<DOC>
<DOCNO> 156884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo07.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Detroit 3-2 öne geçti, Mehmet 9 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA Doğu Konferansı play-off yarı final 5. maçında Detroit Pistons, evinde Philadelphia 76ers'ı 78-77 yenerek, seride rakibine 3-2 üstünlük sağladı. 
     Auburn Hills'deki maçta, evsahibi ekipte 32 dakika forma giyen Mehmet Okur, 9 sayı kaydetti, 1 hücum ve 2 savunma ribaundu aldı ve 5 blok yaptı. Okur, 3 sayılık atışlarda 2'de 1, 2 sayılık atışlarda 9'da 3 ve serbest atışlarda da 2'de 0 isabetle oynadı. 
     22 bin seyirci önünde yapılan maçta ilk yarı 45-36 Detroit Pistons lehine tamamlanırken, büyük çekişmeye sahne olan son bölümde ise karşılıklı basketler görüldü. Son 16 saniyeye 77-76 yenik giren Pistons, Chucky Atkins'in, bitime 3.7 saniye kala gelen basketiyle maçtan 78-77 galip ayrıldı. Atkins, maçı 17 sayı ve 5 asistle tamamladı. 
     Chauncey Billups'ın, yine sakatlığı nedeniyle forma giyemedeği evsahibi ekipte, bu maçta en skorer oyuncu olan Richard Hamilton, 20 sayı, 6 ribaunt ve 5 asistle oynarken, Tayshaun Prince, 13 sayı ve 4 ribaunt, Ben Wallace da 6 sayı ve 17 ribauntla galibiyete büyük katkı yaptı. 
     Konuk ekipte ise Derrick Coleman, 23 sayı ve 11 ribauntla oynamasına karşın yenilgiyi önleyemezken, Eric Snow 16 sayı, Allen Iverson, 14 sayı, 8 ribaunt ve 9 asist, Aaron McKie de 10 sayı ve 6 ribauntla oynadı. 
     2 takım arasındaki 6. maç, 17 Mayıs Cumartesi günü sabaha karşı Philadelphia'da yapılacak. 
     Ligde yarın sabaha karşı ise Batı Konferansı play-off yarı finallerinde Los Angeles Lakers-San Antonio Spurs 2-3 ve Sacramento Kings-Dallas Mavericks 2-3 arasındaki 6. maçlar oynanacak. 
     
</TEXT>
</DOC>
