<DOC>
<DOCNO> 181337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur14.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar da şaştı bu işe... Midesinden 2 kilo saç çıktı.. 
</HEADLINE>
<TEXT>

     Van Devlet Hastanesi'nde gerçekleştirilen ameliyatla, 17 yaşındaki bir kızın midesinden 2 kilo saç çıkarıldı. 
     Van'ın Bahçesaray İlçesi Bağcılar Köyü'nde oturan 17 yaşındaki Kevser Limon, karın ağrısı ve midesindeki şişkinlik şikayeti ile Van Devlet Hastanesi'ne kaldırıldı. 
     Kevser Limon'u muayene eden Devlet Hastanesi Genel Cerrahi Uzmanı Dr. Enver Sultanoğlu, hastayı ameliyata aldı. Bir saat süren operasyon sonucunda Limon'un midesinden 2 kilo saç çıkarıldı. 
     Dr. Sultanoğlu, mide şişkinliği şikayetiyle hastaneye gelen Limon Kevser'in çekilen tomografilerinde saç yumağının belirgin bir şekilde görüldüğünü ifade ederek, şöyle devam etti 
     ''Limon'un psikolojik durumunun iyi olmadığını gözlemledik. Hastayı ameliyata almadan önce 5 ünite kan verdik. Hastanın midesinde oluşan yumak, küçük yaşlarda yediği saçlardan oluşmuş. Kevser Limon, yaklaşık 15 yıldır bu şekilde yaşamış.'' Dr. Sultanoğlu, ruh bozukluğu görülen kişilerde, kıl ve yünleri yutma, tırnak yeme gibi davranışlara rastlanıldığını ve hastalığın genellikle 30 yaşın altındaki kadınlarda görüldüğünü bildirdi. 
     
</TEXT>
</DOC>
