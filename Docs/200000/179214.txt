<DOC>
<DOCNO> 179214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur24.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi Partisi ve Ülkü ocakları ortak eylem yaptı 
</HEADLINE>
<TEXT>

     İşçi Partisi İP Öncü Gençlik ve Ülkü Ocakları İstanbul Şubesi üyelerinin de katılımıyla Beyoğlu'nda ''Ya İstiklal Ya Ölüm'' sloganıyla kitlesel basın açıklaması yapıldı. Tepebaşı'ndaki eski TÜYAP binası önünde toplanan gruplar, ''Ya İstiklal Ya Ölüm'' ve ''Türk Askeri Coni'ye Kalkan Olamaz'' sloganları attılar. 
     İP Öncü Gençlik İstanbul Şube Başkanı Mehmet Perinçek, burada yaptığı konuşmada, ''ABD'nin Irak'ı işgal edip Ortadoğu'ya abandığını'' ifade ederek, esas hedefinin ise Türkiye olduğunu savundu. 
     Perinçek, ''ABD'nin tehdidi, fiili bir saldırıya dönüştü. Süleymaniye'de 11 askerimizin başına çuval geçirilmekte, Kerkük'te Türkmen soydaşlarımız öldürülmektedir'' dedi. 
     Hükümet'in ABD'nin çıkarlarıyla ortak hareket ettiğini ileri süren Perinçek, yaptıkları bu etkinliğin ise bazı kesimler tarafından provokasyon olarak nitelendirildiğini söyledi. 
     Perinçek, ''Türk Bayrağı altında birleşerek provokasyon olur mu Türk Bayrağı altında birlik, milli uyanış olur'' şeklinde konuştu. 
     Ülkü Ocakları Genel Başkanı Atilla Kaya da, bu etkinliğin tarihi bir olay olduğunu anlatarak, ''Bizim ortak tavır koymamızı sorgulayanlar var'' dedi. 
     Kaya, etkinliği, ''Cumhuriyeti sömürgeleştirmek isteyenlere'', ''Sevr'i dayatmak isteyenlere'' ve ''Kuzey Irak'ta Türkmenler'e karşı girişilen katliama sessiz kalanlara'' karşı meydanların boş olmadığını göstermek için gerçekleştirdiklerini söyledi. 
     Ortak paydalarının, ''Bağımsızlık karakterimdir'' diyen Atatürk'ün zihniyeti olduğunu ifade eden Kaya, bundan sonra da geniş katılımlarla beraber olacaklarını dile getirdi. 
     Ülkü Ocakları İstanbul İl Başkanı Levent Temiz de, Atatürk'ün gençliğe hitabesini okudu. 
     Temiz, konuşmaların ardından Mehmet Perinçek'in elini tutarak, 'Bundan sonra da, sağ-sol demeden Türk gençliğinin vatanın bağımsızlığı için biraraya geleceğini' söyledi. 
     Levent Temiz, etkinliğin sonunda katılımcılara, bağımsız Türkiye mücadelesini sonuna kadar sürdüreceklerine dair yemin ettirdi. 
     Temiz, bir ara Atatürk ve Alparslan Türkeş posterleri taşıyan grubun, ''Ülkücü hareket engellenemez'' sloganları atması üzerine bu kişileri slogan atmamaları yönünde uyardı. 
     Açıklama sırasında 10. Yıl, Gençlik ve İzmir Marşı çalınırken, ''Türk gençliği elele Kuvva-i Milliye'' dövizleri taşındı. 
     Atatürkçü Düşünce Derneği ADD Genel Başkanı Ertuğrul Kazancı da, mitinge destek mesajı gönderdi. 
     Çeşitli sivil toplum kuruluşlarının da destek verdiği mitingte, Türk Bayrağı ile 3 hilalli bayraklar da taşındı. 
     Daha önce Taksim'e yürüyecekleri belirtilen grup, açıklamaların ardından yürüyüşü gerçekleştirmeden dağıldı. 
     Yaklaşık 500 kişinin katıldığı etkinlik nedeniyle çevrede yoğun güvenlik önlemleri alındı. 
     İstanbul Emniyet Müdürlüğü'nün Vatan Caddesi'ndeki kompleksinde de çeşitli birimlerden oluşturulan yaklaşık 700 kişilik takviye polis kuvveti bekletildi. 
     
</TEXT>
</DOC>
