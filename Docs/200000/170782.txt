<DOC>
<DOCNO> 170782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur19.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetenin elinde bir hafta işkence gördü, polis kurtardı 
</HEADLINE>
<TEXT>

     Konyalı bir ayakkabı tüccarı tarafından kendisini dolandırdığı gerekçesiyle kaçırılarak işkenceye maruz kalan kişi, polisin düzenlediği operasyonla kurtarıldı. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, Konya'da ayakkabı ticareti yapan İsmail Ö. kendisinden 1 yıl önce aldığı 65 bin dolarlık ayakkabıların parasını ödemediği gerekçesiyle Tamer P.'yi para karşılığı tuttuğu kişilere kaçırttı. 
     Geçen ay Bursa'da arkadaşları Serdar A. ve Ergün Ş. ile birlikte ''Teşekkül halinde dolandırıcılık yapmak'' suçundan yakalanan ve çıkarıldığı nöbetçi mahkemece tutuksuz yargılanmak üzere serbest bırakılan Tamer P, ilk olarak İsmail Ö'nün Konya'daki bağevine, daha sonra da Antalya'da bir otele götürüldü. 
     İsmail Ö, bağevinde askıya alınıp jiletle vücudunun çeşitli yerleri kesilerek ve dövülerek işkence yapılan Tamer P'nin çekilen fotoğraflarını arkadaşı Serdar A'ya postayla göndererek, 65 bin dolar ya da aynı değerde bir Mercedes otomobil getirmelerini, aksi takdirde Tamer P'yi öldüreceklerini bildirdi. 
     Serdar A'nın fotoğraflarla birlikte polise başvurması üzerine, Bursa Emniyet Müdürlüğü Kaçakçılık ve Organize Suçlar Şube Müdürlüğü'ne bağlı 2 ekip, Konya ve Antalya'da operasyon düzenledi. 
     Bir Mercedes otomobille birlikte kendilerini Tamer P'nin arkadaşları olarak tanıtan polis, ayakkabı tüccarı İsmail Ö, oğlu Mehmet Ali Ö. ile birlikte Bektaş T. ve Ramazan G'yi Konya'da gözaltına aldıktan sonra işkenceye maruz kalan Tamer P'yi de Antalya'da tutulduğu otel odasından kurtardı. Tamer P'yi kaçırdığı öne sürülen 6 kişinin daha arandığı bildirildi. 
     Polis, Tamer P. ile arkadaşları Ergün Ş. ve Serdar A'yı da gözaltına aldı. 
     Gözaltındaki kişilerin sorgulamalarının ardından adliyeye sevk edilecekleri öğrenildi. 
     
</TEXT>
</DOC>
