<DOC>
<DOCNO> 153175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yazar/bila.html </URL>
<DATE> 2003/04/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek'in MGK'ya bakışı 
</HEADLINE>
<TEXT>

     23 Nisan resepsiyonu, Dışişleri Bakanlığı genelgeleriyle başlayan tartışmalar, MGK toplantısının gergin geçeceği beklentisi yarattı. 
     Dışişleri Bakanı Abdullah Gül'ün Cumhurbaşkanı ve Genelkurmay Başkanı'yla yaptığı görüşmeler tansiyonu düşürmekle birlikte, Ankara'da, MGK'nın yarınki toplantısına ilgi büyük. 
     Başbakan ve bakanlar, MGK'nın her toplantı öncesi bir çatışma alanı, bir savaş meydanı gibi görülüp gösterilmesinden rahatsız olduklarını vurguluyorlar. 
     Adalet Bakanı Cemil Çiçek, MGK üyesi olarak, toplantı öncesi ve sonrasında kamuoyunda oluşturulan hava ile MGK'nın çalışma biçiminin, toplantı seyrinin birbirini tutmadığını belirtiyor. 
     MGK'nın Türkiye'nin ortak aklının sorunlara çözüm aradığı anayasal bir platform olduğunu vurgulayan Çiçek, dünkü görüşmemizde şu değerlendirmeyi yaptı 
     "MGK gladyatörlerin savaştığı bir arena değil. Bir anayasal platform. Burada herkes düşüncelerini serbestçe söyler. Karşılıklı sorularını yöneltir, yanıtlarını alır. Herkes aynı görüşte olmaz elbette. Ama sonuçta ortak aklın gerektirdiği bir sonuca varılır. Ama bizde öyle bir hava yaratılıyor ki, sanki MGK'da iki grup, iki takım var. Bunlar toplantı öncesinde baltalarını biliyorlar, kılıçlarını çekiyorlar ve orada karşılaşıyorlar. Böyle bir şey yok." 
     Çiçek, MGK'ya genel bakışın da yanlış olduğunu belirterek, şöyle devam etti 
     "Şimdi öyle bir hava yaratılıyor ki, sanki siyasiler MGK'ya hesap vermeye gidiyorlar. Öyle bir şey de yok. Kimin kime hesap vereceği Anayasa'da, kanunlarda belli. Siyasetçinin nasıl ve kime hesap vereceği de belli. Ben ancak Meclis'e hesap veririm, halkıma hesap veririm ve bir suç işlemişsem yargıya hesap veririm. Biz gidip MGK'da hesap veriyor değiliz." 
     Çiçek, MGK'nın askerlerin sivilleri yargıladığı bir mahkeme gibi görülmesinin de büyük bir hata olduğu üzerinde durdu ve şu yorumu yaptı 
     "Biz sanık değiliz, MGK da mahkeme değil. Orada hakim, savcı, sanık yok. Bir anayasal kuruluş. Üyeleri belli, çalışma yöntemi belli, yetkileri belli. Durum böyleyken her MGK toplantısı öncesinde MGK'nın sivil üyelerini sanık gibi göstermeye çalışmak kadar çarpık bir yaklaşım ve mantık olamaz. Her MGK toplantısını bir kabus gibi göstermeye kimsenin hakkı yok. Bu, ülkeye verilebilecek en büyük zarar. Biz, faizler bir puan düşünce nasıl seviniyoruz, ama her MGK toplantısı öncesinde oluşturulan kabus havası ekonomiye çok zarar veriyor." 
     Adalet Bakanı Çiçek, MGK toplantısında daha öncekiler gibi herkesin görüşlerini söyleyeceğini, ülke gündemindeki sorunlara ortak akıl yürüterek çözüm aranacağı ve sonuçta ortak bir sonuca varılacağını belirtti. 
     Çiçek'e göre MGK'dan kavga gürültü beklemek gerçekçi ve doğru değil... 
     
     





</TEXT>
</DOC>
