<DOC>
<DOCNO> 161881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur20.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul Hızlı Tren Projesi 1. Etabı'nın temeli atıldı 
</HEADLINE>
<TEXT>

     Ankara-İstanbul Hızlı Tren Projesi 1. Etabı'nın temeli, Başbakan Erdoğan'ın da katıldığı törenle atıldı. 
     Başbakan Erdoğan, Ankara Garı'nda düzenlenen törende yaptığı konuşmada, Türkiye'nin ve kendisinin 50 yıllık ömrünün en büyük rüyasını gerçekleştiğini belirterek, bu heyecanı ve mutluluğu herkesle paylaşmak istediğini söyledi. 
     Erdoğan, dün Erzincan'da ''trajikomik bir trafik kazası'' nedeniyle 27 vatandaşın öldüğünü anımsatarak, artık bu trajik olaylar karşısında ağıt yakmak yerine çağdaş bir çözüm bulmanın zamanının geldiğini dile getirdi. 
     Türkiye'nin kalkınma tarihinde devlet demiryollarının TCDD ihmal edildiğini anlatan Erdoğan, ''Ne yazık ki, demiryolları zaman içinde geri kalmıştır'' diye konuştu. 
     Büyük Önder Atatürk'ün, çağdaş, muasır medeniyetler seviyesine ulaşma talimatı verdiğini anımsatan Erdoğan, ''1938'den bu yana ne kadar demir ağlarla ördük Türkiye'yi '' diye sordu. 
     
     ''DEMİRYOLLARI HEP ÜVEY EVLAT'' 
     Bu çerçevede ilk ciddi adımın bugün atıldığını kaydeden Erdoğan, 1950'den sonra iktidara gelen hükümetlerin demiryollarına hep ''üvey evlat'' muamelesi yaptığını söyledi. 
     Demiryollarının Türkiye'nin büyüme ve gelişme potansiyelinin gerisinde kaldığını ifade eden Erdoğan, AK Parti'nin de Türkiye'nin sorunlarına neşter vurma sözüyle iktidara geldiğini anlattı. 
     Çok zor şartlarda işbaşına geldiklerini, bu ana kadar mahcup olmadıklarını, bundan sonra da mahcup olmayacaklarını ifade eden Başbakan Erdoğan, Türkiye'nin artık enerjisini toprağa veren bir ülke olmaktan çıkacağını belirtti. 
     Erdoğan, ulaştırma programında devrim yaparak işe başladıklarını söyleyerek, ''1925-38 arasındaki o dönemin atılım hamlesini şimdi biz gerçekleştiriyoruz'' diye konuştu. 
     AK Parti'nin iktidara gelmesiyle artık bereketin ve bolluğun da geldiğini ve istikrar dönemine girildiğini belirten Erdoğan, borçların ve maaşların ödenemediği bir yönetim devraldıklarını, ancak hortumlar kesilince bazı kesimlerin bundan rahatsız olduğunu kaydetti. 
     Erdoğan, Türkiye'nin gecikmiş sorunlarını, eşzamanlı olarak ele aldıklarını ve çözüm ürettiklerini dile getirerek, ''Herkes işini aşkla, azimle yapsın'' dedi. Erdoğan, şöyle devam etti 
     ''Yeni bir dönemin başındayız. Bu dönem, yenilikler dönemi olacaktır. Kemikleşmiş, desteklerini yitirmiş ve hiçbir öneri getirmeyen bürokratik zihniyetle birbirlerini engelleyen kurumlarla Türkiye harekete geçemez. Bunun için bir bütünlük anlayışı içinde ekonomik ve ticari hayata dinamizm getirecek, Türkiye'yi durgunluktan aksiyona geçirecek adımlar atıyoruz. 
     Dünyanın en stratejik yerinde olmakla daha fazla övünemeyiz. Bu övünmenin hiç kimseye de faydası yoktur. Dünyanın en stratejik coğrafyasında yaşayan insanlar olarak yerinde durarak, hareket etmeyerek, yürümeden, koşmadan kalkınamayız. Hayata hız, güven ve kalite getirmeliyiz. 
     Demiryollarımızın yıllardır uğradığı ihmali bildiğimiz için hükümet ve acil eylem programlarımıza demiryollarımızın rehabilitasyonuna özel bir önem verdik. İstiyoruz ki artık kara tren gecikmesin ve herkes özlemlerine daha hızlı ve çabuk kavuşsun. Kara tren gecikir, belki de gelmez dersek Türkiyemizin özlemleri de gecikir ve belki de gelmez... Ama artık trenin gecikmesine tahammül edemeyen, halkın taleplerinin ertelenmesini istemeyen bir hükümet iş başındadır.'' 
     
     ''DEMİRYOLU AĞI KARAYOLUNUN TAMAMLAYICISI'' 
     Gelişmenin ve kalkınmanın ana dinamiğinin hızlı ulaşım olduğuna inandıklarını kaydeden Erdoğan, demiryolu ağının karayollarının rakibi değil, tamamlayıcısı olduğunu belirtti. Erdoğan, Türkiye'nin en dinamik ve büyük sorunu olan İstanbul-Ankara'nın birbirine kavuşmasını sağlayacak hızlı tren projesiyle sadece iki şehrin birbirine bağlanmış olmayacağını, kaybedilen zamanın da kazanılmış olacağını ifade etti. 
     Bu projenin sonuçlarının ekonominin her alanına yansıyacağını söyleyen Erdoğan, ülke sorunlarının çözümü için her gün Türkiye yollarında olduklarını belirterek, şöyle devam etti 
     ''Bunun için dünya ile yoğun bir temas halindeyiz. Her gün yeni bir açılışla başka başka yerlerdeyiz. Yalnızca kara, deniz ve havayolları değil, Türkiye'nin itibarını dünyada yükseltecek yolları da açıyoruz. Tıpkı AB'ye giden yolları açtığımız gibi... 
     Bizi anlamakta güçlük çekenlerin şimdi düşünce yolları kapalı. Umarım bu ülke için ne yaptığımızı gördükçe onların da düşünce kanalları açılacaktır. Türkiye gereksiz tartışmalarla çok zaman kaybetti. Şimdi yılların telafisi için hepimizin çok çalışması gerekiyor.'' 
     
     ''PROJE 1 ARALIK'TA TAMAMLANACAK'' 
     Erdoğan, iki şehir arasında demiryoluyla 8 saat olan Ankara-İstanbul arası ulaşım süresinin projeyle 3 saat 10 dakikaya ineceğini dile getirerek, zamanın önemine vurgu yaptı ve ''Zaman hiçbir zaman nakitle değerlendirilemez'' diye konuştu. 
     Projenin Eskişehir'in İnönü ilçesi-İstanbul 2. Etabı'nın da ilk etapla eşzamanlı yapılacağını anlatan Erdoğan, Alarko Holding ve bir İspanyol firmasının üstlendiği projenin, 1 Aralık 2005'te tamamlanacağını bildirdi. Erdoğan, belediye başkanlığı yaptığı 4.5 yılda yatırım projeleri için verdikleri tarihe hep uyduklarını söyleyerek. iktidar döneminde de attıkları her temeli mutlaka verdikleri tarihte tamamlanacağını kaydetti. 
     Başbakan Erdoğan, bir süre önce Trabzon'daki uçak kazasında İspanyol askerlerin ölmesi nedeniyle İspanyol Başbakanı Jose Maria Aznar'a başsağlığı dileğinde bulunmak istediğini söyledi. Erdoğan, ''İspanya'nın AB yolunda bize verdiği destek için de teşekkür ediyorum'' dedi. 
     Erdoğan, projede emeği geçenlere de teşekkür ettikten sonra projenin temelini butona basarak attı. 
     Erdoğan, konuşmasının ardından konser veren Türk Sanat Müziği Sanatçısı Adnan Şenses'in söylediği ''Beraber Yürüdük Biz Bu Yollarda'' şarkısına, sanatçının mikrofon uzatması üzerine nakarat bölümünü bir süre söyledi. 
     
</TEXT>
</DOC>
