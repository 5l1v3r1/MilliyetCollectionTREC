<DOC>
<DOCNO> 160119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/yasam/ayas.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim'de 'chat' skandalı 
</HEADLINE>
<TEXT>

Antalya Milli Eğitim Müdürlüğü'ndeki toplantıda, bir kadın memurun o anda yaptığı 'çok özel sanal sohbet' ekrana bindirilince, ortalık karıştı... 
     İBRAHİM LALELİ AHMET AY DHA 

     Antalya Milli Eğitim Müdürlüğü'nde bilgisayarların verimli kullanılması için düzenlenen toplantıda, görevli evli bir kadın mumurun erkek arkadaşıyla internette yaptığı 'çok özel' sohbetin sinevizyonla ekrana taşınması skandala yol açtı. 
     Milli Eğitim Müdür Vekili Adnan Menderes Bulut, kurum bünyesinde kurulan İl Milli Eğitim Müdürlükleri Yönetim Bilgi Sistemi'nin İLSİS daha iyi çalışması için düzenlediği toplantıya, müdür yardımcıları, şube müdürleri ve bölüm şeflerinden oluşan yaklaşık 30 yöneticiyi çağırdı. 
     
     'İşte size kanıtı...' 
     Yöneticilere bilgi veren bilgi işlem uzmanı Nihat Durmaz, birçok memurun bilgisayarı amaç dışı kullandığını, özel sohbet odalarında chatleştiğini söyledi. Ardından Durmaz, "Şimdi size sistemin amacı dışında kullanıldığını göstereceğim. Evet, şu anda ... adlı kadın memur biriyle chatleşiyor. İşte size kanıtı" diyerek, kadın memurun çok özel yazışmalarını sinevizyonla ekrana yansıttı. 
     
     Kadın memura kınama cezası 
     Durmaz, daha önce de internette bu tür sohbetler yaptığı tespit edilen kadın memurun ikaz edildiğini söylerken toplantıya katılanlar, ekranda gördükleri ahlakdışı sözler karşısında şoke oldu. Bölüm şefi kadınların yüzleri kızarırken, salondakiler donup kaldı. 
     Yöneticilerin çoğu, kadın memurun özel sohbetinin ekrana getirilmemesi gerektiğini belirterek, "Kadın deşifre edildi. Bu, özel yaşama müdahaledir" dedi. 
     Uygulamayı savunan bazı yöneticiler de, kadın memurun adının toplantıda açıklanmasının yanlış olduğunu söylediler. Bulut, toplantıda öğrendiği bu gelişme üzerine yardımcılarına talimat vererek kadın memurun ifadesine başvurulmasını istedi. 
     Kınama cezası verilen kadın memurun görev yerinin değiştirilmesine karar verildi ve kendisinden gitmek istediği bir okulun adı istendi. 
     
Hukukçu görüşü      Ceza Hukukçusu Prof. Dr. Kayıhan İçel, yazışmaların deşifre edilmesinin kişilik haklarına müdahale olduğunu kaydederek, şöyle konuştu 
     "Kamu kurumu içerisinde, yazışmalar deşifre edilmeden memur ikaz edilebilirdi. Bu şekilde sinevizyondan deşifre etmek doğru değil. Kamuoyunun önünde memurun şahsiyet haklarını rencide edecek şekilde gösterilmesi, kişilik haklarına müdahale sayılır. Borçlar Kanunu ve Medeni Kanun çerçevesinde memur kurum hakkında manevi tazminat davası açılabilir. Diğer taraftan ise kamu kuruluşu, düzeni sağlamak için bazı disiplin cezaları uygulayabilir. Prensip olarak devletin bilgisayararının özel işlerde kulanılmaması gerekir. Nasıl devletin arabasını özel işimize kullanmıyorsak, bilgisayarını da kullanamayız. Bu nedenle memura verilen kınama cezası doğrudur." 
     
     
</TEXT>
</DOC>
