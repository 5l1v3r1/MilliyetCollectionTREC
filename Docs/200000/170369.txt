<DOC>
<DOCNO> 170369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yasam/yas03.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbinden kapkaçlandı 
</HEADLINE>
<TEXT>

Erzurum'da üniversite öğrencisi Miraç Yeşilkaya, çantasını bırakmadığı kapkaççılarca kalbinden bıçaklanarak can verdi 
     CEM BAKIRCI Erzurum DHA 

     Atatürk Üniversitesi Kazım Karabekir Eğitim Fakültesi Oltulu Fen Bilimleri Bölümü son sınıf öğrencisi Miraç Yeşilkaya 23 , Erzurum'da kapkaççı kurbanı oldu. 
     Yeşilkaya, önceki gece arkadaşının Yenişehir'deki evine gitmek için yola çıktı. Otobüsten indikten sonra sınıf arkadaşı Sibel Özdemir'in evine doğru yürüyen genç kız, Şehit Tünay Aydemir Polis Merkezi'ne 300 metre uzaklıkta bir kişinin saldırısına uğradı. Genç kız içinde 55 milyon lira, cep telefonu, kimlik ve kredi kartı bulunan çantasını kapmak isteyen şahısla boğuşurken, 'İmdat ' diye bağırarak yardım istedi. 
     Saldırgan, balkonlardan yapılan 'Terbiyesiz adam, bırak kızı' uyarıları üzerine paniğe kapıldı ve taşıdığı ekmek bıçağıyla çantanın kemerini kesmek istedi. Bunda da başarılı olamayınca, bıçağı Yeşilkaya'nın kalbine saplayarak kayıplara karıştı. Yeşilkaya, çevre sakinlerince taksiyle Atatürk Üniversitesi Aziziye Araştırma Hastanesi'ne kaldırılırken yolda can verdi. 
     Görgü tanıkları imdat seslerini duyunca koştuklarını ancak yetişemediklerini belirtirken, polis orta boylu, sakallı 30 yaşlarındaki saldırganı arıyor. 
     
     

</TEXT>
</DOC>
