<DOC>
<DOCNO> 190492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo24.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst İyi oyuna puan vermiyorlar, önemli olan galibiyet 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Avrupa Şampiyonlar Ligi'nde yaptıkları Olympiakos maçında her açıdan çok önemli bir galibiyet elde ettiklerini söyledi. 
     Ali Dürüst, takımın bu maça çıkarken gerçekten hak etmediği bir şekilde eleştirildiğini öne sürerek, ''Dünkü karşılaşmada mutlaka 3 puan almamız gerekiyordu. Takım bu stres altında olmasına rağmen hedefine ulaşmayı başardı. Bu stres nedeniyle skoru korumak için ikinci yarı daha çok kapandık ve endişeli bir devre geçirdik. Aldığımız bu galibiyet camianın kenetlenmesi adına da çok iyi oldu'' dedi. 
     Avrupa Şampiyonlar Ligi'nde ilk 2 maçlarında çok güzel futbol ortaya koyduklarını, ancak bunu puanlarla süsleyemediklerini vurgulayan Dürüst, ''Juventus ve Real Sociedad maçlarında çok iyi oynayıp, puan alamadık. Kolay gol yediğimiz 2 maç geçirdik. Oyuncularımız da Olympiakos karşısında bunun tedirginliğine kapılıp, skoru korumak için mücadele ettiler'' diye konuştu. 
     Dürüst, Yunan ekibi ile deplasmanda da zor bir maç yapacaklarını kaydederek, ''İyi oyuna puan verilmiyor. Grupta şansımızı sürdürmek için bu maçta puan almayı hedefleyeceğiz'' dedi. 
     
     ATATÜRK OLİMPİYAT STADI 

     Ali Dürüst, Atatürk Olimpiyat Stadı'nda bazı sorunların halen devam ettiğini ve bunlara mutlaka çözüm bulunması gerektiğini söyledi. 
     6 Haziran'da statta bir toplantı yaptıklarını ve bütün yetkililerin buna katıldığını hatırlatan Dürüst, şöyle konuştu 
     ''O toplantıda bize verilen sözlerin büyük bir bölümü halen yerine getirilmedi. Biz Galatasaray olarak bazı yükümlülüklerin altına girdik. Öncelikle maçlarımızı fedakarlık yaparak bu statta oynuyoruz. Ancak, karşı taraflardan da sözlerini yerine getirilmesini bekliyoruz.'' Galatasaray İkinci Başkanı ve Basın Sözcüsü Dürüst, öncelikle stadın yollarının tamamlanması gerektiğini kaydederek, yolların Galatasaray'a değil, vatandaşlara hizmet ettiğini vurguladı. 
     Dürüst, sözlerini şöyle sürdürdü 
     ''Bu yollar ancak devletin imkanları ile yapılabilir. Büyükşehir Belediyesi söz vermişti. Yollar yapılmaz ise sorumlusu biz değiliz, binlerce vatandaşı mağdur edenler bunu düşünecek. Fedakarlık yapmamıza rağmen, yol sorunu yüzünden hak etmediğimiz şekilde taraftarımızla karşı karşıya kaldık.'' Atatürk Olimpiyat Stadı'nın kendilerine maliyetinin yıllık 1 milyon dolar olduğunu da açıklayan Ali Dürüst, 1.5 milyon dolara mal olan rüzgar panellerinin temellerinin bitmek üzere olduğunu söyledi. Dürüst, panellerin 15 Kasım'a dek tamamlanmış olacağını bildirdi. 
     
</TEXT>
</DOC>
