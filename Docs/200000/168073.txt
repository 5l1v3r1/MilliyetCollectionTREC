<DOC>
<DOCNO> 168073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo15.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Petkoviç'e ceza vermiyor 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili takımın transfer gündeminde kalecinin bulunmadığını söyledi. 
     Sümer, özellikle Belçika basınında gündeme gelen Gent takımı kalecisi Herpoel'in transfer gündemlerinde bulunmadığını belirtti. 
     Transferde sol kanat arayışlarının sürdüğünü de kaydeden Sümer, ''Yurtdışından bu transferi gerçekleştireceğiz. Çok kısa süre içerisinde belki transfer gerçekleşmeyebilir ancak görüşmelerimiz olumlu sürüyor'' dedi. 
     
     PETKOVİÇ'İN DAVRANIŞI 
     Sümer, dün bordo-mavili takımı Trabzon'dan İstanbul'a getiren uçağa bomba ihbarı yapılması üzerine ikinci kez uçağa binmeyen kaleci Petkoviç'e bir ceza verileceğini sanmadığını söyledi. 
     Petkoviç'in disiplinsiz bir davranışının olmadığını da ifade eden Sümer, ''Petkoviç, yaşamsal bir kaygı nedeniyle uçağa binmedi. Kendisine bir ceza verileceğini sanmıyorum. Ancak teknik heyetin raporu da önemli. Neler konuşuldu, ona göre yönetim kurulu olarak bir karar vereceğiz'' diye konuştu. 
     
</TEXT>
</DOC>
