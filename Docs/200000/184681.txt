<DOC>
<DOCNO> 184681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/guncel/gun20.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Emekli astsubaylardan eylem    Türkiye Emekli Astsubaylar Derneği TEMAD üyesi bir grup emekli astsubay, özlük haklarının iyileştirilmesi için basın açıklaması yaptı. TEMAD'ın 56 il ve ilçe başkanı öncülüğünde bir araya gelen astsubaylar, dün Anıtkabir'de Atatürk'ün mozolesine çelenk bıraktıktan sonra Abdi İpekçi Parkı'na geldi. TEMAD Genel Başkanı Ali Şencan, çalıştıkları dönemlerde ülke için her türlü özveriyi yapmalarına rağmen, emekli olduktan sonra unutulduklarını savundu. Şencan, huzuru bozacak hiçbir kargaşaya karışmadan, haklarını alıncaya kadar mücadeleyi sürdüreceklerini kaydetti. 
   
   'Tarihi tehlike'de dünya ikincisiyiz    Merkezi New York'ta bulunan Dünya Anıtlar Fonu tarafından hazırlanan "Tehlike Altındaki 100 Bölge" listesine Türkiye'den 4 bölge girdi. 7 kıtadan bir çok bölgenin incelenmesi sonucu elde edilen "korunmaya muhtaç yerler" listesinde Türkiye'den Tepebaşı Mahallesi, Küçük Ayasofya Camii, Augustus Tapınağı, Ani Arkeoloji Bölgesi bulunuyor. Tehlike altındaki 100 anıt ve bölgenin yer aldığı listeye ABD ve Meksika altışar bölgeyle girerek ilk sırada yer alırken, Türkiye ve Çin ikinciliği paylaştı. 
   
   Kızılay, veliler için özel ekip kurdu...    Y.O.'nun yaşadıklarının üzücü olduğunu belirten Kızılay Başkanı Ertan Gönen, tepkili velilerin bilgilendirilmesi için ekip oluşturulduğunu söyledi. Gönen, Y.O.'ya nasıl HIV bulaştığını şöyle anlattı "Kızılay'a sürekli kan veren bir kişi bize bir hayat kadınıyla birlikte olduğunu bildirmemiş. Kanı aldığımızda ve O.'ya verdiğimizde temizdi. Çünkü HIV'in antikor dönemi 3-21 gündür. Bu kişi dört ay sonra yeniden kan verdiğinde HIV kaptığını tespit ettik." 
   
   Çelik Gerekirse okula gidebilirim    Milli Eğitim Bakanı Hüseyin Çelik, Y.O. yüzünden diğer velilerin çocuklarını okula göndermemeleri konusunda, "O çocuğu eğitimsiz bırakamayız. Benim okula gitmemle veliler ikna olursa giderim" dedi. Velileri ikna etmenin kolay olmadığını dile getiren Çelik, "AIDS'in adı bile korkunç. Nasıl bulaşır, kime geçer, bunlar bilinmediği için ürküntü veriyor" diye konuştu. 
   
   Avrupa ve ABD'de çocuk dışlanmıyor    HIV virüsü taşıyan öğrencilerin eğitimine devam etmelerine yönelik olarak AB'nin ortak uygulaması yok. Tüm üye ülkeler kendi yasaları çerçevesinde düzenlemeye gidiyor. Genelde bir kişinin HIV virüsü taşıyıp taşımadığı doktoruyla ailesi arasında gizli bilgi olarak kalıyor. Ancak bu durum bir şekilde ortaya çıksa da HIV virüsü taşıyan öğrenciler izole edilmiyor. ABD'de de HIV virüsü taşıyan çocuklar, kural olarak fiziksel sağlıkları ve enerjileri izin verdiği sürece, okula devam ediyor. Ancak HIV'li çocukların durumlarının okul idaresi ve öğretmenlerince bilinmesi gerekiyor. 
   
   
</TEXT>
</DOC>
