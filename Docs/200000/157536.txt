<DOC>
<DOCNO> 157536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/ekonomi/eko04.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
Ekonomi yönetimi IMF kriterlerinin peşinde... 
Piyasalarda yaşanan olumlu dalganın ardından gözler şimdi IMF görüşmelerinde. Niyet mektubunda yer alan yapısal kriterler henüz tamamlanmadı. Ancak gecikmeyle de olsa çalışmaların başarıyla tamamlanması ve kredi diliminin serbest bırakılması bekleniyor 
     SONGÜL HATISARU 

     Çarşamba günü IMF, ekonomik programın 5. gözden geçirme çalışmaları için Türkiye'ye gelecek. IMF ödevlerin ne derece yapılıp yapılmadığını kontrol edecek. 10 gün sürecek ziyaret öncesinde hükümetin yapmakla yükümlü olduğu işlerde h l eksikler bulunuyor. Görüşmeler sırasında özellikle AKP hükümetinin Kamu İhale Yasası'nda yapmak istediği değişikliklere IMF'nin ne tepki vereceği merak ediliyor. 5. gözden geçirme tamamlanırsa 500 milyon dolarlık yeni kredi dilimi serbest bırakılacak. Görüşmelerde kapalı kapılar ardında tartışmalar yaşanabilir ancak 5. gözden geçirme çalışmaları sorunsuz atlatıldığı takdirde piyasada umutlar artar. 
     23 Mayıs'ta açıklanması beklenen mayıs ayı ikinci beklenti anketinde enflasyona yönelik iyimserliğin devam etmesi durumunda, Merkez Bankası MB yeni bir kotasyon indirimine gidebilir. Kotasyon indirimi beraberinde piyasadaki iyimserliğin artmasına ve yeni bir alım dalgasının gelmesine neden olabilir. Bu senaryoya inananlar bu seviyeden hala bono alabilir. Ama temkinli olanlar ve her şeyi görmek isteyenler haziran başına kadar bekleyebilirler. 
     
     Sorunlar yok değil 
     IMF - Türkiye ilişkileri sorunsuz gibi gözükse de bazı problemler bulunuyor. IMF hükümetin tavrından çok memnun değil. Görüşmelerde Kamu İhale Yasası'yla vergi barışından gelecek paranın nerede kullanılacağı ile ilgili bir pürüzler çıkabilir. Ancak piyasadaki genel kanı endişeler olsa dahi 5. gözden geçirmenin tamamlanacağı yönünde. Bu arada, MB piyasa analistlerinden 2. dönem beklenti anketine ilişkin tahminleri istedi. Piyasa oyuncuları tarafından yakından takip edilen piyasa anketinde, enflasyon beklentilerinde olası iyileşmeye paralel olarak MB'nin mayıs ayı ikinci beklenti anketinin ardından yeni bir kotasyon indirimine gitmesi beklenebilir. 
     

</TEXT>
</DOC>
