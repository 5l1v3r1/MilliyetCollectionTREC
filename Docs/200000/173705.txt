<DOC>
<DOCNO> 173705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun44.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamburg'da uyuşturucu satan 4 Türk yakalandı... 
</HEADLINE>
<TEXT>

     Almanya'nın Hamburg kentinde uyuşturucu satan 4 Türk yakalanarak, Hamburg Sulh Mahkemesi'ne havale edildi. 
     Hamburg polisi, 21 yaşındaki bir Türkün uyuşturucu satarken yakalandığını, üzerinde toplam 47,9 gram ağırlığında 17 küçük eroin torbası ile 165 euro bulunduğunu bildirdi. 
     Söz konusu kişinin yasadışı yollardan Almanya'ya geldiği ve oturma izni olmadığı belirtildi. 
     Polis, diğer bir olayda da ''crack'' adı verilen uyuşturucu madde satan 3 Türkün yakalandığını açıkladı. 
     Sankt Georg semtinde 46 yaşındaki bir Türkün üzerinde yapılan aramada 5,1 gram ''crack'' ve 506 euro para bulunduğu, soruşturma sırasında bu kişiye uyuşturucu temin eden 26 yaşında bir kişi ile 22 yaşında bir Türk kadının da yakalandığı ifade edildi. 
     Kadının evinde yapılan aramada da aynı miktarda ''crack'' bulunduğu kaydedildi. 
     
</TEXT>
</DOC>
