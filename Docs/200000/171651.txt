<DOC>
<DOCNO> 171651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo22.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Jokey Kulübü'nden şike iddialarına yanıt 
</HEADLINE>
<TEXT>

     Türkiye Jokey Kulübü TJK , 20 Temmuz Pazar günkü altı ganyanla ilgili olarak ortaya atılan ''Şike'' iddialarının gerçekleri yansıtmadığını açıkladı. 
     TJK'dan yapılan yazılı açıklamada, bazı basın yayın organlarında ''3.5 trilyonluk yarışta şike yapıldı'' iddialarının yer aldığı belirtilerek, ''Müşterek bahis sistemimiz çok güvenlidir'' denildi. 
     TJK'nın mesnetsiz ve gerçek dışı haberlerle suçlandığı kaydedilen açıklamada, özetle şu görüşlere yer verildi 
     ''20 Temmuz 2003 tarihli altılı ganyanda, gerçek dışı iddiada yer aldığı gibi 3 ya da 47 kazançlı bilet yoktur. O günün altılı ganyanında kulübümüzce açıklandığı gibi 45 kazançlı bilet saptanmış ve sahipleri 79 milyar 497 milyon 390 bin lira ikramiye kazanmışlardır. TJK'nın uygulamasında ülkeye yayılmış bahis terminalleri üzerinden gerçekleşen tüm bahisler, direkt olarak bahisin kabul edildiği sisteme eş zamanlı kayıt olmaktadır. Bu nedenle terminaller üzerinden herhangi bir müdahale ile oynanmış bahislerin üzerinden bir değişiklik yapılması mümkün değildir.'' 
     
</TEXT>
</DOC>
