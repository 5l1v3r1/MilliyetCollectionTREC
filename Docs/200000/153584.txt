<DOC>
<DOCNO> 153584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur04.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri, Başbakan'a bakanları şikayet etti 
</HEADLINE>
<TEXT>

     AKP milletvekilleri, bakanları, dün grup toplantısında Başbakan Recep Tayyip Erdoğan'a "Telefonlarımıza bile çıkmıyorlar. Bize ilgi göstermiyorlar" diye şikayet etti. 
     Basına kapalı yapılan grup toplantısında Mersin milletvekili Ömer İnan, Sağlık Bakanı Recep Akdağ'ın milletvekillerine karşı tutumunu eleştirdi. Bir kaç kere aramalarına rağmen bakanla görüşemediklerini belirten İnan, "Telefonumuza bile çıkmıyorlar. Bir kaç kere not bıraktık ancak aranmadık. Bize ilgi gösterilmiyor. Bölgelerimizdeki hastanelerde doktor sıkıntısı var. Personel ihtiyacı var. Bazı hastanelerde doktor yok, teknisyen var. Ama bir türlü bu sıkıntılarımızı milletvekili olarak bakanımıza ulaştıramadık. Bakanlığa bağlı büroklarda bize ilgili değiller" dedi. 
     Bursa milletvekili Zafer Hıdıroğlu ise baz istasyonları ile ilgili Ulaştırma Bakanı Binali Yıldırım'ın halkı bilgilendirici açıklama yapmasını istedi. Halkın baz istasyonlarının sağlığa zararlı olup olmadığı konusunda net bilgisi olmadığını belirten Hıdıroğlu, "her yerde baz istasyonları var. Camilerde bile kurulmuş. Bu da sıkıntı yaratıyor. Bakanların bununla ilgili net ve aydınlatıcı açıklama yapmaları gerekiyor" dedi. 
     Sağlık Bakanı Akdağ ise söz alarak sağlık projelerini milletvekillerine anlattı. İnan'ın şikayetleri ile ilgili olarak da Akdağ, ellerinden geldiği kadar bütün milletvekilleriyle görüşmeye çalıştıklarını kaydetti. 
     




</TEXT>
</DOC>
