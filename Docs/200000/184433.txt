<DOC>
<DOCNO> 184433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/eko09.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a üçüncü dava 
</HEADLINE>
<TEXT>

   AHU COŞKUN İstanbul 
   
   El konulan Adabank'ın yeni yönetiminin Merkez Yatırım ve Ticaret A.Ş yöneticileri hakkında yaptığı suç duyurusu üzerine Kemal Uzan, Hakan Uzan ve Bahattin Uzan'ın da aralarında bulunduğu yedi kişi hakkında dava açıldı. Şişli Cumhuriyet Savcısı Mecit Ceylan dün soruşturmayı tamamlayarak bir iddianameyle açtığı davada sanıklar hakkında, "bilgi ve belge saklamak" ve "bilişim" suçlarından 3 yıldan 9 yıla kadar hapis cezası istendi. 
   Bu arada Şişli Cumhuriyet Savcısı Sait Kunt'un yaklaşık bir buçuk aydır yürüttüğü İmar Bankası soruşturması kapsamında beklenen, BDDK'nın hazırladığı "çifte kayıt" raporu, savcılığa ulaştı. İmar Bankası ve Merkez Yatırım ve Ticaret A.Ş'de bilirkişilerin yaptığı çalışma sonucu hazırlanan raporda yer alan suçlamalar doğrultusunda, soruşturma kapsamında daha önce tutuklanan 12 sanık ile halen aranan Kemal ve Yavuz Uzan'ın da aralarında bulunduğu 20 kişinin ifadesi alınabilecek. İfadelerden sonra savcının İmar Bankası ana davasını açacağı öğrenildi. 
   
   
</TEXT>
</DOC>
