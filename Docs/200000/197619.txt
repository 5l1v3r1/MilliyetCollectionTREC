<DOC>
<DOCNO> 197619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/soneko14.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokul öğretmeninden Babacan'a Başaramazsan sınıfta kalırsın 
</HEADLINE>
<TEXT>

     Devlet Bakanı Ali Babacan, ''24 Kasım Öğretmenler Günü'' ve yarın bayram olması nedeniyle İlkokul Öğretmeni Memnune Bayhan'a 81 , oğlu Kerem ile birlikte anlamlı bir ziyarette bulundu. 
     Babacan, bugün Memnune Bayhan'ın Kurtuluş'taki evine gelerek Oğlu Kerem Babacan ile birlikte ziyaret etti. Babacan, Türkiye'nin durumunun bir yıl öncesine göre çok farklı olduğunu, daha da iyi olacağını söyledi. 
     Ali Babacan, Kurtuluş İlköğretim Okulu'nda okuduğunu belirterek, şunları söyledi 
     ''Yarın Ramazan Bayramı iki bayramı bir arada kutluyoruz aslında. Hocam, benim ilk öğretmenim. Kendisinin bütün hayatım boyunca çok önemli etkileri oldu. Çalışma disiplininin, iyi ahlakın, hayattaki başarılara katkısını ilkokulda öğrendik. İlkokul yılları benim için çok özel yıllardı ve hiç unutulmuyor. Hocam okulun en saygın hocasıydı onun sınıfına düşmüş olmaktan dolayı sevinmiştim. İlkokul hayatı çok önemli, insanın karekteri oluşuyor 7'sinde ne ise 70'nde o olur demişler. Ondan sonrası bilgi.'' Babacan'ın öğretmeni Memnune Bayhan, Babacan'a ''Takip ediyorum başaramazsan, sınıfta kalırsın. Ama başaracağından eminim'' dedi. 
     Bunun üzerine Babacan, hükümetin birinci yılını doldurduğunu ifade ederek ''1. sınıfı bitirdik'' yanıtını verdi. 
     Memnune Bayhan ise ''fevkalade'' diye konuştu. 
     Babacan'ın Öğretmeni Memnune Bayhan da, Babacan'ın okuma yazmayı evde öğrendiği için ilkokula ikinci sınıfta başladığını vurgulayarak, ''Birinci sınıfı evde okudu, ikinci sınıfta okula başladı'' dedi. 
     Ali Babacan'ın ailesinin de çok iyi insanlar olduğunu anlatan Memnune Bayhan, ''Ali çok beyefendi idi şimdi de öyle. Aile olarak da çok iyiler'' diye konuştu. 
     
     ''ANNE-BABASININ DÜĞÜNE GİTTİK'' 
     Babacan'ın ''annemle babamın düğününe gelmişsiniz'' demesi üzerine Memnune Bayhan'ın eşi Bekir Bayhan da ''Anneniz benim öğrencimdi. Annenizi, babanıza istedik, nişanına da gittik'' yanıtını verdi. 
     Memnune Bayhan da öğrencinin, bazen evlattan daha öte olduğunu ifade ederek, Devlet Bakanı Ali Babacan ile gurur duyduğunu ve öğündüğünü söyledi. 
     
</TEXT>
</DOC>
