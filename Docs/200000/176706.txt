<DOC>
<DOCNO> 176706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun32.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki BM merkezine bombalı saldırı... 
</HEADLINE>
<TEXT>

     Irak'ın başkenti Bağdat'ta BM merkezi olarak kullanılan Canal Hotel'de şiddetli bir patlama meydana geldi. 
     BM'nin Irak İnsani Yardım Koordinatörü Ramiro Lopez da Silva da yayımladığı bildiride, saldırıda bomba yüklü bir aracın kullanıldığını belirtti. 
     Patlamada ölenlerin sayısı 15'e yükseldi. Bağdat'taki BM yetkilileri, patlamada 40 kişinin de yaralandığını, yaralananlar arasında BM Irak Temsilcisi Sergio Vieira De Mello'nun da bulunduğunu açıkladılar. 
     Patlama bölgesindeki Amerikalı bir yetkili, enkaz altında hala çok sayıda ölü ve yaralı olduğunu söyledi, ancak sayı vermedi. 
     Patlama sırasında, 300 kadar BM görevlisinin çalıştığı binanın ön kısmı çöktü. Binadan yoğun duman yükseldi. 
     
     BOMBA YÜKLÜ ARAÇ 

     Amerikan askeri yetkilileri, Bağdat'taki BM merkezinde meydana gelen patlamaya bomba yüklü bir aracın yol açtığını açıkladılar. 
     Yerel saatle 16.30'da TSİ 15.30 meydana gelen patlamada, Canal Hotel'e 1.5 kilometre mesafedeki binaların bile camları kırıldı. 
     Olay yerinde 6 helikopter devriye uçuşuna başladı. Yaralıların bir kısmı helikopterlerle bir kısmı da kamyonlarla taşındı. 
     BM sözcüsü Veronique Taveau, patlamada BM'nin Irak temsilcisi Sergio Viera De Mello ve BM'nin gıda karşılığı petrol programının genel müdürü Benon Sevan'ın da yaralandığını açıkladı. 
     
     BM IRAK TEMSİLCİSİ GÖÇÜK ALTINDA 

     Bağdat'ta BM merkezinde meydana gelen patlamada ağır yaralandığı bildirilen BM'nin Irak temsilcisi Sergio Viera De Mello bir süre enkaz altında kaldı. 
     Yoğun uğraşlar sonucunda Mello'nun bürosuna ulaşıldığı bildirildi. 
     New York'taki BM merkezinde bulunan kaynaklar, De Mello'nun bilincinin yerinde olduğunu ve bir bardak su içebildiğini belirtti. 
     Bağdat'taki patlamada yaralanan BM'nin Irak temsicisi Brezilyalı Sergio Vieira De Mello'nun tedavisinin yapıldığı bildirildi. 
     Cenevre'deki BM kaynakları, patlamada De Mello'nun bürosunun da ağır hasar gördüğünü, yaralanan De Mello'ya tedavi uygulandığını açıkladı. 
     Kaynaklar, De Mello'nun durumu hakkında daha fazla bilgi vermedi. 
     Bu arada, AP muhabiri, Canal Hotel'in bahçesinde 40 kadar kişinin tedavi gördüğünü, bu kişilere ilkyardım yapıldığını bildirdi. 
     
     İNSANİ TRAJEDİ 

     Eckhard, Irak'ın başkenti Bağdat'ta BM merkezinin önünde meydana gelen patlamanın ''insani trajedi'' olduğunu söyledi. 
     Eckhard, New York'taki BM binasında gazetecilere yaptığı açıklamada, ''Bağdat'taki saldırı, Irak'taki BM misyonunu siyasi olarak engellemeyi amaçlamasının yanı sıra aynı zamanda bir insani trajedidir'' dedi. 
     BM yetkilisi Salim Lone, İngiliz yayın kuruluşu BBC'ye yaptığı açıklamada, De Mello'nun bürosunun patlamanın meydana geldiği yere yakın olduğunu söyledi. 
     Amerikan askerleri, ikinci bir patlama olasılığına karşı gazetecileri bina çevresinden uzaklaştırdı. 
     
     ÖLÜ VE YARALI TÜRK YOK 

     Bağdat'taki BM binasında meydana gelen patlamada ilk belirlemelere göre ölen ya da yaralanan Türk vatandaşı bulunmuyor. 
     Patlamanın olduğu sırada BM binasında herhangi bir Türk yetkilisinin bulunmadığını söylediler. 
     BM binasında görevli bir Türk vatandaşının da olmadığını söyleyen aynı kaynaklar, bu çerçevede ilk belirlemelere göre saldırıda ölen ya da yaralanan Türk saptanmadığını kaydettiler. 
     
     İNTİHAR SALDIRISI ŞÜPHESİ 

     Irak'ın başkenti Bağdat'ta BM merkezinde meydana gelen patlamanın intihar saldırısı olabileceği bildirildi. 
     Irak'ta görev yapan Amerikan ordusundan üst düzey bir yetkili, saldırının bomba yüklü bir kamyonla düzenlenen intihar saldırısı olabileceğini söyledi. 

     
</TEXT>
</DOC>
