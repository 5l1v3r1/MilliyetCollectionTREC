<DOC>
<DOCNO> 192584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/guncel/gun04.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporu kaybettiler, başkan yargılanamıyor 
</HEADLINE>
<TEXT>

   Minibüs kiralama ihalesine fesat karıştırdığı iddiasıyla hakkında rapor hazırlanan Avcılar Belediye Başkanı Mustafa Değirmenci yargılanamıyor 
      Tolga Şardan 
   
   Avcılar Belediye Başkanı Mustafa Değirmenci'nin, "yargılanması talebi" içeren müfettiş raporunun savcılıkta kaybolması üzerine yargılanamadığı ortaya çıktı. 
   İçişleri müfettişlerinin Aralık 2002'de başlatığı soruşturma sonucu Değirmenci hakkında, Avcılar Motorlu Taşıyıcılar Kooperatifi'ne verilen Avcılar -Tahtakale arasındaki minibüs kiralanması işinde ihaleye fesat karıştırdığı iddiasıyla bir rapor hazırlandı. Rapor daha sonra adli yargılama için Küçükçekmece Başsavcılığı'na gönderildi. 
   Bu işlemin üzerinden uzun süre geçmesinin ardından İçişleri Bakanlığı'na bağlı Mahalli İdareler Genel Müdürlüğü, İstanbul Valiliği'nden Değirmenci hakkında yapılan işlemleri sordu. Ancak, Valilik bilgi olmadığını belirterek Avcılar Kaykamamlığı kanalıyla Küçükçekmece Cumhuriyet Başsavcılığı'ndan bilgi istedi. 
   Kayıtlarında yaptığı incelemede raporu bulamayan savcılık, Valiliğe yazı gönderek raporun kendi kayıtlarında olmadığını belirtti. Böylece, raporların işleme konmayarak kaybolmasıyla Değirmenci'nin yargılanması engellenmiş oldu. 
   
   Rapor gönderilecek 
   Bu gelişme üzerine İçişleri Bakanlığı'nda yapılan araştırmada, raporların 10 Aralık 2002'de 3071 numarayla Kızılay Postanesi'nden İstanbul Küçükçekmece Başsavcılığı'na gönderildiği anlaşıldı. 
   İçişleri Bakanlığı, Değirmenci'nin yargılanmasını sağlamak amacıyla ikinci kez raporu İstanbul Valiliği kanalıyla savcılığa gönderecek. 
   
   
</TEXT>
</DOC>
