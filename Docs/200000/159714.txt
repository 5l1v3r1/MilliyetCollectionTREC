<DOC>
<DOCNO> 159714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko10.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç Siyasi gerginliğe yol açacak olaylardan kaçınmalıyız 
</HEADLINE>
<TEXT>

     İşadamı Rahmi Koç, her şeyden önce Türkiye'de artık siyasi istikrarın sağlanması gerektiğini belirterek, ''Herhangi bir siyasi gerginliğe yol açacak olaylardan süratle kaçınmalıyız'' dedi. 
     İşadamı Rahmi Koç, Ankara Ticaret Odası'nın aylık yayın organı ''Ekonomik Denge''nin son sayısında bir söyleşide bulundu. 
     Dergi'de Türkiye'deki ekonomik ve siyasal gelişmeleri değerlendiren Koç, Türkiye'nin üst üste yaşadığı krizlerle ilgili görüşlerini de anlattı. 
     Krize alışan Türk ekonomisinin artık krizleri daha kolay atlatmaya başladığını belirten Koç, ''Türk iş alemi, Türk işadamları da bu krizlerdeki kaygan ortama göre çok iyi hazırlandılar, çok tecrübe kazandılar ve çok iyi yetiştiler. Kaygan zeminde iş yapmayı öğrendiler diyebilirim'' diye konuştu. 
     Türk işadamlarının dünyadaki işadamlarına nazaran tecrübeleriyle de önemli avantajlar kazandıklarını belirten Koç, şunları kaydetti 
     ''Seçimler yeni yapılıp bittiğine ve iktidarda da tek parti olduğuna göre, bundan sonrası için en önemli dileğimiz yeni siyasi krizler yaşanmaması ve siyasi istikrarın sağlanmasıdır. Siyasi istikrar sağlandığı takdirde Türkiye ekonomik büyümesini ve gelişmesini hızla sürdürecektir. Geçmiş krizlerden büyük tecrübe kazanan ve dış piyasaları öğrenen, dış piyasalara açılan işadamları bu piyasalarda daha etkin olacaklar, piyasa paylarını genişletecekler, Türkiye'nin ihracatını arttıracaklardır.'' 
     
     ''BÜYÜME YÜZDE 7-8'LERDE OLABİLİR'' 
     Ciddi boyutlarda yeni bir siyasi istikrarsızlık yaşanmadığı takdirde Türkiye ekonomisinin yılda asgari yüzde 6-7 civarında büyüme potansiyeli bulunduğunu kaydeden Koç, ''Hatta iş alemiyle hükümetin daha fazla işbirliği yapması ve daha verimli çalışmasıyla yıllık büyüme oranları yüzde 7-8'lere de çıkabilir'' dedi. 
     Türkiye'nin daha da büyüyen ekonomik, sosyal ve siyasal sorunlarından çıkabilmesi için alınması gereken tedbirler konusuna da değinen Koç, her şeyden önce artık Türkiye'de siyasi istikrarın sağlanması gerektiğini belirterek, ''Herhangi bir siyasi gerginliğe yol açacak olaylardan süratle kaçınmalıyız. Artık Türkiye'nin istikbalini düşünmek zorundayız'' diye konuştu. 
     
</TEXT>
</DOC>
