<DOC>
<DOCNO> 195714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun17.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'dan Türkiye'ye başsağlığı mesajı... 
</HEADLINE>
<TEXT>

     Yunanistan Başbakanı Kostas Simitis, İstanbul'daki sinagog saldırıları nedeniyle Başbakan Recep Tayyip Erdoğan'a başsağlığı mesajı gönderdi. 
     Simitis, mesajında, Erdoğan'a iki sinagogu hedef alan terör eyleminin kurbanları için başsağlığı diledi. 
     Yunanistan Dışişleri Bakanı Yorgo Papandreu da yazılı bir açıklama yaparak, İstanbul'da bugün düzenlenen ve masum vatandaşların yaşamını yitirmesine yol açan ''Barbarca, iğrenç ve kör şiddet eylemini şiddetle kınadığını'' belirtti. 
     Türk halkı, hükümeti, kurbanların aileleri ve İstanbul'daki Musevi cemaatine başsağlığı dilediğini kaydeden Papandreu, ''Kin, şiddet, terör, ırkçılık, yabancı düşmanlığı ve antisemitizme karşı mücadelemizin sürekli olması gerekiyor'' dedi. 
     Papandreu'nun, Dışişleri Bakanı Abdullah Gül'ü bizzat telefonla da aradığı ve başsağlığı dileklerini ilettiği öğrenildi. 
     Yunanistan ana muhalefet partisi Yeni Demokrasi Partisi Lideri Kostas Karamanlis de, Başbakan Erdoğan'a bir başsağlığı mesajı yolladı. 
     Mesajında, Yunan halkının her türlü terör eylemine şiddetle karşı olduğunu vurgulayan Karamanlis, İstanbul'daki saldırının kökü kazınması gereken bir uluslararası sorunun parçası olduğunu kaydetti. 
     Bu arada, İspanya Dışişleri Bakanı Anna Pallacio da, Dışişleri Bakanı Gül'ü arayarak, başsağlığı dileklerini iletti. 
     Fransa Cumhurbaşkanı Jacques Chirac, Cumhurbaşkanı Ahmet Necdet Sezer'e gönderdiği mesajda, İstanbul'daki patlamaların ardından, ''Fransa'nın Türkiye'nin acısını paylaştığını'' ifade etti. 
     Chirac, Fransa Cumhurbaşkanlığı tarafından içeriği açıklanan mesajında, ''İstanbul'da iki sinagoga terörist saldırı düzenlendiğini öğrenmekten büyük üzüntü duyduğunu ve çok şaşırdığını'' belirtti. 
     Mesajda, ''Bu tür barbarca saldırıların sadece öfke uyandıracağı ve Yahudi düşmanlığı, hoşgörüsüzlük ve terörizme karşı birlikte mücadele etmek için demokratik ulusların daha kararlı olmasını sağlayacağı'' kaydedildi. 
     Mesajında, ''Bu çok trajik şartlarda, size, ülke yetkililerine ve tüm Türk halkına Fransa'nın acınızı paylaştığını ve yanınızda olduğunu iletirim'' ifadesini kullanan Chirac, saldırıda ölenlerin ailelerine başsağlığı, yaralananlara da ''geçmiş olsun'' dileklerini bildirdi. 
     
</TEXT>
</DOC>
