<DOC>
<DOCNO> 196649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur12.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası, 4 yaşındaki çocuğun gözlerinin önünde öldürüldü 
</HEADLINE>
<TEXT>

     Van'da bir kişi, aralarında alacak meselesi bulunan ağabeyi tarafından, 4 yaşındaki çocuğunun önünde silahla başından vurularak öldürüldü. 
     Alınan bilgiye göre, olay, dün akşam saatlerinde Hacıbekir Caddesi üzerindeki Mavi Plaza'da bulunan bir elektronik dükkanında meydana geldi. 
     Kardeşi Celalettin Olur'a ait elektronik dükkanına giden Seyit Ali Olur, kardeşinden para istedi. Celalettin Olur'un, ağabeyinin istediği parayı vermemesi üzerine, 2 kardeş arasında tartışma çıktı. 
     Tartışmanın büyümesi sonucu yanında taşıdığı silahı çıkaran Seyit Ali Olur, kardeşi Celalettin'in 34 başına bir el ateş etti. Celalettin Olur kanlar içinde yere yığılırken, Seyit Ali Olur olay yerinden kaçtı. 
     Silah sesini duyan dükkan komşularının durumu polise bildirmesi üzerine olay yerine gelen güvenlik güçleri, başından yaralanan Olur için ambulans istedi. Aşırı kan kaybeden Olur, hastaneye kaldırılırken yolda öldü. 
     
     KÜÇÜK CELİL, OLAYA TANIK OLDU 
     Cinayet işlendiği sırada Celalettin Olur'un 7 yaşındaki oğlu Celil'in de işyerinde olduğu ve olayı gördüğü belirlendi. Polis, küçük Celil'i, ifadesine başvurmak üzere Emniyet Müdürlüğü'ne götürdü. 
     4 çocuk babası Celalettin Olur'un cesedi, Cumhuriyet Savcısı Yekta Çobanoğlu'nun yaptığı otopsinin ardından Van Devlet Hastanesi morguna kaldırıldı. 
     Emniyet güçleri, cinayeti işledikten sonra kaçan Seyit Ali Olur'u, bir arkadaşının evinde saklanırken yakaladı. 
     
</TEXT>
</DOC>
