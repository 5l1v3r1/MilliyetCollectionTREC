<DOC>
<DOCNO> 159778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo23.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelisporlu Emrah Trabzonspor'da... 
</HEADLINE>
<TEXT>

     Trabzonspor, Birinci Süper Lig'den düşmesi kesinleşen Kocaelispor'un futbolcusu Emrah ile 2 yıllık sözleşme imzaladı. 
     Emrah, Trabzonspor Kulübü'nün Bahçelievler'deki merkezinde gerçekleştirilen imza töreniyle kendisini 2 yıllığına bordo-mavili kulübe bağlayan sözleşmeye imza attı. 
     Trabzonsporlu yöneticiler Ekrem İmamoğlu ve Selami Sarı da törende yer alırken, yönetici Sarı, Emrah'ın çok karakterli bir oyuncu olduğunu belirtirken, İmamoğlu da ''Kendisiyle 2 yıllık sözleşme imzaladık. Ancak Emrah'ın uzun yıllar forma giyeceğine inanıyorum'' dedi. 
     Trabzonspor'un yeni futbolcusu Emrah ise bordo-mavili takıma transfer olmasından dolayı mutlu olduğunu vurgulayarak, ''3-4 yıldır Trabzonspor ile görüşüyordum. Ancak nasip olmamıştı. Trabzonspor'da çok şeyler yapacağımıza inanıyorum ve 4 büyük takımdan olduğu için bu kulübe geldim. İnşallah çok başarılı olacağız'' diye konuştu. 
     Emrah, ''Kaç numaralı formayı giymek istersin '' sorusunu da ''Şu anda bilemiyorum. Ancak müsaitse 34 numaralı formayı giymek isterim'' diye yanıt verdi. 
     
     İMAMOĞLU ''GÖKDENİZ'DE SORUN YOK'' 
     İmza töreni sırasında Gökdeniz'in durumu hakkında da açıklamalarda bulunan Ekrem İmamoğlu, futbolcuları Gökdeniz ile hiçbir sorunlarının bulunmadığını belirterek, ''Bu konular neden çıkıyor anlamıyorum'' dedi. 
     Gökdeniz'in Trabzonspor'un sözleşmeli futbolcusu olduğunu vurgulayan İmamoğlu, ''Kendisiyle sözleşmemiz sürüyor. Sadece burada bir madde var. Kendisi de kalmak istediğini söyledi. Biz de gitmesini istemiyoruz'' diye konuştu. 
     İmamoğlu, ''Kendisine teklifler gelirse ne yapacaksınız '' biçimindeki soruya ise ''Trabzonspor'un kalmasını istediği bir futbolcuya kimsenin teklif yapabileceğini düşünmüyorum'' diye yanıt verdi. 
     Belçikalı kaleci De Vliger'in yarın ya da 31 Mayıs Cumartesi günü Türkiye'ye geleceğini kaydeden İmamoğlu, ''Bu futbolcu Trabzon kentini görmek istiyor. Daha sonra kararını verecek. Ancak Trabzon'u görüp de beğenmemek mümkün değil'' dedi. 
     Öte yandan dış transferde çalışmalarını sürdüren Trabzonspor'un, Hollanda'nın FC Twente takımında forma giyen orta alan oyuncusu Van De Par'ı 31 Mayıs Cumartesi günü Malili forvet Mamadou Bagayoko'yu da 6 Haziran tarihinde Türkiye getirteceği öğrenildi. 
     
</TEXT>
</DOC>
