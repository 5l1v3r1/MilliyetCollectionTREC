<DOC>
<DOCNO> 154820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko11.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Kurumlar Vergisi rekortmeni Akbank oldu 
</HEADLINE>
<TEXT>

     Akbank, ödeyeceği 440 trilyon 856 milyar 738 milyon liralık vergiyle, İstanbul Kurumlar Vergisi rekortmeni oldu. 
     İstanbul Defterdarı Kadir Boy, düzenlediği basın toplantısında, 2002 yılı kazançlarından doğan ve 2003 Nisan ayı sonuna kadar verilen yıllık Kurumlar Vergisi beyannamelerine göre tahakkuk ettirilen, en çok vergi ödeyecek mükellefleri açıkladı. 
     Açıklamaya göre, Tekel Pazarlama ve Dağıtım A.Ş. 74 trilyon 183 milyar 543 milyon lira vergi ile ikinci, Arçelik 56 trilyon 7 milyar 436 milyon lira vergi ile üçüncü sırada yer aldı. 
     
     3 KATRİLYON VERGİ TAHAKKUK ETTİ 

     İstanbul'da 2002 yılında toplam 3 katrilyon 114 trilyon 284 milyar lira vergi tahakkuk ederken, ilk 100 içindeki sektörler dağılımında yüzde 39.59 ile bankacılık-finans şirketleri ilk sırada yer aldı. Bunu sırasıyla sigortacılık ve inşaat-taahhüt şirketleri izledi. 
     İstanbul Defterdarı Kadir Boy, bu yılın rekortmenler listesindeki 59 mükellefin geçen yıl da ilk 100 içinde yer aldığını ifade etti. 
     2002 vergilendirme döneminde ilk 100 mükellefin tahakkuk ettiği 1 katrilyon 662 trilyon 321 milyar liralık kurumlar vergisi toplamının bir önceki yıla göre yüzde 56.4 oranında arttığını belirten Boy, geçen yılın cari TEFE oranıyla karşılaştırıldığında bu yıl reel bazda yüzde 26'lık bir artışın söz konusu olduğunu bildirdi. 
     Kadir Boy, 2001 yılında tahakkuk eden vergi toplamının 2 katrilyon 116 trilyon 733 milyar lira olduğunu hatırlatarak, toplam 3 katrilyon 114 trilyon 284 milyar liralık verginin tahakkuk ettiği 2002 yılında bir önceki yıla göre kurumlar vergisinin yüzde 47.1 arttığını kaydetti. 
     Boy, İstanbul'daki yaklaşık 1 milyon kurumlar vergisi mükellefinin 182 bininin limited şirket, 43 bininin de anonim şirket özelliği taşıdığını ifade etti. 
     
     ARÇELİK, 2001 DÖNEMİNDE 70. SIRADAYDI 

     2002 yılı vergilendirmesinde ilk 100 içinde yer alan kurumlar vergisi mükellefleri arasındaki sektörel dağılımda yüzde 39.59 ile bankacılık-finans şirketleri ilk sırada yer alırken, bunu yüzde 7.37 ile sigortacılık, yüzde 4.50 ile inşaat-taahhüt şirketleri izledi. Petrokimya, turizm-ulaştırma, elektrik-elektrikli eşya, ilaç-sağlık, tekstil, tütün-tütün mamülleri, gıda, otomotiv, telekomünikasyon ve enerji sektörleri de ilk 100'de yer alan ağırlıklı sektörler arasında bulunuyor. 
     2002 kurumlar vergisi sıralamasında 3. sırada bulunan Arçelik A.Ş, geçen yıl açıklanan sıralamada 5 trilyon 13 milyar 92 milyon lira ile 70. sırada yer almıştı. 
     2002 yılı vergilendirme döneminde kurumlar vergisi beyannamesi veren kurumlardan en fazla vergi tahakkuk eden 100 kurumdan ilk 25'i şöyle 


     

Şirket Adı Tahakkuk Eden Vergi Akbank Tic. A.Ş 440,856,738 Tekel Pazarlama ve Dağıtım A.Ş 74,183,543 Arçelik A.Ş 56,007,436 Citibank N.A İst. Merkez Şube 49,479,834 Yapı ve Ticaret A.Ş 38,925,319 Ericsson Telekomünikasyon A.Ş 31,715,666 Antalya Hava Lim. Uls. Terminal İşl. 29,199,019 Çolakoğlu Metalurji A.Ş 28,215,438 HSBC Bank A.Ş 27,518,061 Anadolu Anonim Türk A.Ş 25,906,709 Aksa Akrilik Kimya Sanayi A.Ş 25,682,069 Aygaz A.Ş 24,098,313 Ünvanının Açıklanmasını İstemiyor 22,601,418 Siemens Sanayi ve Ticaret A.Ş 22,536,593 Takasbank İMKB Takas Kas.A.Ş 20,962,628 Philip Morris Sabancı A.Ş 19,726,292 The Shell Company of Turkey 19,353,552 Tütün Tütün Mam. Tuz ve Alkol İşl.A.Ş 18,410,732 Brisa Bridgestone Sabancı Last.A.Ş 17,948,036 Hedef Ecza Deposu Tic.A.Ş 17,925,075 Anadolu Efes Biracılık ve Malt San.A.Ş 17,871,677 Anadolu Hayat Sigorta A.Ş 17,851,530 Türk Ekonomi Bankası A.Ş 17,810,606 Milli Reasürans Türk A.Ş 17,438,408 Hürriyet Gazetecilik ve Matbaacılık A.Ş 17,081,067      

     
</TEXT>
</DOC>
