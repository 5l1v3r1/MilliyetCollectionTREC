<DOC>
<DOCNO> 181066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo09.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim GS futbolcusu pişer, öğrenir ve dünya yıldızı olur 
</HEADLINE>
<TEXT>

     Galatasaray Teknik Direktörü Fatih Terim, Hollanda'da katıldıkları özel turnuvanın kadrolarındaki genç oyuncular için son derece faydalı olduğunu söyledi. 
     ''Galatasaray Dergisi''nin Eylül ayı sayısında yer alan yazısında sarı-kırmızılı teknik adam, başarıya ulaşmak için öncelikle takım olabilmek adına yaptıkları çalışmalara değinerek, şunları kaydetti 
     ''Lige başlamadan önce Hollanda'da katıldığımız turnuva, takımımız için birçok bakımdan yararlı oldu. Gençlerimiz, Galatasaray'ın yıllardır mücadele ettiği devler arenasının tüm ihtişamı ile bizim gerçek rakiplerimizin gücüne şahit oldular ve hangi takımda oynadıklarının bir kez daha farkına vardılar. Bizim de istediğimiz buydu. Üstlendikleri görevin ne kadar zorlu olduğunu, Galatasaray'da oynamanın ne kadar büyük sorumluluk gerektirdiğini yaşayarak görmelerini arzuluyorduk. Çünkü bir Galatasaray futbolcusu, yaşı 18 de olsa, zorlu bir süreçte pişer, öğrenir ve kendini aşma savaşına girerek, uluslararası futbolcu olma imkanına kavuşur.'' Terim, Galatasaray'ın büyüklüğünün, bu takımda oynama ayrıcalığını elde edenlerin bunu haketmek için gösterdikleri performansla perçinleneceğini ifade ederek, ''Elimizdeki kadroda, yıllardır Galatasaray'ın başarıya kilitlenmiş uzun soluklu koşusuna alışkın ve başarmış tecrübeli arkadaşlarımız var. Ve yine elimizdeki kadroda, kendileri için yeni olan bu yola uyum sağlamak ve başarmak isteyen gençler var. Ekip olarak bu kaynaşmayı sağladıkça, saha içinde yükümüzü hafifleteceğiz. Takım olma mücadelesinin tam ortasından güçlenerek ve kaynaşarak çıkmamız, gelecek dönem açısından beni mutlu ve umutlu kılıyor'' dedi. 
     Yazısında, sarı-kırmızılı takımın Birinci Süper Futbol Ligi ve Şampiyonlar Ligi'nde bu ay çıkacağı zorlu maçlar olduğundan bahseden Fatih Terim, ''Takım-taraftar bütünleşmesini sağladığımız ölçüde, bu sınavların tümünden başarıyla çıkacağımıza inanıyorum. 
     Futbolcularımızın, adım adım kendilerini dönüştürerek, bizim hedefimiz olan zoru kolay yapma becerisini göstereceklerini ve Galatasaray'ın başarılarla dolu geçmişine yeni zaferler ekleyeceğini sizlere bugünden müjdelemek istiyorum'' diyerek sözlerini tamamladı. 

     
</TEXT>
</DOC>
