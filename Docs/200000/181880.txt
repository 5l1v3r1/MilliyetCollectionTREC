<DOC>
<DOCNO> 181880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun14.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh cinayetinde bir uyuşturucu bağımlısından şüpheleniliyor... 
</HEADLINE>
<TEXT>

     İsveç Dışişleri Bakanı Anna Lindh'in öldürülmesiyle ilgili olarak, polisin bir şüphelinin kimliğini tespit ettiği iddia edildi. 
     İsveç'de yayınlanan ''Aftonbladet'' gazetesi, polisin baş şüpheli olarak, 32 yaşında akli dengesizliği bulunan bir uyuşturucu bağımlısını tespit ettiğini öne sürdü. Adı açıklanmayan bir polis yetkilisine dayandırılan haberde, söz konusu şüphelinin yanında her zaman bir ya da birkaç bıçak taşıdığı kaydedildi. 
     Şu ana kadar kimseyi tutuklamayan İsveç polisi, bu konuda bir açıklamada bulunmadı. 
     İsveç radyosunun internet sitesinin Türkçe bölümünde yer alan ''İsveç Şokta'' başlıklı Lindh'in ölümüyle ilgili bir yazıda da, ''ruh hastalarının sokakta'' olduğuna dikkat çekiliyor. 
     Haber yorumda, ''Cinayeti kimin işlediği, Anna Lindh'in politik bir cinayete mi kurban gittiği yoksa bir ruh hastasının ya da uyuşturucu kullanan bir narkomanın kurbanı mı olduğu henüz belli değil ama son dört ay içinde ruh hastalarının ölümle sonuçlanan bir kaç olay yaratmış olmaları katilin açık tedavi gören bir ruh hastası olabileceği ihtimalini akla getiriyor'' denildi. 
     Sitedeki haberde, Lindh'in ölümünden birkaç saat sonra gene bir ruh hastasının Arvika adlı kasabada çocuklara saldırdığı ve 5 yaşında bir çocuğun aldığı bıçak darbeleri yüzünden hastaneye yetiştirilemeden öldüğü de hatırlatıldı. 
     Haberde, Pazar günü yapılacak referanduma da yer verilerek, Lindh'in daha önce bu radyo programına yaptığı bir açıklama aktarıldı. 
     Euro referandumu kampanyasında ''evet'' cephesinin önde gelen siması olan Lindh, bu programda göçmenlerin yabancı paraya alışık olmaları nedeniyle referandumda ''Evet'' oyu kullanacaklarına ve oy kullanma oranının yüksek olacağına inandığını söylüyor. 
     
     LİNDH İÇİN DEV GÖSTERİ 
     Bugün, Stockholm'da Lindh için düzenlenecek bir gösteriye, binlerce kişinin katılması bekleniyor. 
     ''Euro'ya evet'' kampanyasına liderlik yapan başbakan Göran Persson'un başkanlık edeceği miting, yerel saatle 17 00'de TSİ 18 00 başlayacak. 
     İsveç Dışişleri Bakanı Anna Lindh, önceki gün bir alışveriş merkezinde bıçaklandıktan sonra ameliyata alınmış, dün sabah hayatını kaybetmişti. 
     
</TEXT>
</DOC>
