<DOC>
<DOCNO> 171049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/guncel/gun20.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Türk korsanlar, 1500 Amerikan sitesini çökertti    KENDİLERİNE "IP Cyber-WARRiOR Hack Team" adını veren Türk hacker'lar, Süleymaniye baskınını protesto amacıyla Amerikan internet sitelerine saldırı başlattı. Grup, 21 Temmuz Pazartesi 18.30 itibariyle, merkezi ABD'de olan 1500 internet sitesine saldırı başlatıldığını ve "hack" edildiğini bildirdi. Sitenin ana sayfasında kırmızı bereli Türk askerlerinin fotoğrafları konularak, "Bir Türk Amerika'ya bedeldir, 11 Türk için dünyayı fethederiz" denildi. 
   
   Metro Turizm'in sahibi gözaltında    Otobüs İşletmeleri Derneği Başkanı ve Metro Turizm'in sahibi Galip Öztürk, 'organize suç örgütü kurmak' iddiasıyla 12 çalışanıyla gözaltına alındı. Öztürk, tehdit, haraç ve araç satışında imzalanan senetleri paraları ödendiği halde iade etmemekle suçlanıyor. Polonezköy'de yakalanan Öztürk, üç aydır izleniyordu. Önceki akşam Edirne Birlik firmasının çalışanlarının dövülmesi olayına adı karışan Öztürk'ün otogarın güvenliğini sağlayan yönetimindeki Kare Güvenlik şirketiyle diğer firma sahiplerine baskı kurduğu öne sürülüyor. Gözaltına alınanların üzerinden üç adet ruhsatsız tabanca çıktı. 
   
   
</TEXT>
</DOC>
