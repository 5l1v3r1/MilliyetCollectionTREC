<DOC>
<DOCNO> 174897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur37.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Başbakanı Berlusconi, Lütfi Kırdar'a geldi... 
</HEADLINE>
<TEXT>

     AB Dönem Başkanı İtalya'nın Başbakanı Silvio Berlusconi, Başbakan Recep Tayyip Erdoğan'ın oğlu Bilal Erdoğan ile Reyyan Uzuner'in nikah törenlerinin yapılacağı Lütfi Kırdar Uluslararası Kongre ve Sergi Sarayı'na geldi. 
     Atatürk Havalimanı'ndan hareketinden önce basın mensuplarının sorularını cevaplandıran Berlusconi, Türkiye'de olmaktan çok mutlu olduğunu belirterek, Başbakan Erdoğan'a verdiği sözü yerine getirmek için Türkiye'ye geldiğini söyledi. 
     Berlusconi, başka bir soru üzerine de, ''AB-Türkiye evliliği'' için çalıştığını kaydetti. 
     Berlusconi, Atatürk Havalimanı'ndan ayrıldıktan sonra Taksim Cihangir'de bulunan İtalyan Büyükelçiliği ikametgahına gitti. 
     Burada yaklaşık yarım saat kadar bekleyen ve kıyafetini değiştirdiği gözlenen Berlusconi, saat 17.30'da Lütfi Kırdar Uluslararası Kongre ve Sergi Sarayı'na ulaştı. 
     
     BERLUSCONİ, RUMELİ SALONU'NDA 

     Saraya girdikten sonra nikah töreninin yapılacağı Rumeli Salonu'nu boydan boya yürüyen Berlusconi, asma katta bekleyen Erdoğan'ın yanına çıktı. İki başbakan, burada kucaklaşarak öpüştüler. 
     Daha sonra konuklara dönerek el sallayen Erdoğan ve Berlusconi, alkışlarla karşılandılar. 
     Berlusconi'nin Rumeli Salonu'na girişi sırasında, ünlü İtalyan tenor Luciano Pavarotti'den bir arya çalındı. 
     
</TEXT>
</DOC>
