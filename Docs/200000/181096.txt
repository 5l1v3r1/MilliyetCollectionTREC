<DOC>
<DOCNO> 181096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur05.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçak parası alan doktor tutuklandı 
</HEADLINE>
<TEXT>

     ÇARŞAMBA Samsun , DHA 
     

SAMSUN'un Çarşamba İlçesi Devlet Hastanesi'nde cerrah olarak görev yapan doktor Turgut Çankıran, hasta sahibi Alaattin Erdoğan'dan bıçak parası' adı altında para alınca suçüstü yakalanıp tutuklandı. 
     Çarşamba'nın Kürtün Köyü'nde oturan 37 yaşındaki Alaattin Erdoğan, 4 yaşındaki oğlu Serkan Erdoğan'ı fıtık ameliyatı yapılması için Çarşamba Devlet Hastanesi'ne getirdi. Burada çocuğu muayene eden 49 yaşındaki Doktor Turgut Çankıran, baba Alaattin Erdoğan'dan ameliyat yapılması karşılığında bıçak parası olarak 150 milyon lira istedi. Bunun üzerine savcılığa başvuran Erdoğan, seri numaraları alınan 150 milyon lirayı Doktor Turgut Çankıran'a muayenesinde verdi. Bu sırada muayenehaneye baskın yapan sivil polis ekipleri, parayı alan doktora suçüstü yaptı. 
     Doktor Turgut Çankıran, ifadesi alındıktan sonra çıkarıldığı nöbetçi mahkemece tutuklandı. 
     
</TEXT>
</DOC>
