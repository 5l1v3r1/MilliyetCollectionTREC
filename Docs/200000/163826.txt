<DOC>
<DOCNO> 163826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/aspo.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AURELİO'YA CAVCAV FRENİ 
</HEADLINE>
<TEXT>

Fenerbahçe dün sağlık kontrolünden geçirdiği Brezilyalı oyuncuya, Gençlerbirliği Başkanı İlhan Cavcav'ın gösterdiği sert tepki üzerine imza attıramadı. Yönetim ise "Problem yok" açıklamasını yaptı 
     YALÇIN TÜRK 

     Noktayı koyamadılar 
     TRANSFERDE sessizliğini dün Trabzonspor'un Brezilyalı oyuncusu Marco Aurelio'yu kulüp binasına getirerek bozan Fenerbahçe, bu buluşmayı imza ile noktalayamadı. Saatler süren görüşmelerden sonra Sarı - Lacivertli yöneticiler, Aurelio'nun Acıbadem Hastanesi'nde sağlık kontrolünden geçeceğini, ardından da resmi sözleşme imzalayacağını açıkladı. 
     
     Tören ertelendi 
     BREZİLYALI oyuncu, tüm kontrollerini yaptırdıktan sonra tekrar kulübe döndü. Bu saatlerde Gençlerbirliği Başkanı İlhan Cavcav'ın, "Fenerbahçe bu oyuncuya imza attırırsa tazminat öder. Aurelio'nun bizimle de anlaşması var" açıklaması, Sarı - Lacivertli yönetimi tedirgin etti. Başkan Aziz Yıldırım ve menajer Bayram Tutumlu uzun süre durumu görüştü ve imza töreni ertelendi. 
     
     Tutumlu şaşırttı 
     BAYRAM Tutumlu'nun, "Aurelio hangi kulübü isterse, orada oynayacak. Bu konu da bir iki gün içinde belli olur" ifadesi şaşkınlık yarattı. Yönetici Mahmut Uslu ise "Bizim açımızdan herhangi bir problem yok. Aurelio'yu sağlık kontrolünden geçirdik. Bir iki gün içinde imzanın ne zaman atılacağını bildiririz" demekle yetindi. Yönetimin pürüzleri ortadan kaldırarak Aurelio'ya bugün imza attırmayı planladığı öğrenildi. 
     
Gençler'den FIFA tehdidi      KIRMIZI - Siyahlı kulübün Başkanı İlhan Cavcav, Aurelio ile üç ay önce sözleşme imzaladıklarını iddia etti. Cavcav, "Biz bu oyuncunun şu anki kulübü Olaire, menejerleri ve kendisiyle anlaştık. Yetkili avukatı aracılığı ile de sözleşme yaptık. Herhangi bir tarafın vazgeçmesi durumunda ise 1 milyon dolarlık ceza maddesi koyduk. Bu konuda FIFA'ya başvuruda bulunacak ve hakkımızı arayacağız. Tazminatımızı alırız, ondan çok daha iyisini de transfer ederiz" dedi. 
     
'Türkiye'de oynayamaz'      TRABZONSPOR Başkanı Özkan Sümer, Aurelio'nun herhangi bir kulübe gitmesi halinde kulüpleri yanıltma ve profesyonelliğe aykırı hareketten cezalandırılacağını söyledi. Aurelio'nun kendilerine de imza attığını ve bunu federasyona göndereceklerini söyleyen Sümer, "Birçok kulüple anlaşma yaptı. Bunlardan hangisini resmiyete geçirmek isterse federasyon mutlaka önünü keser. Ayrıca buna FIFA da izin vermez" diye konuştu. 
     

</TEXT>
</DOC>
