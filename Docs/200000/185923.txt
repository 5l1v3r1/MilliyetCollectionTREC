<DOC>
<DOCNO> 185923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/spo15.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Nazara geldi    SCHALKE 04'te oynayan Hamit Altıntop'un 3 - 4 hafta sahalardan uzak kalacağı açıklandı. Teknik Direktör Heynckes, Eintracht Frankfurt maçında sakatlanan milli futbolcunun, bacağının alçıya alındığını açıkladı. 
   
   Potada kaos    A KLASMAN basketbol hakemleri, salonlara çıkmama kararı aldı. Bir bildiri yayınlayan hakemler, ücret bilmecesi, konaklama sorunları ve sigorta probleminin çözülmemesi durumunda protestoyu sürdüreceklerini bildirdi. 
   
   Kupa heyecanı    POTADA Cumhurbaşkanlığı Kupası İstanbul'da oynanacak. 8 Ekim'de Abdi İpekçi Spor Salonu'nda yapılacak finallerde erkeklerde Efes Pilsen ile Ülker, bayanlarda ise Botaş ile Erdemir mutlu son için kozlarını paylaşacak. 
   
   Kuralar çekildi    BASKETBOLDA Türkiye Kupası grup maçları 3 - 4 - 5 Ekim tarihlerinde yapılacak. A Grubu'nda Ülker, Tofaş, F.Bahçe, İTÜ Sakarya , B Grubu'nda G.Saray, Tuborg, D.Şafaka, B.Kolej Giresun , C Grubu'nda T.Telekom, Mülkiye, O.Renault, Tekel Mersin ve D Grubu'nda da E.Pilsen, Erdemir, Karşıyaka ve Beşiktaş Sakarya birincilik mücadelesi verecekler. 
   
   Miniklerin ilgisi    AVRUPA 2.'si Bayan Voleybol Milli Takımı'nın yıldızları Esra, Pelin ile Federasyon Başkanı Hüsnü Can, Gazi Üniversitesi Vakfı Özel İlköğetim Okulu'nda düzenlenen panelde katıldı. Esra ve Pelin, "Başarılar sürecek" sözü verdi. 
   
   Boğa durmuyor    SÜPER Lig'e fırtına gibi giriş yapan İstanbulspor, Güngören Belediyesi ile oynadığı hazırlık maçını 2 - 1 kazandı. Sarı - Siyahlılar, baştan sona üstün oynadığı karşılaşmada Bushi ve Ferdi'nin golleriyle güldü. 
   
   'Hedef zafer'    KONYASPOR Başkanı Mehmet Köseoğlu, Fenerbahçe'yi yenecek güçte olduklarını açıkladı. Köseoğlu, "Geçen yıl 2. lig kadrosuyla rakibimizi devirmiştik. Bu sezon 10 kişiyle Galatasaray'ı yıktık. Hedef 3 puan" dedi. 
   
   Doğan'dan tepki    BASEL yenilgisinin ardından Malatyaspor'un eleştiri yağmuruna tutulması Teknik Direktör Ziya Doğan'ı kızdırdı. Doğan, "Demek ki kötü gitmemizi bekleyenler varmış. Bir anda şaşırtıcı bir şekilde hedef olduk" diye konuştu. 
   
   Denizli'de bayram    DENİZLİSPOR yönetimi, futbolculara 450 milyar lira tutan maç başı ve transfer taksitlerini dün ödedi. Teknik Direktör Giray Bulak, takım içinde sorun olmadığını, ödemelerin oyuncuların motivasyonunu artırdığını söyledi. 
   
   Yüzler gülüyor    SEZON başından bu yana sakatlıklarla boğuşan Gaziantepspor'da Ramazan, Saffet ve Çetin'in düzelmesi sevinç yarattı. Teknik Direktör Sakıp Özberk, "Eksikler azaldıkça takımın performansı daha da artacak" diye konuştu. 
   
   Minderde start    DÜNYA Grekoromen Güreş Şampiyonası bugün Fransa'nın Creteil kentinde başlayacak. 69 ülke ile rekor katılımın olduğu şampiyonadan en az üç madalya beklediklerini belirten Antrenör Mehmet Akif Prim, "Takım halinde zirveye çıkmayı umut ediyoruz" dedi. 
   
   Ömürlük imza    16 yıldır Manchester United'ın başında sahaya çıkan Ferguson, 4 senelik yeni sözleşme için yönetimle prensip anlaşması yaptı. Yıllık 3.5 milyon pound alacak olan Ferguson, en çok kazanan teknik direktör unvanı da eline geçirecek. 
   
   
</TEXT>
</DOC>
