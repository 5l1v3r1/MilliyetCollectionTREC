<DOC>
<DOCNO> 164727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun10.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalom Filistin ve Hamas anlaşırsa yol haritası biter 
</HEADLINE>
<TEXT>

     İsrail Dışişleri Bakanı Silvan Şalom, Filistin hükümetinin radikal grupları ortadan kaldırmak yerine onlarla anlaşmaya varmasının 2005'e kadar bir Filistin devletinin kurulmasını öngören uluslararası barış planı ''yol haritası''nın sonu olacağını söyledi. 
     Şalom, merkezi İngiltere'nin başkenti Londra'da bulunan Eş Şark El Avsat gazetesinde yayımlanan demecinde, '''Yol haritası' uyarınca, Filistinliler terörist örgütleri çökertmeli ve yasadışı silahlara el koymalı. Filistinliler bunu taahhüt etti, ancak bugün Hamas ve diğer örgütlerle anlaşma peşindeler. Bu tür bir anlaşma 'yol haritası'nın ihlali olur ve bu, barış planının sonu anlamına gelir'' ifadesini kullandı. 
     Filistin Başbakanı Mahmud Abbas'ın aralarında Hamas'ın da bulunduğu çeşitli örgütlerle ateşkes için müzakere yaptığı bir dönemde demeç veren Şalom, ''Terörizm sürerse barış süreci olmaz. Biz, saldırıları dikkate almadan müzakere yürüten eski Başbakan Ehud Barak hükümeti gibi yapmayacağız, zaten bu politika yüzünden İşçi Partisi iktidarı kaybetti'' dedi. 
     ''Yol haritası''nın İsrail'in 1967'deki sınırlara kadar çekilmesini öngörmediğini belirten Şalom, '''Yol haritası' Filistin devletinin sınırlarının 4 Haziran 1967'deki sınırlar olacağını yazmıyor'' dedi. 
     Irak savaşından sonra Arap ülkelerinin İsrail'e karşı tutumlarında dikkate değer bir değişiklik olduğunu söyleyen Şalom, Katar Dışişleri Bakanı Hamad Bin Casim El Tani ile 14 Mayıs'ta basın toplantısı düzenlediklerini hatırlattı. 
     Şalom, İsrail ile barış anlaşması imzalayan iki Arap devleti Mısır ve Ürdün'ün de büyükelçilerini İsrail'e yeniden göndermeleri çağrısında bulundu. 
     
</TEXT>
</DOC>
