<DOC>
<DOCNO> 179631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur43.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın çimento işçileriyle başları dertte... 
</HEADLINE>
<TEXT>

     Uzan Grubuna ait Rumeli Holding Gaziantep ve Şanlıurfa Çimento fabrikalarında çalışan 11 işçi, sendikaya üye oldukları gerekçesiyle işveren tarafından haksız bir şekilde işten atıldıklarını iddia etti. 
     Türkiye Çimse-İş Sendikası Şube Başkanı İsmail Serin ile birlikte Gaziantep Çimento fabrikası önünde açıklama yapmak isteyen gruba, çimento fabrikası güvenlik görevlileri izin vermedi. Bunun üzerine grup, bir parkta gazetecilere açıklamada bulundu. 
     Şube Başkanı İsmail Serin, sendika olarak Adana, İskenderun, Gaziantep, Adıyaman ve Şanlıurfa çimento fabrikalarında yıllardır örgütlenme çalışmaları yaptıklarını, yetkili sendika yüzlerce işçi adına TİS görüşmelerine katıldıklarını söyledi. Gaziantep ve Şanlıurfa çimento fabrikalarında çalışan 100 kadar işçinin sendikaya üye olduğunu, ancak çimento fabrikası yöneticilerinin baskı ile sendikaya üye olmamalarını istediğini, üye olan gruptan 11 işçiye ''Görülen lüzum üzerine iş aktiniz feshedilmiştir'' yazısının gönderildiğini kaydeden Serin, şöyle konuştu 
     ''Grubun bir yıldırma politikası ile hareket ettiğini düşünüyoruz. İş güvenliği yasası çıktı, yasa maddesi çok açık. Her işçi sendikaya üye olabilir, işveren buna müdahalede bulunamaz. İşten çıkartma gerekçesini de yasal bir zemine haklı gerekçelere dayandırmak zorundadır. Ancak hiçbir gerekçe göstermeden yalnızca ''Görülen lüzum üzerine'' yazısı ile bu işi noktalayamaz. Yasa açıkça ihlal edilmiştir. Bağımsız Türk yargısına güveniyoruz.'' Gaziantep Çimento'da 19 yıldır çalıştığını, 25 Temmuz günü sendikaya üye olduğunu söyleyen işçi Hanefi Demir, ''Tek suçumuz sendikaya üye olmak. Gerekçesini sorduğumuzda ''İşçi tasarrufu'' diye cevap verdiler. Sendikaya üye olmamamızı istediler. Onları mahkemeye verdim. Tek suçumuz galiba üretmek, çalışmak'' dedi. 
     Şanlıurfa Çimento fabrikasına 15 yıl önce işçi olarak çalışmaya başladığını dile getiren Hüseyin Avcı da, ''Yıllardır hizmetlerini yaptık, ekmek kapımız diye sahip çıktık. Bugüne kadar tek kuruş fazla mesai bile vermediler. 16 saat çalışıyorduk. çocuklarımızın hatırı için ses çıkartmıyorduk. İş Güvenliği Yasası'nın çıkmasının ardından sendikaya üye olduk. Yüzlerce üye arkadaşımız var. Birgün elime zarfı verip, kovuldun, başka işe bak dediler. Okullar başlayacak, bir kuruş para da vermediler. Şimdi biz ne yapacağız. Bizim sahibimiz yok mu'' diye konuştu. 
     7 yıllık işçi Niyazi Yazar ise haklarını yasal zeminde arayacaklarını belirtti. 
     
</TEXT>
</DOC>
