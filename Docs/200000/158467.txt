<DOC>
<DOCNO> 158467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko14.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Kamu kesimi de şeffaflığı yerine getirmeli 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Türk şirketlerinin dünya piyasalarında kendilerini kabul ettirebilmeleri, finansman kaynaklarına daha kolay erişmeleri, yabancı şirketlerin Türkiye'ye yatırımlarının önünün açılması ve AB'ye girmeye hazırlanan Türkiye'nin Avrupalı şirketler karşısında rekabetçi olabilmesinin, şeffaflık gereklerinin uluslararası standartlarda ve eksiksiz olarak hayata geçirilmesine dayandığını söyledi. 
     Özilhan, TÜSİAD ve Sabancı Üniversitesi Kurumsal Yönetim Forumu'nun CGFT düzenlediği ''Piyasa Ekonomisi ve Şeffaflık-Kavşaktaki Türkiye'' konulu seminerde yaptığı konuşmada, piyasa ekonomisinin bütünlüğü ve dolayısıyla ekonomik gelişme açısından kritik öneme sahip olan kurumsal yönetim konusuna büyük önem verdiklerini bildirdi. 
     Özilhan, geçen yıl Mart ayında düzenledikleri ''Kurumsal Yönetim'' konferansında, çuvaldızı biraz da kendilerine batırmayı hedeflediklerini söylediğini, kamuya atfettikleri her türlü sorun çözülmüş olsa bile özel sektör şirketlerinin, kurumsal yönetimin 4 temel ilkesi olan şeffaflık, hesap verebilirlik, adil olma ve sorumluluk ilkelerine göre yönetilmediği bir ortamda dünya piyasalarında istedikleri yere gelip gelmeyeceklerini sorguladıklarını anımsattı. 
     
     ÖZELEŞTİREL TUTUMUMUZ DEVAM EDİYOR 
     Bu konudaki özeleştirel tutumlarının hala devam ettiğini bildiren Özilhan, ''Çünkü başarının anahtarı kurumsallaşmanın öncüsü ve temsilcileri olan üyelerimizin kurumsal yönetim uygulamalarını sürekli olarak iyileştirmelerinden ve bunun sadece TÜSİAD üyeleriyle sınırlı olmayarak, tüm özel sektör tarafından benimsenip yaygın bir şekilde uygulanılmasından geçiyor'' dedi. 
     TÜSİAD olarak çok ciddi bir yeniden yapılanma sürecinden geçtiklerine inandıklarını ifade eden Özilhan, bu yeniden yapılanmanın ne sadece kamuyla ne de sadece makro konularla sınırlı kalmayacağını gördüklerini söyledi. 
     Modern toplumlarda refahın yaratılmasının temel anahtarı olan şirketlerin ne şekilde yönetildiğinin, ülkenin ekonomik gelişimi açısından hayati önem taşıdığını vurgulayan Özilhan, bu bağlamda şirketlerdeki iyi kurumsal yönetim uygulamalarının, kaynakların daha verimli kullanılması, finansman kaynaklarına daha ucuz, hızlı ve kolay ulaşılması, daha nitelikli istihdam olanaklarının yaratılması ve gerek ulasal gerekse uluslararası sermaye piyasalarının sürdürülebilir bir şekilde gelişmesi anlamına geldiğini belirtti. 
     
     ŞİRKET BİLGİLERİNİN ÖNEMİ 
     Tuncay Özilhan, yatırım kararı verecek bir yatırımcı için doğru karar verdiğinden emin olmasının, şirketinin başarısını devamlı kılmak isteyen bir yöneticinin verdiği kararların en gerçekçi bilgilere dayanmasının, iş hayatı açısından stratejik öneme sahip bir konu olduğunu vurgulayarak, şunları kaydetti 
     ''Burada asıl sorun, bu bilgilerin şirketlerin gerçek durumunu ne ölçüde doğru yansıttığıdır. Piyasaların ve yatırımcıların talep ettikleri bilginin her şeyden önce yüksek kalitede, doğru anlaşılabilir ve kıyaslanabilir olması gerekiyor. Bu bilginin ayrıca hem finansal, hem de finansal olmayan detayları içermesi gerekiyor. Eğer finansal bilgiyi bir şirketin karnesi olarak görüyorsak finansal olmayan bilgi de bu karnenin arkasında yatan süreci anlatıyor. 
     Türk şirketlerinin dünya piyasalarında kendilerini kabul ettirebilmeleri, finansman kaynaklarına daha kolay erişmeleri, yabancı şirketlerin Türkiye'ye yatırımlarının önünün açılması ve AB'ye girmeye hazırlanan Türkiye'nin Avrupalı şirketler karşısında rekabetçi olabilmesi, şeffaflık gereklerinin uluslararası standartlarda ve eksiksiz olarak hayata geçirilmesine dayanıyor.'' 
     
     KAMU KESİMİ DE ŞEFFAFLIĞI YERİNE GETİRMELİ 
     TÜSİAD Başkanı Özilhan, özel sektör şirketlerinin kurumsal yönetim ilkeleri çerçevesinde yeniden yapılanmaları ve şeffaflığı tüm koşullarıyla yerine getirmelerinin, kamu kesiminin de benzer bir yapılanma sürecine girmemesi halinde, ülke ekonomisinin gelişimi açısından istenilen hedeflere ulaşmada yeterli olmayacağını dile getirdi. 
     Özilhan geçtiğimiz yıllarda ABD'de yaşanan sıkandalların gerek şeffaflığın öneminin gerekse gelişmiş ülkelerde bile kamuyu aydınlatmak için şirketleri ve düzenleyici otoriteleri kapsayan güçlü bir kurumsal yapı oluşturmanın zorluğunu gösterdiğine işaret ederek, bu deneyimin aynı zamanda kurumsal yönetimi kökleştirmek için kamu ve özel sektörün birlikte çalışması ve sürekli bir diyalog içinde bulunması gerektiğini ortaya koyduğuna dikkat çekti. 
     Bu anlamda seminerin kamu ve özel sektör arasında tesis edilmiş olan diyalogun bir göstergesi olarak Türkiye adına son derece ümit verici olduğunu ifade eden Özilhan, ''Kamu ve özel sektör arasındaki diyalogun bilimsel araştırmalar ve görüşler üreten akademik kurumlarla da desteklenmesi hiç şüphesiz ülkemizde kurumsal yönetim tesisine etkinlik kazandıracaktır'' dedi. 
     
</TEXT>
</DOC>
