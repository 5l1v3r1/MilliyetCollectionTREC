<DOC>
<DOCNO> 166241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur12.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Başkanı, Maliye Bakanı'na çattı Vergileri düzenleyin 
</HEADLINE>
<TEXT>

     Türk-İş Genel Başkanı Salih Kılıç, memurların yüzde 2.5, asgari ücretlilerin ise yüzde 11 vergi ödediğini ve bunun düzeltilmesi gerektiğini belirterek, ''Maliye Bakanı işçilere verilecek zamma dil uzatacağına, bu vergi adaletsizliklerini düzeltsin'' dedi. 
     Kılıç, Hotel Etap Altınel'de düzenlenen Demiryol-İş Sendikası Ankara Şubesi'nin Genel Kurulu'na katıldı. 
     Genel kurulun açılışında konuşan Kılıç, Türkiye'de demiryollarının uzun yıllardan bu yana ihmal edildiğini söyledi. 
     İşçi hareketinin sıcak günlerden geçtiğini, kamu toplu iş sözleşmesi görüşmelerinin devam ettiğini, zorunlu tasarrufların geri ödenmediğini savunan Kılıç, ''Biz, treni de tüneli de görüyoruz ama sağlıklı geçişi görmemekteyiz'' dedi. 
     Gelir dağılımında ciddi dengesizliklerin bulunduğu bir ortamda kamu toplu iş sözleşmelerini sürdürdüklerini ifade eden Kılıç, memurların yüzde 2.5, asgari ücretlilerin yüzde 11 vergi verdiklerini kaydetti. Bu adaletsizliği düzeltmenin hükümetin görevi olduğunu belirten Kılıç, ''Maliye Bakanı işçilere verilecek zamma dil uzatacağına, bu vergi adaletsizliklerini düzeltsin'' diye konuştu. 
     Hükümetin, işçi ücretlerine, birinci altı ay sıfır, ikinci altı ay yüzde 7, üçüncü ve dördüncü altı aylar için yüzde 5'er zam önerdiğini ifade eden Kılıç, şunları kaydetti 
     '' Sıfır zam vermedik diyorlar. Biz de herhalde mevcut iktidarı karalamak için değil, önümüze konulan rakamları söyledik. Biz geçmişte bunları çok gördük. Sıfır zammı önerenlerin akıbetinin ne olduğunu biliyoruz. 
     Bu ülkede savaş hali yok, afet yok. Belirli bir kesim, sınırsız ve sorunsuz bir şekilde Laila'ya, Reina'ya, Bodrum'a gidip çılgınca eğleniyor, çalışanın hakkı verilmiyor. Yok böyle bir mantık. Sıfır zamma imza atmamız, hiçbir zaman mümkün değil. Fedakarlık yapmak yok, hakkımızı sonuna kadar savunacağız.'' 
     
</TEXT>
</DOC>
