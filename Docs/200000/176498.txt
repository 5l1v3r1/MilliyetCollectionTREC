<DOC>
<DOCNO> 176498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko27.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka açık 9 bankanın net kar toplamı 1 katrilyon liraya ulaştı 
</HEADLINE>
<TEXT>

     Halka açık 9 bankanın net kar toplamı, 1 katrilyon liraya ulaştı. 
     Borsa'da hisseleri işlem gören bankalardan bazıları, ekonomide görülen olumlu gelişmelere paralel, yılın ikinci 3 aylık döneminde kar patlaması yaşadılar. 
     Enflasyona göre düzeltilmiş bilançolarını açıklayan bankalar arasında, yılın ilk yarısında en yüksek karı 489 trilyon lira ile Akbank sağladı. Akbank'ın ilk çeyrekte 62 trilyon 491 milyar lira olan net karı, 30 Haziran 2003 tarihi itibariyle 489 trilyon liraya ulaştı. 
     İş Bankası'nın net karı 15 trilyon 348 milyar liradan 235 trilyon liraya, Garanti Bankası'nın net karı 27 trilyon 199 milyar liradan 114 trilyon 678 milyar liraya ve Dışbank'ın net karı 2 trilyon 465 milyar liradan 41 trilyon liraya yükseldi. 
     Karlarını ilk çeyreğe göre önemli oranda artıran bankalara karşın, Tekstilbank 848 milyar lira ile en düşük kar açıklayan banka oldu. Yapı ve Kredi Bankası da net karını, 32 trilyon 62 milyar liradan 32 trilyon 700 milyar liraya çıkarabildi. 
     T. Kalkınma Bankası ise bilanço açıklayan bankalar arasında zarar bildiren tek banka oldu. 
     
</TEXT>
</DOC>
