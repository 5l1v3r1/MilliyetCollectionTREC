<DOC>
<DOCNO> 191437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur01.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluklar bu hafta Meclis'te 
</HEADLINE>
<TEXT>

     TBMM, bu hafta 29 Ekim Cumhuriyet Bayramı nedeniyle ''kısa'' çalışacak. 
     Genel Kurul, 28 Ekim Salı günü ile 29 Ekim Çarşamba günü Cumhuriyet Bayramı nedeniyle toplanmayacak. Genel Kurul, bu hafta sadece 30 Ekim Perşembe günü çalışacak. 
     Genel Kurul, çalışmalarını tamamlayan Yolsuzluk Araştırma Komisyonu'nun ekleriyle birlikte bin 200 sayfalık raporunu 30 Ekim Perşembe günü görüşecek. 
     TBMM Yolsuzlukları Araştırma Komisyonu, 4 aylık bir çalışma sonucunda aralarında eski başbakanlar Bülent Ecevit ve Mesut Yılmaz'ın da bulunduğu 25 eski bakan hakkında Meclis soruşturması açılmasını önermiş, 16 ayrı konuda da Meclis Araştırması açılması gerektiği görüşüne varmıştı. 
     2004 yılı Bütçe takvimi, Maliye Bakanı Kemal Unakıtan'ın, Plan ve Bütçe Komisyonu'na yarın yapacağı sunuşla başlayacak. Meclis, 2004 yılı bütçesini Komisyon ve Genel Kurul'da yaklaşık bir ay süren görüşmeler sonrası yasalaştıracak. 
     
     MADEN YASA TASARISI GÖRÜŞÜLECEK 
     TBMM Plan ve Bütçe Komisyonu, yarın Maliye Bakanı Unakıtan'ın bütçe sunuşunun ardından Maden Kanunu Tasarısı'nı görüşecek. 
     Madencilik faaliyetlerinde izinleri yeniden düzenleyen tasarı orman, milli parklar, ağaçlandırma, tarım, mera, SİT alanları, su havzaları, karasuları ve turizm bölgelerinde madencilik faaliyetlerini ilgili bakanlıkların iznine bağlıyor. Maden yatırımlarının bulunduğu bölgeye bakılmaksızın devletin uyguladığı tüm teşviklerden en üst seviyede yararlandırılmasını öngören tasarı, maden arama ruhsatının verilmesini de yeniden düzenliyor ve bor tuzu, toryum ve uranyum sahalarında grup ruhsatı verilmesini önlüyor. 
     Tasarı, arama ruhsatlarını 3 yıl ile sınırlandırırken, arayıcıların çalışmalarını belgeleyen faaliyet raporu hazırlamalarını zorunlu hale getiriyor. Faaliyet izni alındıktan sonra bir yıl içinde ruhsat sahibinin madeni işletmeye almasını zorunlu kılan tasarı, zamanında işletmeye geçemeyenlerden çalışılmayan her yıl için üretim miktarının yüzde 10'u kadar devlet hakkı alınmasını öngörüyor. 
     Maden Tetkik ve Arama MTA Genel Müdürlüğü'nün hizmetlerini de düzenleyen tasarı, bu kuruluşun üçüncü şahıslara ait ruhsatlı alanlarda bulduğu madenlerde hak talebinde bulunmasını önlüyor. 
     TBMM KİT Komisyonu'nun 30 Ekim Perşembe günü yapacağı toplantıda, Makine ve Kimya Enstitüsü ve bağlı kuruluşlarının 2001 yılı hesabı denetlenecek. 
     
</TEXT>
</DOC>
