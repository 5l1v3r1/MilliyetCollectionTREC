<DOC>
<DOCNO> 184980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko12.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Coca Cola'nın açılışına katıldı... 
</HEADLINE>
<TEXT>

     Medine Taşdelen ve Kudret Topçu bildiriyor - Başbakan Recep Tayyip Erdoğan, Türkiye'nin her alanda rekabetlerin oluştuğu bir ülke haline gelmesi gerektiğini belirterek, ''Bu kaliteyi, başarıyı, zenginleşmeyi getirecektir'' dedi. 
     Erdoğan, Coca-Cola İçecek A.Ş. Çorlu Fabrikası'nın yeni üretim hatları açılış töreninde yaptığı konuşmada, ''Her zaman bir ifadem var ülkemde kim taş üstüne taş koyarsa başımız gözümüz üstünde yeri var. Bunun adı sanı bizi hiç ilgilendirmiyor. Yeter ki ülkemde taş üstüne taş koysun'' diye konuştu. 
     Toplam 100 milyon dolarlık yatırımın söz konusu olduğu Coca-Cola Fabrikası'nda 400 kişinin iş sahibi olmasından dolayı farklı bir heyecan yaşadığını dile getiren Erdoğan, şöyle konuştu 
     ''Dünyayı, kıtaları dolaşıyoruz. Gittiğimiz yerlerde Türkiye'de nasıl yatırım yaparsınız gayreti içindeyiz. Yatırım yapmak isteyenlere benim ayrıca iltifat etmem lazım. Yani diş kirası vermem lazım. Niye Biz misafirperver bir milletiz. Bunu başaracağız, bunun gayreti içindeyiz. Gittiğimiz her yerde özellikle bunu vurguluyoruz.'' Başbakan Erdoğan, 45 bin metrekaresi kapalı olmak üzere toplam 155 bin metrekarelik dev Coca-Cola tesislerinin gurur ifadesi olan tesisler olduğunu vurgulayarak, ''40 yıllık geçmişe sahip bir firma. Bunu görmemezlikten gelmek mümkün değil'' dedi. 
     Bu tür teşebbüs ve yatırımların Türkiye için ayrı bir vergi kaynağı olduğunu belirten Erdoğan, ''Bu vergilerle ülkemiz kazanıyor, milletimiz kazanıyor. Bunu bizim görmemezlikten gelmemiz nankörlük olur. Bunu da görmek durumundayız'' diye konuştu. 
     
     ''TÜRK İŞADAMLARININ BAŞARISI TAKDİRE ŞAYANDIR'' 

     Recep Tayyip Erdoğan, Coca-Cola Fabrikası'nda 400 kişiyi aile olarak gördüğünü ifade ederek, ''Bunları ortalama 5 kişiyle çarptığınızda buradan 2 bin kişi ekmek yiyecek'' dedi. 
     Yurtiçi ve yurtdışında bu tür adımlar atılırken bu noktada Türk işadamlarının başarısının takdire şayan olduğunu vurgulayan Erdoğan, şöyle devam etti 
     ''Bunu da gittiğimiz yerlerde görmenin ayrıca iftiharı içindeyiz. Bu fabrika, en büyük pet şişe şişirme fabrikası. Bu da yine Türkiye'de ön alması, başı çekmesiyle inanıyorum ki ayrı bir rekabeti meydana getirecek. Türkiye her alanda rekabetlerin oluştuğu ülke haline gelmelidir ki bu kaliteyi, başarıyı, zenginleşmeyi getirecektir.'' Konuşmaların ardından TÜSİAD Başkanı Özilhan, Başbakan Erdoğan'a üzerinde Coca-Cola yazılı çini işlemeli bir cola şişesi ile üzerinde tesislerde çalışan işçilerin imzasının yer aldığı ''Coca-Cola portresi'' hediye etti. 
     Erdoğan, çini işlemeli şişeyi alırken, ''Yeni Coca-Cola'nın şişesi böyle mi olacak '' diye espri yaptı. 
     Tayyip Erdoğan, daha sonra Devlet Bakanı Kürşad Tüzmen, Kozlu ve Özilhan ile birlikte Coca-Cola şapkası giyerek tesisleri hizmete açtı. 
     Coca-Cola içen Erdoğan, daha sonra gezdiği tesisler hakkında bilgi aldı. 
     
</TEXT>
</DOC>
