<DOC>
<DOCNO> 151579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun29.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Yönetimi, KKTC'nin geçişleri serbest bırakma kararını reddetti 
</HEADLINE>
<TEXT>

     Kıbrıs Rum yönetimi lideri Tasos Papadopulos başkanlığında olağanüstü toplanan Rum Ulusal Konseyi, KKTC Bakanlar Kurulu'nun Rum tarafına karşılıklı geçişleri serbest bırakma kararını reddetti. 
     Yaklaşık 3 saat süren toplantıda, KKTC hükümetinin kararı ayrıntılı bir şekilde tartışılarak oybirliğiyle reddedildi. 
     Toplantıdan sonra açıklama yapan Rum yönetimi sözcüsü Kipros Hrisostomidis, KKTC hükümetinin kararının, ''Rum Ulusal Konseyi tarafından uluslararası anlaşmalarla BM kararlarına ters bulunduğunu'' söyledi. 
     Hrisostomidis, ''BM kararları ile uluslararası anlaşmaların Kuzey Kıbrıs'ı işgal altında bir bölge olarak gösterdiğini'' iddia etti ve ''Türk tarafının bu beklenmeyen hamlesinin, Türk tarafının uzlaşmazlığını kamufle etmeye yönelik olduğunu'' savundu. 
     





</TEXT>
</DOC>
