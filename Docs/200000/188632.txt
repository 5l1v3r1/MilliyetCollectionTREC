<DOC>
<DOCNO> 188632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur18.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Edelman TBMM'de... 
</HEADLINE>
<TEXT>

     ABD'nin Ankara Büyükelçisi Eric Edelman, TBMM'nin Irak'a asker gönderilmesi konusunda aldığı karara teşekkür ederek, Irak'ın istikrara kavuşması ve demokratik bir ülke olması için Türkiye'nin yapacağı katkıların önemli olduğunu söyledi. 
     Türkiye-ABD Parlamentolararası Dostluk Grubu, Büyükelçi Edelman onuruna TBMM'de yemek verdi. Edelman, yaptığı konuşmada, Türkiye ile ABD arasındaki çıkar ilişkilerinin çok güçlü olduğunu belirtti ve özellikle 50 yılı geride bırakan stratejik ilişkilerin önemine değindi. 
     ''Bugün artık soğuk savaş ve Saddam dönemi kapandı'' diyen Edelman, bundan sonraki sürecin çok daha önemli ve karmaşık olacağına işaret etti. 
     ABD'nin 140 bin askerinin Türkiye sınırlarına yakın bölgelerde bulunduğunu hatırlatan Edelman, görev yaptığı 2 ay içinde çok sayıda ABD'li yetkilinin Türkiye'ye geldiğini, ayrıca Bağdat'a giden ya da oradan dönen kişilerin Türkiye'ye uğradığını kaydetti. Edelman, yaptığı görüşmelerde, iki ülkenin ortak çıkarları konusunda genel bir anlayış birliği olduğu izlenimi edindiğini belirterek, ''Bu da askeri müdahalenin ardından Irak'ın toprak birliğinin korunmasıdır'' dedi. 
     Irak'a asker gönderilmesine ilişkin Başbakanlık Tezkeresi'nin TBMM Genel Kurulu'nda kabul edilmesinden ötürü teşekkür eden Edelman, Irak'ın istikrara kavuşması açısından Türkiye'nin aldığı bu kararın önemine işaret etti. Edelmen, ''Hiç kuşku yok ki, Irak'ın istikrara kavuşması ve demokratik bir ülke olması için Türkiye'nin yapacağı katkı çok önemlidir. Bu katkılar pek çok şekilde olabilir TBMM'nin de onayladığı gibi bu katkılar, insani, ekonomik, sosyal unsurlar şeklinde olabilir'' diye konuştu. 
     
     ''İŞBİRLİĞİ İÇİN SABIRSIZLANIYORUM'' 
     Edelman, Irak konusu ne kadar önemli olursa olsun Türkiye ile ABD arasındaki ikili ilişkilerin çok daha önemli olduğuna işaret ederek, ''Ekonomik ve siyasi çıkarlarımız sizinle ortak...Ortak çıkarlarımız arasında, küresel teröre ve kitle imha silahlarına karşı verdiğimiz mücadeleyi sayabilirim'' dedi. 
     Edelman, Türkiye'nin Orta Doğu'da önemli rol oynayabileceğini bildirerek, şöyle konuştu 
     ''Türkiye ile bizim pek çok stratejik çıkarımız var. Ama en önemlisi, Türkiye'nin 80 yıllık ilerlemesini sürdürmesi, tam demokrasiye ve piyasa ekonomisine geçmesi ve AB'de yerini alması gerekir. Türkiye'nin başarısı bölgede çok önemli bir mesaj verecektir, bu zorlu yolda daha ilk adımlarını atan ülkelere örnek olması açısından... 
     Türkiye'de vatandaşların çok önemli bir bölümü, ülkenin AB'de hak ettiği yeri almasını bekliyor. İşbirliğine partner olarak devam edeceğiz, sizinle işbirliği yapmayı sabırsızlıkla bekliyorum.'' 
     
     ''PKK KADEK ÜYELERİNİN YARGI ÖNÜNE ÇIKARILMASI...'' 
     Türkiye-ABD Parlamentolararası Dostluk Grubu Başkanı Egemen Bağış da konuşmasında, iki ülke arasındaki ilişkilerin 200 yılı aşan geçmişi olduğunu belirtti. 
     Her iki ülkenin de farklı etnik ve kültürel zenginlikleri mozaik harmonisi içinde sentezleyebildiğini ve tarih boyunca dünyanın dört bir yanında baskı altında yaşayan insanlara kucak açarak umut olduğunu kaydeden Bağış, şöyle konuştu 
     ''Türkler ve Amerikalar dünyada barış ve adaleti sağlamak adına birlikte çalışmış ve kan dökmüşlerdir. Yarım yüzyıl önce Kore'de başlayan işbirliğimiz, dünyanın her bölgesine yayılarak Somali, Bosna-Hersek, Kosova, Makedonya, Afganistan, Kafkaslar, Orta Asya ve Orta Doğu'da devam etmiştir. Biliyoruz ki, demokrasi ve istikrarı sağlamaya yönelik bu çabalar sonuç vermezse dünya çatışmalardan ve terörizmin pençesinden kurtulamayacaktır.'' Türkiye ve ABD'nin, köklü ve stratejik ortaklığın üyeleri olduğunu belirten Bağış, demokrasi, özgürlük, insan hakları ve hukukun üstünlüğüne verilen önemin ülkeleri birbirine bağlayan temel değerler olarak sıraladı. 
     Türkiye'nin, ABD ile ilişki ve işbirliğini, halkların karşılıklı yarar ve çıkarları doğrultusunda ve bölgesel istikrarın da bir boyutu olarak en üst düzeye çıkarma arzusunda olduğunu bildiren Bağış, zaman zaman ABD'nin Türk kamuoyundaki imajının gerçeklerin ön plana çıkmasını engelleyecek boyutta olduğunu kaydetti. Edelman'a, ''bu konuda size büyük görev düşüyor'' diyen Bağış, iki ülke arasındaki ilişkilerde hassas yapının anlaşılması ve uluslararası yaklaşımda denge unsurlarının iyi kurulmasının önemine dikkati çekti. Bağış, ABD'nin PKK KADEK mensuplarının yargı önüne çıkarılması yönünde atacağı süratli ve kararlı adımların bu çabalara yardımcı olacağını bildirdi. 
     Yemek, daha sonra basına kapalı olarak sürdü. 
     
</TEXT>
</DOC>
