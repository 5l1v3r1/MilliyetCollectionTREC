<DOC>
<DOCNO> 184145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo24.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper kızlar fazla atmış.. Saç kazıtmadan vazgeçildi... 
</HEADLINE>
<TEXT>

     23. Avrupa Bayanlar Voleybol Şampiyonası'nda, Dünya, Olimpiyat ve Avrupa Şampiyonu Rusya'yı dün başarılı bir oyun sonucunda 3-0 yenen A Milli Bayan Voleybol Takımı oyuncuları, büyük mutluluk yaşarken, hedeflerini de şampiyonada final olarak belirledi. 
     Bugünü dinlenerek geçiren bayan voleybolcular, kaldıkları otelde basın mensuplarına dünkü maçı değerlendirdiler. 
     Rusya karşısında alınan 3-0'lık skoru değerlendiren takım kaptanı Özlem Özçelik, ''Ruslar voleybolda bir ekol. Onlarla oynayan takımlar iyi de olsalar onların ismine yeniliyordu. Biz ise isme hiç önem vermedik. Sadece kendi oyunumuza konsantre olduk ve kazandık'' dedi. 
     Hazırlık döneminde birçok maç yaptıklarını ve bunların içinde Rusya ile yapılan maçların kendilerine çok yardımcı olduğunu belirten milli voleybolcu Bahar Urcu da ''Rusya ile daha önce hazırlık maçı yaptık. Bu maçların bana çok yardımı oldu. Bunlar resmi maç olmadığı için rahat rahat arkadaşlarımı nasıl yönlendirmem gerektiğini test edebildim'' ifadelerini kullandı. 
     Neslihan ise Rusya maçının kazanılmasında tüm takım arkadaşlarının büyük emeğinin olduğunu kaydederek, ''Çok mutluyuz. Tüm takım arkadaşlarımın bu maçı kazanmamızda çok emeği var. Ben hiçbir zaman kaybettiğimizi düşünmedim. Takım içinde Rusya'yı 3-0 yenersek saçımızı kazıtma sözü verdik ama fazla atmışız'' diye konuştu. 
     Maçlarda fazla forma giyme şansı bulamayan Çiğdem Can ise kenarda oturmanın zorluğuna dikkati çekerek, ''Oynamak daha kolay, çünkü kenarda hiçbir şey yapamıyorsun. Kenarda oturmanın ne karar zor olduğunu bu maçlar yapılırken anladım'' dedi. 
     Rusya karşısında 3-0 kazanmalarının hedeflerini daha da büyüttüğünü kaydeden Mesude Kuyan da duygularını şöyle dile getirdi 
     ''Türk gücünü tüm dünyaya gösterdik. Takım oyunu nasıl olurmuş herkes gördü. İlk 4'ü hedefliyorduk ama bundan sonra gözümüz finalde. Şampiyon olmak istiyoruz. Kendimize güvenimiz arttı. Bizden korksunlar artık. Eskiden biz korkardık. Ruslarla eski maçlarımızda 1 sayı önlerine geçsek skorbordun resmini çekerdik.'' 
     
</TEXT>
</DOC>
