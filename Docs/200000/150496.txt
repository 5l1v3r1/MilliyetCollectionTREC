<DOC>
<DOCNO> 150496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo08.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'a gizli kamera şoku... 
</HEADLINE>
<TEXT>

     Ülkespor, Basketbol Erkekler Avrupa Ligi 2. turunda dün akşam İtalya'nın Skipper Bologna takımıyla yaptığı son maç öncesi gizli kamera şoku yaşadı. 
     İtalyan ekiple yapılacak maç için 14 Nisan Pazartesi günü Bologna'ya giden turuncu-yeşilli takımın yetkilileri, aynı gün ve 15 Nisan Salı günü maçın yapıldığı Hokkaido Spor Salonu'nda yaptıkları antrenmanların gizli kamerayla kaydedildiğini belirledi. 
     Maç öncesi yapılan son hazırlık çalışmalarının, salonda çeşitli yerlere konulan özel kutular içine yerleştirilen kameralar tarafından kaydedildiğini tesadüfen farkeden Ülkersporlu yetkililer, kameraların içinden kasetleri alıp izledikten sonra olayı fark etti. 
     Bunun üzerine, durumu İtalyan kulübün yetkililerine soran Ülkerspor yöneticileri, ülke polisinin güvenlik nedeniyle salonu 24 saat boyunca izlemek amacıyla kameraların yerleştirildiği biçiminde bir yanıt aldı. 
     Turuncu-yeşilli takımın yöneticilerin durumu Avrupa Ligi organizasyonuna anlatarak şikayette bulunacaklarını belirtmelerinin ardından ise Skipper Bolognalı yetkililer bu kez kasetleri aldıkları için Ülkerspor yöneticilerini hırsızlıkla suçladı. 
     Dün akşamki maç sırasında, Ülkersporlu yöneticilerden aldıkları kasetleri isteyen rakip takımın yöneticileri, geri verilmediği taktirde kafilenin İtalya'dan çıkışına izin verilmeyeceğini söylediler. 
     Ülkerspor Genel Müdürü Lütfi Arıboğan, yaşanan bu gelişmeler üzerine Milano'daki konsolosluk yetkilileriyle maç boyunca sürekli telefon görüşmesi yaparken, olaydan o ana dek bilgisi olmayan Eurolig yetkilileri de yaşanan krizi maç sırasında öğrendi. Yapılan görüşmeler sonrasında, kasetler Skipper Bologna yöneticilerine iaede edildi ve turuncu-yeşilli kafilenin İtalya'dan çıkışına izin verildi. 
     





</TEXT>
</DOC>
