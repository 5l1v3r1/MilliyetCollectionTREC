<DOC>
<DOCNO> 163873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun03.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongo'da insani felaket... 18 yaşın altında 50 bin asker var.. 
</HEADLINE>
<TEXT>

     Afrika ülkelerinden Demokratik Kongo Cumhuriyeti'ndeki iç savaş nedeniyle, insani durumun her geçen gün daha kötüye gittiği bildirildi. 
     Önde gelen sivil toplum örgütleri tarafından yapılan ve bir havuzda toplanan araştırma kamuoyuna duyurulurken, BM Güvenlik Konseyi'nin Kongo'daki çocukların durumuna daha fazla dikkatini yöneltmesi çağrısı yapıldı. 
     BM'de düzenlenen basın toplantısında ''Watchlist'' Gözlem listesi adlı araştırmanın koordinatörü Julia Freedson, özellikle kabileler arası çatışmaların şiddetlendiği Kongo'nun doğusunda her geçen gün daha fazla aç çocuğun silah taşımaya başladığını, tecavüzlerin ve sakat bırakmaların arttığını, gıda, ilaç ve eğitim yardımının zorlaştığını belirtti. 
     Asker çocukların sayısının artışına dünya kamuoyunun ilgisini çekmek isteyen Freedson, Kongo'nun doğusunda bir haftada ölen çocukların sayısının Irak'ta savaşın başlamasından bu yana ölen Amerikan askerlerinden fazla olduğunu belirterek, ''Çocuklar korkunç bir şiddet ve trajediyle karşı karşıyalar'' dedi. 
     Uluslararası Mülteciler adlı sivil toplum örgütünden Anne Edgerton da, Demokratik Kongo Cumhuriyeti'nde 18 yaşın altında 30 bin ila 50 bin çocuğun silah altında bulunduğunun sanıldığını belirterek, son 2 yılda ülkede özellikle kentlerden çok sayıda erkek ve kız çocuğunun savaştırılmak üzere kırsal kesime götürüldüğünü anlattı. 
     Bir başka sivil toplum örgütü Care International'dan Kathleen Hunt da, Kongo'da ateşkesi gözlemekle yükümlü 4600 BM barış askerinin çatışmalardan uzak bulunduğunu söyleyerek, barış gücünün çocukları korumak için daha fazla çaba sarf etmesi gerektiğini belirtti. 
     Ülkedeki BM barış gücü ve komşu ülkelerin, insani yardımın Kongo'ya getirilmesi, çocukların güvenliği ve haklarının korunması konularına öncelik vermeleri gerektiğini belirten Hunt, ayrıca ülkedeki barış gücü ile BM Çocuklara Yardım Fonu UNICEF ile diğer insani yardım kuruluşlarına mali yardım garantisi verilmesinin gereğine işaret etti. 
     Hunt, Kongo'da kadın ve kız çocukların karşı cinsel şiddetin arttığına dikkat çekti. 
     
</TEXT>
</DOC>
