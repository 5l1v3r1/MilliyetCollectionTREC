<DOC>
<DOCNO> 177729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/guncel/gun05.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajan usulü yemek tarifi 
</HEADLINE>
<TEXT>

   Alman gizli servis elemanları bu kez görev yaptıkları ülkelerdeki değişik yemeklerin sırrını araştırdı. Ajanların topladıkları yemek istihbaratından ortaya top secret yemek kitabı çıktı 
      GÜRSEL KÖKSAL Frankfurt 

   
   Almanya gizli servisi BND Federal İstihbarat Dairesi , geçtiğimiz günlerde alışılmadık bir biçimde yemek kitabı çıkarmaya karar verdi. BND'nin halka açılma girişimlerinin bir parçası olarak yayımlanan kitabın adı ise, casus terimlerini anımsatıyor "Top f Secret". Yani "Tencerenin Gizi" anlamına geldiğini söylemek mümkün... 
   
   Karides güveç ilk sırada 
   BND elemanlarının, çeşitli mutfaklardan topladıkları "istihbarat"lar sonucu ortaya çıktığı anlaşılan yemek kitabı, Türkiye de dahil 19 ülkeden yemek tariflerine yer veriyor. Türkiye'den "karides güveç"in, üstelik de Türkçe adıyla tanıtıldığı kitapta, bu yemeğin iyice soğutulmuş beyaz şarap eşliğinde yenilmesi tavsiye ediliyor. Karides güveç, kitabın sonunda da yer alan mönüde de ilk sırada yer alıyor. Kitapta, yemek tariflerinin yanı sıra bu ülkelerle ilgili, içinde yeme ve içme "sahneleri"nin de bulunduğu, birer "ajan öyküsü" de var. 
   
   Önsöz başkanın eşinden 
   108 sayfalık kitabın önsözünü ise BND Başkanı August Hanning'in eşi Ruht Hanning kaleme almış. Hanning, "Yeme ve içmenin, insanlarının huzurunu büyük ölçüde etkilediği biliniyor. Ancak şimdiye kadar yabancı yemeklerin ya da bol miktardaki içkilerin istihbarat faaliyetlerini ne derecede etkilediği yeterince araştırılmış değil. Elinizdeki okuma ve yemek kitabı, bu soruyu tam olarak yanıtlamıyor elbette, ama bir de siz kendiniz karar verin" diyor... 
   
   
</TEXT>
</DOC>
