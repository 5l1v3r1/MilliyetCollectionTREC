<DOC>
<DOCNO> 161060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo38.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'in kafasında kimler var 
</HEADLINE>
<TEXT>

     Galatasaray Teknik Direktörü Fatih Terim, transferin en iyisini yapmaya çalışacaklarını söyledi. 
     Florya Metin Oktay Tesisleri'nde basın mensuplarının sorularını yanıtlayan Terim, Şampiyonlar Ligi finalini izlemek için gittiği Manchester'da karşılaşma sonrası bazı futbolcularla görüştüğünü, daha sonra Portekiz'e geçerek Porto'nun bazı oyuncularıyla temas kurduğunu kaydetti. 
     Avrupa'da görüştüğü futbolcular konusunda yönetimle biraraya geldiklerini anlatan Terim, ''Görüşmelerimiz hala sürüyor. Transferin en iyisini yapmaya çalışıyoruz. Şu anda en ciddi ilgilendiğimiz futbolcu Brezilyalı Sonny Andersson. Ayrıca savunmamız için de bazı arayışlarımız var'' diye konuştu. 
     İleriye dönük bir takım kurmak istediğini belirten tecrübeli teknik adam, Kulüp Başkanı Özhan Canaydın'ın transferler için bir kısıtlama getirmediğini de vurgulayarak, ''İstediğimiz transferleri yapmak istiyoruz. Ancak kulübün menfaatlerini de düşünmek zorundayım. Böyle de hareket ediyorum. İnandığımız oyuncuları kadromuza katmak istiyoruz, bunda da başarılı olacağız'' dedi. 
     Terim, şu anda yurtiçinde Diyarbakırsporlu Ömer ve Kocaelisporlu Orhan Ak ile anlaştıklarını, bunun dışındaki çalışmalarının da sürdüğünü belirtti. 
     Hasan Şaş'ın yurtdışında transfer görüşmeleri yaptığının hatırlatılması üzerine de Terim, ''Hasan serbest oyuncumuzdur. İstediği takımla görüşebilir'' dedi. 

     
</TEXT>
</DOC>
