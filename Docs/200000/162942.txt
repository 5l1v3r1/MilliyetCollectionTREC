<DOC>
<DOCNO> 162942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko22.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Efe rakısı taklit edilemeyecek... 
</HEADLINE>
<TEXT>

     ELDA İçecek ve Enerji Hizmetleri A.Ş. Yönetim Kurulu Başkanı Ekrem Demirtaş, ''Efe'' markasıyla üretecekleri ilk özel sektör rakısının, taklit edilemeyecek ambalaj ve teknolojiye sahip olacağını belirtti. 
     Demirtaş yaptığı yazılı açıklamada, tekelin kaldırılarak rakı üretiminin belirli şartlarda serbest bırakılmasıyla Türkiye'de ilk kez rakı tesisi kurma izni alan ELDA A.Ş.'nin üretim çalışmalarına, 30 yıl deneyimli kişilerle başlandığını kaydetti. 
     İlk özel sektör rakısı olacak ''Efe''nin, en son teknolojik cihaz ve makinelerle üretileceğini, özel şişelerde ve dönüşümsüz özel kapakla piyasaya sunulacağını bildiren Demirtaş, taklit rakı üretimine izin vermemek için Efe Rakısı ambalajının itinayla hazırlandığına dikkat çekti. 
     Demirtaş, açıklamasında şu ifadelere yer verdi 
     ''Son günlerde Ege Bölgesi'nin çeşitli ilçelerinde rastlanan kaçak rakıdan kaynaklanan metanol zehirlenmesi olaylarını üzüntüyle izliyoruz. Efe Rakısı için özel şişe tasarım çalışmaları devam ediyor. Üreteceğimiz rakı, sahte veya kaçak içki üretenlerin kullanımına uygun değil. Bu nedenle taklitlerimizden sakının uyarısına dahi gerek kalmayacak. Rakı üretimi için alacağımız cihazlar, en son teknoloji donanımlı olacak ve metanol miktarı Türk Gıda Kodeksi'nde yer alan değerlerin çok altında tutulacak.'' 
     
</TEXT>
</DOC>
