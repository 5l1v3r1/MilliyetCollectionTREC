<DOC>
<DOCNO> 197200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/spo05.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten işbaşı 
</HEADLINE>
<TEXT>

   A Milli Takım'ın tartışılan hocası, 2006 Dünya Kupası hedefi için kolları sıvayıp yardımcısı Ünal Karaman'dan yıldız adaylarını gözlem altına almasını istedi 
      
   Mesaiye başladı 
   PORTEKİZ hesaplarının suya düşmesinin ardından Milli Takım'da yaşanan belirsizlik ortamı netleşmemesine rağmen Şenol Güneş işine sarıldı. Ağır eleştiriler alan ve Letonya maçının son bölümünde de tribünler tarafından istifaya davet edilen tecrübeli hoca, "Pes etmem. Eleştirileri göğüsleyecek gücüm var. Hedef 2006 Dünya Kupası. Yeni ekip ve yeni bir heyecanla bu yükü omuzlayacağız" demişti. 
   
   Kulak tıkadı 
   AY - Yıldızlı ekipteki görevi tartışmaya açılan Şenol Güneş, tepkilere kulaklarını tıkayarak, hemen kolları sıvadı. Yardımcısı Ünal Karaman'a talimat veren Güneş'in, yeni yapılanma için genç isimleri araştırmasını istediği öğrenildi. A Milli Takım'ın hocası, önlerinde uzun bir zaman dilimi olduğuna değinerek, Süper Lig'in yetenekli isimlerinin gözlem altına alınmasını istediği ifade edildi. 
   
   Topu kulüplere attı    Milli Takımlar Sorumlusu Selami Özdemir, Dünya Kupası sonrası düşen performansı ligin kalitesizliğine bağladı 
   YALÇIN TÜRK 

   AY - Yıldızlı ekibin başarısızlığı masaya yatırılırken, Milli Takımlar Sorumlusu Selami Özdemir adres olarak farklı bir merkeze işaret etti. Özdemir, "Bana göre sorun kulüplerde. Bu durum Türkiye liginin de kalitesini düşürüyor. Ümit ve A milli takımların yediği gollere bakarsanız sanki birbirinin kopyası. Yan top zaafını milli takımda gideremezsiniz. Bunu kulüplerde çözmek lazım" dedi. 
   ÖZDEMİR, A Milli Takım'daki düşüşün kulüplerle direkt bağlantısı olduğunu kaydedip, "Ancak mutlaka radikal kararlar alınacak ve milli takımı eski havasına getirilecek. Sakin ve kararlı adımlar atacağız" diye konuştu. Şenol Güneş'in görevinin başında olduğunu hatırlatan Milli Takımlar Sorumlusu, "Teknik kadro konusundaki kararı federasyon yönetimi verir" ifadesini kullandı. 
   
   Ulusoy'un planı    FUTBOL Federasyonu Başkanı Haluk Ulusoy'un, haziran ayındaki genel kurulda başkanlığa seçilmesi halinde dahi Şenol Güneş ile yollarını ayıracağı iddia edildi. Ulusoy'un, bu göreve Raşit Çetiner'i getirmeyi planladığı, tecrübeli hocadan boşalacak olan Ümit Milli Takım teknik direktörlüğü için de Aykut Kocaman'ı düşündüğü ifade edildi. Öte yandan Rapid Bükreş Başkanı Copos'un, "Lucescu'yu elden kaçırdık. Şimdi de Türk Milli Takımı kendisine teklif götürmüş" açıklaması kafaları karıştırdı. 
   
   
</TEXT>
</DOC>
