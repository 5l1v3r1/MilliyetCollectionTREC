<DOC>
<DOCNO> 192871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur10.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıdem Tazminatı Fonu geliyor... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, önümüzdeki dönemde, Kıdem Tazminatı Fonu Yasa Taslağı'nı sosyal taraflarla etraflıca tartışıp Bakanlar Kurulu'na, daha sonra Meclis'e sunmayı planladıklarını bildirdi. 
     Bakan Başesgioğlu, önümüzdeki dönemde, geçen dönem çıkarılan yeni İş Yasası'nda yeri bulunan Kıdem Tazminatı Fonu Yasa Taslağı'nı sosyal taraflarla birlikte değerlendireceklerini belirterek, bakanlık olarak amaçlarının, kendi ayakları üzerinde durabilen ve gelecekte kara delik olmayacak bir fon oluşturmak olduğunu ifade etti. 
     Bu konuyu sosyal taraflarla olabildiğince tartışmayı ve mutabakat sağlamayı hedeflediklerini söyleyen Başesgioğlu, kıdem tazminatının bugün çalışanlar açısından son derece önemli bir birikim olduğunu ve işletmeleri çok yakından ilgilendirdiğini kaydetti. 
     Bazı dönemlerde işletmelerde birden fazla işçinin emekli olmasıyla birlikte o işletmenin mali yapısında olumsuzluklar meydana geldiğini ve çalışanların haklarını alamadıklarını vurgulayan Başesgioğlu, oluşturulması düşünülen Kıdem Tazminatı Fonu'nun hem çalışanların haklarını koruyacağını hem de işletmeler üzerindeki mali yükü hafifleteceğini bildirdi. 
     Fonun yönetim kurulunun sosyal taraflardan oluşmasının planlandığını, böylelikle geçmişte fonlara duyulan güvensizliğin ortadan kaldırılacağını belirten Başesgioğlu, şöyle konuştu 
     ''Önümüzdeki dönemde, Kıdem Tazminatı Fonu Yasa Taslağı'nı sosyal taraflarla etraflıca tartışıp Bakanlar Kurulu'na, daha sonra Meclis'e sunmayı planlıyoruz. Sosyal taraflar arasında uzlaşma sağladığımız an, bu yasa bu dönemde çıkabilir. Çıkardığımız yasalarda, olabildiğince çalışanların haklarını korumayı amaçlıyoruz. Kıdem tazminatının 30 günlük süresinde bir indirim yapmayı düşünmüyoruz ama bunun işleyişi ve yapısı hakkında dikkate almamız gereken hususlar var. Uzun süre prim ödeyen ile ödemeyeni aynı kefeye koymadan, fona yapılan prim kesintilerini nemalandırarak o nemaları tazminat olarak ödemeyi düşünüyoruz.'' 
     
</TEXT>
</DOC>
