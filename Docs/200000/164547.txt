<DOC>
<DOCNO> 164547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yasam/ayas.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
H2000 çıldırttı 
</HEADLINE>
<TEXT>

Kaymakamlık, 'izinleri yok' deyince jandarma gençleri alana sokmadı. Valilikten 'sözlü izin' çıktı ama, müzik çalınmayan, içecek su bulunamayan festival gençleri öfkeye boğdu 
     ASLI ÖKTENER İstanbul 

     Bu yıl Sarıyer Marmaracık Koyu'nda dördüncüsü düzenlenen H2000 Festivali'nin ilk saatlerinde 'izin krizi' yaşanınca daha en başından kendilerini üç gün üç gece eğlenceye hazırlayan gençlerin keyfi kaçtı. Festival alanına giren gençler, bu kez de müzik dinleyememenin ve susuz kalmanın sinirini yaşadı. 
     Aslında 'izin krizi' önceki akşam başlamıştı. Marmaracık Koyu'na giden jandarma ekipleri, organizasyon yetkililerine Sarıyer Kaymakamlığı'nın iptal kararını bildirip, hazırlıkların durdurulmasını istemiş, bu sırada Ankara'dan gelen ve koya girmek isteyen yaklaşık 100 kadar ODTÜ öğrencisini de engellemişti. 
     
     Alternatif parti 
     Marmaracık Koyu'na giden yollar dün de jandarma tarafından kontrol altındaydı. Festivale giden gençleri durdurup geri çeviren jandarma ekipleri, koya otomobilleriyle gitmek isteyenleri de 3 - 4 noktada durduruyordu. 
     Ama gençler kararlıydı. Kimi belediye otobüsü, kimi otostop yaparak kimi de yürüyerek festival alanına ulaşmaya çalışıyordu. 
     Peki bütün bunlar neden olmuştu Sarıyer Jandarma Komutanlığı'nın verdiği bilgiye göre, organizasyon yetkilileri kaymakamlıktan işletim belgesi almak için ruhsat başvurusunda bulunmuş ancak eksik belge nedeniyle ruhsatlandırma yapılamamıştı. Bu nedenle de kaymakam, festival alanının "umuma açık yer" niteliği kazanmadığı gerekçesiyle organizasyona izin vermemişti. 
     
     'İzin olmasa yapmayız' 
     Oysa, festivali düzenleyen 36 42 adlı organizasyon şirketinin yetkilisi Boray Dündar başka şeyler söylüyordu "Biz üç ay önce İçişleri Bakanlığı, İstanbul Valiliği ve belediyeden gerekli izinleri aldık. Tamamen iyi niyetle gönlümüzden çıkan festivalin nasıl ve ne sebeple bu noktaya geldiğini bilmiyoruz. Prosedürler yerine getirildi..." "İzniniz yok mu " diye sorduğumuzda ise Dündar, "Sizce böyle bir delilik yapar mıyız İzinsiz böyle büyük bir organizasyona girişir miyiz " diyordu. 
     
     Müziksiz ve susuz festival 
     Kapılarını altı saat geç açan festival alanına su ve yiyecek getirilmediği için kapıda saatlerce bekleyen gençler büyük sıkıntı yaşadı. Festivalin kapılarını açma saatinin uzaması giriş sırasında izdihama neden oldu. Kapılar açılmadığı süre içinde gençler "rezalet" sloganları attı. Çadırlarını kuran katılımcılar, su dahil içecek hiçbir şey bulamadı. Müzik festivali olmasına rağmen festival alanında hiç müzik çalınmadı. Tuvaletlerde sifonlar çalışmadı ve çadırlar da toz toprak içindeydi. Festival öncesi bir de servis rezaleti yaşandı. Servisler belirtilen saatten 3-4 saat geç hareket etti. 
     
Valilikten izin çıktı      Organizasyon şirketinin avukatı Nevzat Çetin ise gelişmeleri başka açıdan değerlendiriyor "Festival alanını Altınbaş Turizm, Orman Bakanlığı'ndan kiralamış. Biz de onlardan kiraladık. Şirketin ortaklarının babası, Sarıyer Kaymakamlığı'na 'Benim alanımı işgal ettiler. Çıkarılmalarını istiyorum' diye dilekçe vermiş. Halbuki biz bir aydır orada çalışıyoruz. Dilekçe üzerine jandarma gönderilmiş. Biz de Vali Yardımcısı Cumhur Güven Taşbaşı'ndan sözlü izin alarak festivale başladık." 
     

</TEXT>
</DOC>
