<DOC>
<DOCNO> 151666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo27.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hidayet 2 sayı attı, Kings 2-0 öne geçti... 
</HEADLINE>
<TEXT>

     ABD Profesyonel Basketbol Ligi'nde NBA , play-off mücadelesi devam ediyor. 
     Batı Bölümü'nde bu sabaha karşı oynanan maçta, Sacramento Kings, kendi sahasında Utah Jazz'ı 108-95 yenerek, seride durumu 2-0 yaptı. 
     Utah Jazz karşısında 8 dakika sahada kalma şansı yakalayan Hidayet Türkoğlu, 2 sayıda kalırken, 1 asist ve 1 top çalmayla oynadı. 
     Kings'te Yugoslav forvet Predrag Stojakoviç, 29 sayıyla sahanın en skorer ismi olurken, Yugoslav pivot Vlade Divac, 15 sayı ve 7 ribaunt, Bobby Jackson ise 15 sayı ve 6 asistle maçı tamamladı. 
     Jazz'da ise Andrei Kirilenko, 17 sayı ve 6 ribauntla oynarken, ''Postacı'' lakaplı ünlü forvet Karl Malone 15 sayı üretebildi. Mark Jackson ise 14 sayı attı. 
     İki takım arasındaki 3. maç, cumartesi günü Utah Jazz'ın sahası olan Salt Lake City'de oynanacak. 
     Play-off mücadelesinin Batı Bölümü'nde oynanan bir diğer maçta ise San Antonio Spurs, Phoenix Suns'ı 84-76 yenerek, seride 1-1'lik beraberliği sağladı. 
     Doğu Bölümü'ndeki maçta da Indiana Pacers, Bostons Celtics önündeki 89-77'lik galibiyetle, seride 1-1'lik beraberliği yakaladı. 
     





</TEXT>
</DOC>
