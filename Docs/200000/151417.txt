<DOC>
<DOCNO> 151417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo32.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserispor futbolcularına özgürlük verdi... 
</HEADLINE>
<TEXT>

     İkinci Futbol Ligi A Kategorisi takımlarından Kayserispor'da, geçen hafta Reha Kapsal'ın istifasıyla boşalan teknik direktörlük görevine getirilen Mustafa Çapanoğlu, ''Futbolcuların şahsiyetleri, yetenekleri kısıtlanmış. Biz onlara hürriyetlerini verdik'' dedi. 
     Çapanoğlu, düzenlediği basın toplantısında, olumsuzluklarla geçen bir haftanın ardından elde ettikleri Adana Demirspor galibiyetinin hem kendisini hem de Kayserispor camiasını mutlu ettiğini söyledi. 
     Adana Demirspor'un çok iyi bir takım olduğunu belirten Çapanoğlu, şöyle devam etti 
     ''Tüm oyuncularımız birbirinden yetenekli. Çok güçlü bir kadromuz var. Ancak, takımda sevgi kopukluğu olmuş. Futbolcuların şahsiyetleri, yetenekleri kısıtlanmış. Biz onlara hürriyetlerini verdik. Bunun sonucu olarak sahada istedikleri gibi oynadılar. Yüreklerini ortaya koydular ve galibiyeti aldılar. Bu bize gelecek için ışık verdi. Kenetlenmiş yapımızı koruyabilirsek, önümüzde aşılamayacak hiçbir engel yok.'' Çapanoğlu, rakiplerinin ne yaptıklarıyla çok fazla ilgilenmediklerini, kalan maçlarını kazanarak hedeflerine ulaşmak istediklerini kaydetti. 
     





</TEXT>
</DOC>
