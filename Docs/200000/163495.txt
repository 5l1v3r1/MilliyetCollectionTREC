<DOC>
<DOCNO> 163495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko37.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ için 'tedbir' talebine 'görevsizlik' kararı... 
</HEADLINE>
<TEXT>

     Enerji ve Tabii Kaynaklar Bakanlığı'nca, imtiyaz sözleşmesi iptal edilen Çukurova Elektrik A.Ş ÇEAŞ ile ilgili şirket yetkililerinin ''tedbir'' talebine Adana 1. Sulh Hukuk Mahkemesi, ''görevsizlik'' kararı verdi. 
     Adana 1. Sulh Hukuk Mahkemesi, Çukurova Elektrik'in, 12 Haziran tarihinde, Enerji ve Tabii Kaynaklar Bakanlığı aleyhine ''tespit ve tedbir'' istemiyle yaptığı başvuruyu değerlendirdi. 
     Mahkeme, ''Bakanlığın cevabi yazıları, bilirkişi raporları ve oluşan kanaate göre, yürütmenin durdurulması veya atamanın iptali, el koyma konusu idari işlemler olup, adli yargının görevine girmeyeceğinden, talep edilen idari yargı merciinden istenilmesi gerektiğinden görevsizliğe'' karar verdi. 
     Mahkeme, Çukurova Elektrik avukatları ve yöneticilerinin, Seyhan Barajı bölgesi içindeki idari merkezine el konulduğu, yöneticilerin şirket hakimiyeti sahası dışına çıkartıldıklarını ve her türlü belge, bilgi ile yönetimine el konulduğunun tespiti ile şirket merkezinde yönetim faaliyetlerinin yönetim kurulunca yürütülmesi için ihtiyati tedbir talebi konusundaki kararını açıkladı. 
     Kararda, mahallindeki keşfin, yeminli mali müşavir, serbest muhasebeci ve hukukçu bilirkişiden oluşan heyetin, tespit isteyen vekiller ile Bakanlık ve Hazine görevlilerinin hazır olduğu ortamda yapıldığı belirtilerek, şunlar kaydedildi 
     ''Hakimliğimizce, bakanlığın fiilen el koyma olgusu gözlemlenmiş ve 3 kişilik bilirkişi heyeti raporu ile de bu sabit olmuş ise de Bakanlığın el koyma işlemlerinin imtiyaz sözleşmesindeki maddeye dayanak gösterilerek yapıldığı ve taraflara sözleşmeye göre sorumluluk ve edimler yüklendiği, bu sorumluluğu yerine getirmeyen Çukurova Elektrik A.Ş'ye Enerji ve Tabii Kaynaklar Bakanlığı'nın 11.06.2003 tarih ve bildirim yazısı ile şirkete el konulduğu ve yönetmelik hükümlerine aykırı tutum sergilemesi ve kamu hizmetlerinin aksadığı gerekçesiyle yapıldığı anlaşılmıştır. 
     İmtiyaz sözleşmesiyle şirketin tüm mal, tesis ve varlıklarının mülkiyetinin Hazine'ye, kullanım hakkının ise şirkete ait olduğu, keza imtiyaz sözleşmesinin feshi ile tüm sözleşme kapsamındaki tesis ve varlıklar Hazine'ye geçmiştir. Ayrıca, Bakanlığın bildirim yazısında şirketin tüm tesislerine, işletme faaliyeti için gerekli tüm araç ve gereçlere el konulduğu, söz konusu el koyma işlemi için heyet teşkil edildiği bildirilmiştir. 
     Şirketin faaliyetini kesintisiz ve sağlıklı olarak sürdürmesi için heyetçe talep edilecek her türlü bilgi ve belgelerin el koyma heyetine teslimi istenmiş ve bildirimle de şirket yetkililerine iletilmiş ise de tüm bu sözleşme, el koyma ve sözleşme kapsamında fesih ve el koyma yetkileri idari tasarruflardandır. Adli görevin dışında kalır. 
     İki tüzel kişi arasındaki bu ihtilaf Asliye Ticaret Mahkemesi görev kapsamına girmektedir. Tedbir ya da idari nitelikteki bazı kararlar da bu mahkemece yerine getirilmesi gerekir. Mahkememizin görevsizliğine karar verilmiştir.'' 
     
     ÇUKUROVA ELEKTRİK AVUKATI 

     Çukurova Elektrik avukatı Ahmet Çolak, kararla ilgili yaptığı açıklamada, idari yargıya başvuracaklarını belirtti. Çolak, haklarını sonuna kadar arayacaklarını ifade ederek, ''Suç olmadan bütün mal varlığın söz konusu olamaz. Bu bir anayasa suçudur. Kanuni yoldan tüm haklarımızı arayacağız'' dedi. 
     
     PERSONELİN DURUMU 

     Bu arada, Çukurova Elektrik personelinin ilgili üretim ve iletim şirketleri kadrosuna geçişini sağlamak amacıyla çalışmalara başlanacağı bildirildi. 
     Enerji ve Tabii Kaynaklar Bakanlığı'nın, 3096 sayılı yasa ve buna dayalı olarak istihsal edilen Bakanlar Kurulu kararları çerçevesinde 9 Mart 1998 tarihinde Bakanlık ile Çukurova Elektrik ve Kepez Elektrik arasında imzalanan, görev verilmesine ilişkin imtiyaz sözleşmelerini, sözleşme hükümlerinin ihlalini gerekçe göstererek iptal etmesinin ardından, Adana'daki Genel Müdürlük tesislerinde incelemeleri sürüyor. 
     Bakanlık yetkililerinden alınan bilgiye göre, Çukurova Elektrik'te çeşitli şirketlerde çalışanların, fesih sonrasında üretim ve iletim işlemlerini gerçekleştirmeye başlayan şirketlerin bünyesine devriyle ilgili Hazine olumlu görüş bildirdi. Devlet Personel Başkanlığı'nın onayı ile birlikte yarından itibaren istekli personelin bu şirketlerin bünyesine alınması uygulamasına gidilecek. 
     
</TEXT>
</DOC>
