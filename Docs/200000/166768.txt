<DOC>
<DOCNO> 166768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yasam/yas02.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir altın da Oğulcan'dan 
</HEADLINE>
<TEXT>

Sinema, müzik, spor derken bir uluslararası başarı haberi de Amerika'dan geldi. Oğulcan Borova, 7. New York Uluslararası Bale Şampiyonası'nda birinci oldu... 
     MEHMET KURT İzmir DHA 

     Sanat yaşamını ABD'de sürdüren İzmirli balet Oğulcan Borova, Türkiye adına katıldığı 7. New York Uluslararası Bale Şampiyonası'nda 7. New York International Ballet Competition birinci oldu. 
     23 ülkeden 53 yarışmacının katıldığı ve 25 - 29 Haziran'da Lincoln Center'daki Alice Tully Hall'de gerçekleştirilen yarışmada, Japon partneri Saori Nagata ile dans eden Oğulcan Borova'nın performansı jüriyi hayli etkiledi. 
     Belli kariyeri aşan sanatçıların kabul edildiği yarışma sonrası Oğulcan Borova'ya, Chicago ve Kanada'dan sahne teklifleri yağdı. 
     
     Sanatçı ailenin sanatçı oğlu 
     Bugüne kadar sadece bir şampiyonun altın madalyaya layık görüldüğü yarışmada Borova, bu onura ulaşan ikinci isim oldu. 
     Ressam Zerrin Borova ile İzmir Devlet Opera ve Balesi sanatçısı Mustafa Borova'nın oğlu olan Oğulcan, küçük yaşlarda başladığı bale serüveninde birçok uluslararası derece aldı. Borova, dört yıl önce Japonya 3. Uluslararası Bale ve Modern Dans Yarışması sırasında aldığı teklifle ABD'deki 'Ballet International in Art'a transfer olmuştu. 
     

</TEXT>
</DOC>
