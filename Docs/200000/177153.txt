<DOC>
<DOCNO> 177153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun04.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak konusunda yeni BM kararı istiyor... 
</HEADLINE>
<TEXT>

     Bush yönetiminin, BM üyelerinin güvenliği sağlamak üzere Irak'a asker göndermelerini istediği ve bu amaçla Güvenlik Konseyi'ne yeni bir karar tasarısı sunmaya hazırlandığı bildirildi. 
     ABD Dışişleri Bakanı Colin Powell, konuyu bugün BM Genel Sekreteri Kofi Annan ile yapacağı görüşmede gündeme getirecek. New York Times gazetesinin haberine göre yeni tasarı, Irak'a yerleştirilecek uluslararası gücün kontrolünün ABD'de olmasını öngörecek. Pentagon'un bu konuda ısrarlı olduğu bildiriliyor. 
     Gazeteye göre Bush yönetimi, Konsey'den yeni bir karar çıktığı takdirde bunun Türkiye, Pakistan ve Hindistan gibi ülkeleri asker yollama konusunda teşvik edeceğine ve Amerikan operasyonuna bir anlamda BM şapkası giydireceğine inanıyor. 
     Gazete, bu ülkelerin şimdiye kadar BM kararı olmadığı gerekçesiyle asker yollamaktan kaçındıklarını yazdı. Haberde, Konsey kararı olduğu takdirde Hindistan'ın Irak'a 18000 asker gönderebileceği de belirtildi. 
     Öte yandan FBI, Bağdat'taki BM merkezine yönelik saldırının bulunduğu bölgeye takviye birlik yollanmasını gerektirip gerektirmediği konusu, ABD savunma ve dışişleri bakanlıkları arasında görüş ayrılığına neden oldu. Savunma Bakanı Donald Rumsfeld ''bu aşamada ek birliğe gerek olmadığını'' savunurken Colin Powell'ın başında bulunduğu Dışişleri Bakanlığı ''saldırının, askeri takviyeye ihtiyaç olduğunu ortaya koyduğunu'' savundu. 
     
     500 BİN ASKER LAZIM 
     Başkan Bush'un Afganistan eski özel temsilcisi James Dobbins ise gazeteye verdiği demeçte, ''Irak'ta istikrar sağlayabilmek için 300-500 bin askere ihtiyaç olduğunu'' söyledi. 
     Irak'ta halen 139 bin Amerikan ve 21 bin 700 çeşitli ülkelerden asker bulunuyor. Diğer ülkelerden gelen askerlerin yarısını İngiliz askerleri oluşturuyor. 
     
</TEXT>
</DOC>
