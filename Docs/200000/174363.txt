<DOC>
<DOCNO> 174363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/ekonomi/eko08.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, Postbank'a sözlü onay verdi 
</HEADLINE>
<TEXT>

   PTT Genel Müdürü İbrahim Şahin, Postbank'ın yıl sonunda hayata geçmesi için BDDK'dan sözlü onay aldıklarını söyledi 
   EKONOMİ SERVİSİ 
   
   Citibank ve PTT arasında yapılan işbirliğiyle banka müşterileri nakit yatırma, çek teslimatı, kredi kartı ve bireysel kredi ödemelerini PTT şubelerinden yapabilecek. PTT Genel Müdürü İbrahim Şahin, bir süre önce Garanti ve Finansbank'la böyle bir işbirliği yaptıklarını anımsatarak, Türkiye'de 24 şubesi ve 1 milyondan fazla mudisi bulunan Citibank'ın ardından Oyakbank ile de böyle bir anlaşma yapabileceklerini bildirdi. 
   Şahin, 708 online şubesi bulunan PTT'nin yıl sonunda 400 yeni şube daha açmayı hedeflediğini belirterek, "Dolayısıyla Citibank 24 artı bin 100 şubesiyle dev bir banka olacak" dedi. 
   
   Mevduatı olmayacak 
   Postbank projesine de değinen Şahin, projeyle ilgili çalışmaların henüz tamamlanmadığını kaydetti. İbrahim Şahin şöyle konuştu 
   "Proje bittiğinde küçülerek büyümek isteyen bankalara hizmet sunmak istiyoruz. Postbank projesini yıl sonunda hayata geçireceğiz. Bu konuda BDDK sözlü olarak onay verdi. Tasarruf işine girmediğimiz sürece sıcak bakıyorlar. Oluşturacakları çalışma grubuyla bize destek verecekler. Postbank isminin hukuken bir olumsuzluk teşkil edip etmeyeceğini incelettirecekler. Ayrıca Merkez Bankası Başkanı ile yaptığım görüşmede de ciddi destek verileceği ifade edildi." 
   Citibank Türkiye Genel Müdürü Mark Robinson, 190 yıllık Citibank ile 163 yıllık PTT'nin işbirliğine gitmesinden duyduğu memnuniyeti dile getirerek, Türkiye'de başka kurumlarla da benzer anlaşmaları bulunduğunu hatırlattı. Robinson, "Ancak PTT'nin diğerlerinden farkı, büyük, küçük ve orta boy işletmelerin müşterileri ile kurumsal müşterilerimizin de bundan faydalanıyor olması" dedi. 
   
   'Müşteri artıkça, komisyon düşecek'    PTT Genel Müdürü Şahin, Postbank sistemiyle mevduat toplamayacaklarını, sadece paranın transferini sağlayacaklarını kaydederek, "Diğer bankalara göre neredeyse üç katı daha ucuz para transferi yapıyoruz. Bankalar da yeni şube açmak yerine bizimle çalışmak isteyecektir. Müşteri sayısı arttıkça alacağımız komisyon ücreti düşecek" diye konuştu. Şahin, PTT'nin bu yıl otomasyon ve finans altyapısı için 31 trilyon liralık yatırım yaptığını söyledi. 
   
   
</TEXT>
</DOC>
