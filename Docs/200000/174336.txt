<DOC>
<DOCNO> 174336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur28.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım paralarını yemişler... 
</HEADLINE>
<TEXT>

     Erzurum'un Aşkale İlçesi'nde 47 köy muhtarı hakkında, Özel İdare Müdürlüğü tarafından gönderilen yardım malzemelerini ''amaç dışı kullandıkları'' gerekçesiyle soruşturma başlatıldı. 
     Aşkale Kaymakamı Mustafa Özsoy, yaptığı açıklamada, Özel İdare Müdürlüğü tarafından köylere yapılan yardımların amacına uygun kullanılıp kullanılmadığının araştırılması için kurulan komisyonun çalışmalarını tamamlandığını bildirdi. 
     İlçeye bağlı 66 köyde yapılan incelemeler sonucu, 47 köye gönderilen yardım malzemelerinin usulüne uygun kullanılmadığının tespit edildiğini belirten Özsoy, şunları söyledi 
     ''Özel İdare'nin yaptığı yardımların nerelerde kullanıldığı yönünde mahallinde inceleme yapıldı. Yapılan araştırma ve incelemede, köylerin sorunlarının giderilmesi için muhtarlara verilen demir, çimento, boru, tel örgü gibi birçok malzemenin yerinde ve zamanında kullanılmadığı, bazı malzemelerin de depolarda çürümeye terk edildiği tespit edildi. 47 köy muhtarının, görevini kötüye kullanarak, yardım malzemelerini amacı dışında kullandığı belirlendi.'' Görevini kötüye kullanan 47 muhtar hakkında Aşkale Cumhuriyet Savcılığı'na suç duyurusunda bulunduklarını belirten Özsoy, muhtarlar hakkında idari soruşturma da başlatıldığını kaydetti. 
     
</TEXT>
</DOC>
