<DOC>
<DOCNO> 168853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko09.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Tasarruflar güvence altında 
</HEADLINE>
<TEXT>

Başbakan Yardımcısı Şener, mudilerin parasıyla ilgili problem olmadığını, tüm tasarrufların güvencede olduğunu söyledi 
     ANKARA Milliyet 

     Başbakan Yardımcısı Abdüllatif Şener, İmar Bankası'nda sigorta kapsamındaki tasarrufun tamamının güvence altında olduğunu söyleyerek, "Mevduat sahiplerinin bankaya yatırdığı paralarla ilgili herhangi bir problem söz konusu değildir. Ancak aynı durumu off shore hesaba yatırılmış paralar için söyleyemem" dedi. 
     Türk Dil Kurumu'nun 71. kuruluş yıldönümü toplantısına katılan Şener, çıkışta, İmar Bankası ile ilgili soruları yanıtladı. Bankanın yönetim ve denetiminin Tasarruf Mevduatı Sigorta Fonu'na TMSF geçmesinin, daha önce 20 bankaya el konulmasından farklı olduğunu da vurgulayan Şener, şirketlerin iflasının istenip istenmeyeceği konusunda ise, "Bankalar Kanunu'nun 16. ve 17. maddesinde işlemlerin nasıl sürdürüleceği açıkça belirtiliyor" diye konuştu. 
     Söz konusu maddelerde bankanın yönetim ve denetiminin Fon'a geçmesinden sonra iflas isteneceğine ilişkin hükümler yer alıyor. 
     
     'BDDK için isim sepeti var' 
     Şener, BDDK'da iki üyeliğin boş bulunduğunun anımsatılması üzerine "Önümüzdeki günlerde o iki üyeyi de atayacağız. Bir isim sepeti var. Yetenekli, liyakatlı, görevinin sorumluluğunu hisseden uzman kişiler arasında o iki ismi belirleyeceğiz" dedi. Yedi üyeden oluşan BDDK'da iki hafta önce bir üyeliğe atama yapılarak Kurul'un karar almasına olanak sağlanmıştı. Kurul'un iki üyeliği boş bulunuyor. 
     
Açık 1.5 katrilyonu bulabilir      IMF heyetinin ziyaretiyle birlikte ek önlem alınmasına gerek olup olmadığı da tartışılmaya başlandı. Sosyal güvenlikteki ek yükün 1.5 katrilyon lirayı bulacağı hesaplanıyor. Devletin enerjide yap-işlet-devretlerdeki alım garantisinden gelen yükümlülüklerinin ek yükünün 200 trilyon, işçi zamlarından gelecek ek yükün de 300 - 400 trilyon olacağı hesaplanıyor. Memur zammından gelecek ek yükle açığın 2 katrilyonu bulacağı belirtiliyor. 
     Bütçe hazırlanırken, 1 milyon 770 bin liralık ortalama dolar kuruna göre hesaplanarak ayrılan dış kredili projeler ödeneğinden, kurun düşüşüyle birlikte faiz dışı fazla için 500 trilyon kaynak aktarma imk nı gündeme geldi. Bu tasarruf düşülürse açık 1.5 katrilyon olacak. 
     

</TEXT>
</DOC>
