<DOC>
<DOCNO> 161800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/ygokce.html </URL>
<DATE> 2003/06/08/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bücürler çetesi 
</HEADLINE>
<TEXT>

     Rüştü, Fenerbahçe'de oynamamasına rağmen dikkatli ve hatasızdı. Savunma, Fatih'in dışında sağlam ve tedbirliydi. Asıl zenginlik gösterdiğimiz yer orta alan oldu. Okan, Tugay, Emre ve Yıldıray'dan kurulu dörtlü bücürler çetesi Slovaklar'ın ayağından top çalıyor, nefis pozisyon hazırlıklarıyla Nihat ve Hakan'ı sık sık gol kulvarlarına sokuyordu. Nihat'ın attığı gol, Yıldıray'ın saldığı topla Slovak savunmasının ardına sarkması sonrası yaptığı olağanüstü güzellikteki orta, Okan'ın kaleciden dönen vuruşu, Nihat'ın ağları sarsan darbesiyle gole dönüştü. Bu golün dışında da Nihat'ın, Hakan'ın, Yıldıray'ın bulduğu pozisyonlar var. Hele Nihat'ın kendine uygun geniş alan bularak, fişek gibi çıkışlarla rakip savunmayı eksiltip kaleciyle buluştuğu öyle pozisyonlar varki. Gol olmamasına saç - baş yolunur. 
     Yine de bu maçtan tam bir mutluluk skalası ile döndüğümüzü söylemek zor. Yıldıray ve Okan'ın gördüğü sarı kartlar Makedonya maçında oyun dışı kalmalarını gerektiriyor. Bu kartları nafile faullerle gördüler. Elbette alternatifleri var. Ancak Şenol Güneş'in kadroya çağırdığı onca yeni adama rağmen oyunu hep Kore - Japonya tayfasıyla oynama alışkanlığından kolay vazgeçemediğini düşünürsek Makedonya on biri kurarken sıkıntıya düşeceğini varsayabiliriz. 
     Hakan Şükür anlaşılan o ki, Türkiye'de düzenli olarak bir kulüp forması giyip form kazanıncaya kadar beklediğimiz etkinliği gösteremeyecek. Hakan'a hangi kulübün ihtiyacı var hiç bilemeyiz... Ama Hakan Şükür'ün bir kulüp formasına, Milli Takım'ın da ona acil ihtiyacı var. 
     Slovakya galibiyeti Milli Takım'a yeniden grup liderliği şansını kazandırdı. Şimdi çarşambaya çok dikkatli hazırlanıp bu şansı devam ettirmek gerek. Çünkü nereden bakarsanız bakın İngiltere maçına kadar hiç puan kaybetmeden sezonu sağlam bir moralle kapatıp, asıl rakibimizi iyi hazırlanarak beklemeliyiz. O güne kadar da Fatih Akyel'in form ve eski oyun kimliğini kazanması için dua etmeliyiz. 
     
     

</TEXT>
</DOC>
