<DOC>
<DOCNO> 174998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun20.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, Erdoğanlar'ın düğününü İtalya'da manşetlere çıkardı 
</HEADLINE>
<TEXT>

     Başbakan Recep Tayyip Erdoğan'ın oğlu Bilal Erdoğan'ın düğünü, tanıklardan birinin İtalya Başbakanı Silvio Berlusconi olması nedeniyle İtalyan basınında manşetlere taşındı. 
     ''Berlusconi Türkiye'yi AB'de görmek istiyorum'' başlıklarını kullanan İtalyan basını, İtalya Başbakanı'nın ''Türkiye'nin AB'ye girişini ben değil, tüm Avrupa Konseyi istiyor ve bu yolda devam ediyoruz'' şeklindeki ifadesini, Türkiye'nin AB üyeliği hakkında şüphe bildiren AB Komisyonu Başkanı Romano Prodi'ye Berlusconi'den yanıt olarak yorumladı. 
     Berlusconi'nin gelin Reyyan Uzuner'in elini öpmesi, Corriere della Sera gazetesinde ''El öpmek yasak'', La Repubblica gazetesinde ise ''Erdoğan junior'ın düğününde, Başbakan'ın geline gafı'' şeklinde verildi. Gazetelerde, ''Berlusconi'nin İslami kuralları tam bilmeyerek gelinin elini öpmesi küçük bir problem yaşattı. Genç eş, utanarak elini geri çekti'' ifadeleri kullanıldı. 
     La Repubblica gazetesi, Berlusconi'nin, ''Ben biliyorum ki, burada kadınlar yanaklarından öpülmez. Benimkisi bir saygı hareketiydi ve sadece eğildim, gerçekten öpmedim'' dediğini yazdı. 
     İtalya Başbakanı'nın damat ve gelin ile Başbakan Erdoğan ve eşi Emine Erdoğan'a verdiği hediyeler de İtalyan gazetelerinde geniş yer buldu. Berlusconi, Emine Erdoğan'a hediye ettiği bilezikle ilgili olarak ''Öğrendiğime göre, burada gelenek olarak damadın annesine de bir hediye verilirmiş'' dedi. La Stampa gazetesi, ''Berlusconi'den geline kolye, damada saat ve first lady'ye bilezik'' diye yazdı. 
     Bilal Erdoğan-Reyyan Uzuner'in evliliği, İtalyan televizyonlarında da geniş yer aldı. Televizyonlarda, Berlusconi'nin şu sözleri verildi 
     ''Dış politika, kişisel yakınlaşmalar gösterilerek de yapılır. İtalya, bugün geçmişte olmadığı kadar uluslararası alanda saygın. Çünkü geçmişte, bilinen tüm sağlam ilişkilerin istikrarını, yani içtenliği engelleyen dış politika sorumluları ve başbakanlar oldu. İleri adımlar, daha sonra dostluk ortamını yarattı. Ben, sadece dünya çapındaki merkezlerle değil, özellikle İtalyan ekonomisi ve işadamları için önemli olan ülkelerde en iyi sonuçlarla bunu yapmaya çalışıyorum.'' 

     
</TEXT>
</DOC>
