<DOC>
<DOCNO> 179772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko10.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöl sıcakları, su firmalarına yaradı... 
</HEADLINE>
<TEXT>

     Bu yaz son derece etkili olan aşırı sıcaklar nedeniyle bazı su firmalarının satışları yüzde 40 oranında artarken, bazıları ise talebi karşılamakta güçlük çekti. 
     Son yılların en sıcak yaz mevsimlerinden birinin yaşandığı 2003 yazında, bu durum en fazla su firmalarına yaradı. Ülkede doğal kaynak sularını şişeleyerek tüketiciye sunan bazı firmaların Mayıs-Ağustos dönemindeki satışları önemli ölçüde artış gösterdi. 
     Beysu A.Ş. Genel Müdürü Faik Karadeniz, Konya'nın Beyşehir İlçesi'ne bağlı Doğanbey Beldesi'nde kurulu fabrikalarının 4 yıldır ''Beysu'' markası adı altında kaynak suyu işlediğini kaydetti. 
     Su üretimlerinin tüketimle doğru orantılı olduğunu ifade eden Karadeniz, ''Bu yıla kadar yazları aylık ortalama 1 milyon 560 bin adet 0,5 litrelik, 420 bin adet de 1 litrelik şişe suyu üretiyorduk'' dedi. 
     Bu yaz mevsiminde satışlarının beklediklerinin üzerinde gerçekleşerek, aylık yüzde 40 oranında arttığını belirten Karadeniz, şunları söyledi 
     ''Çöl sıcakları su tüketimini artırdı. Özellikle çabuk tüketilen 0,5 litrelik küçük pet şişedeki sulara olan talep inanılmaz boyutlara ulaştı. Kuruluşumuzun dördüncü yılında, su satışlarında adeta patlama yaşadık. Bu yaz, geçen yılının aynı dönemine oranla 0,5 litrelik şişe sularda aylık 624 bin adet, 1 litrelik sularda ise 168 bin adet artış oldu.'' 
     
     FABRİKALAR HALEN TAM KAPASİTE İLE ÇALIŞIYOR 
     Karadeniz, sıcakların devam etmesinin şişe suyuna olan talebi aynı seviyede tutması nedeniyle fabrikalarının halen tam kapasite ile çalıştığını bildirdi. 
     Konya'nın Ereğli İlçesi'nde kurulu İvriz Doğal Kaynak Suyu Genel Müdürü Ali Gönen ise, İvriz'deki kaynak suyunu işleyen tesisi geçen yıl belediyeden devraldıklarını belirterek, sektördeki ilk yaz sezonunda umduklarının üzerinde taleple karşılaştıklarını kaydetti. 
     Gönen, geçen yılların aksine ilk kez fabrikanın bu yaz tam kapasite ile çalıştığını ifade ederek, ''Mayıs-Ağustos döneminde ayda ortalama 1 milyon adet şişe suyu sattık. Halen yüzde 100 kapasite ile çalışmamıza karşın gelen talebi karşılamakta güçlük çekiyoruz'' diye konuştu. 
     
</TEXT>
</DOC>
