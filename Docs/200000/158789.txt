<DOC>
<DOCNO> 158789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/spor/spo04.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan sesleri 
</HEADLINE>
<TEXT>

Trabzonspor, milli golcüye Bordo - Mavili formayı giydirmek için harekete geçti. Aybaba da, gelmesine yeşil ışık yaktı 
     DHA 

     Maliyetine bakacaklar 
     YENİ sezon hazırlıklarını sürdüren Trabzonspor'un gündemine Hakan Şükür geldi. Blackburn Rovers'tan ayrılacak olan golcü ile görüşeceklerini belirten Bordo - Mavili yöneticiler, "Hakan daha önce de gündemimize gelmişti. Bir yıl önce tek yıllığına 1 milyon dolar talep etmişti. Bu da bizim boyutumuzu aşmıştı. Şimdi de şartlarına bakılır. Kendisi de isterse bu iş olur" dedi. 
     
     "Kim istemez ki" 
     TEKNİK direktör Samet Aybaba da, Hakan Şükür için yeşil ışık yaktı. Her teknik adamın böyle bir futbolcuyu kadrosunda görmek isteyeceğini ifade eden Aybaba, "Ben de gelmesini arzularım. Ama kulübün şartlarını zorlamanın anlamı yok. Durumuna bakılır. Eğer şartları uygunsa ve Trabzonspor'a da gönüllü olarak gelmek isterse neden olmasın'' diye konuştu. 
     
Gençlik aşısı      DENİZLİSPOR ile bugün deplasmanda karşılaşacak olan Trabzonspor'un genç futbolculardan takviyeli bir kadroyu sahaya süreceği öğrenildi. Teknik Direktör Samet Aybaba'nın, Gökdeniz'in yerine genç Yavuz'u oynatabileceği dile getirildi. Petkoviç'in yokluğunda ise kaleyi Osman koruyacak. Aybaba, PAF takımından Tolga'yı da ikinci kaleci olarak kadroya dahil etti. Başarılı teknik adam, deplasmandan üç puanla dönmek istediklerini belirtti ve takımının bunu başarabileceğini savundu. 
     

</TEXT>
</DOC>
