<DOC>
<DOCNO> 179138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yazar/gureli.html </URL>
<DATE> 2003/08/30/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
'Statlar kulüplerin olmalı' 
</HEADLINE>
<TEXT>

   
   Sıkıntılardan, sorunlardan yakınıldığı, çoğu şeyin devletten beklendiği, merkeziyetçilik ile yerelliğin tartışıldığı bir ortamda Elazığspor Kulübü, yerelin gücünü ortaya koyuyor. Devletten yardım beklemek yerine kendi gücüyle ayakta duruyor ve başarı sağlıyor. Süper ligin 3 - 5 takımı dışında pek çok kulüpte olmayan bir tesise beş yıldır sahip bulunan Elazığspor'un süperligde ikinci yılı. Bugünkü Adanaspor maçına hazırlandıkları, kentin 10 kilometre dışındaki Elazığ'ın eski valilerinden Lütfullah Bilgin'in adını taşıyan tesislerde Başkan Bekir Aydın, Teknik Direktör Ümit Turmuş ve futbolcularla beraberiz. 'Memleket meselelerini'ni değil, futbolu ve Elazığspor'u konuşuyoruz. Kendi güçlerine inanan ve yerelin başarısını kanıtlayan tavırlarına tutarlı biçimde, merkeziyetçiliğe karşı çıkıyorlar. 
   Futbolun 20 yıllık mesleki kariyere sahip olan Teknik Direktör Ümit Turmuş, bakın merkeziyetçiliğe nasıl karşı çıkıyor "Bütün Statlar Gençlik ve Spor Genel Müdürlüğü'nün mülkiyetinde. Bu kadar fuzuli bir kuruluş dünyanın hiçbir yerinde yok. Statlar ya kulüplerin olsun ya da belediyelerin. Çağdaş ülkelerde bu böyle. Devletin nihayet bir stadı olur, milli maçlar orada oynanır. Statlar bugün iki başlı bir yönetim altında. Protokol konusunda zaman zaman sorunlar yaşanıyor. Statların altında gelir getirici dükk nlar olabiliyor." 
   
   'TEL ÖRGÜ KALKMALI'    1967'de kurulan bordo beyazlı kulübün başkanı müteahhit Bekir Aydın da, teknik direktörün görüşlerine katılıyor ve onunla birlikte statlardan tel örgülerin kaldırılmasını savunuyor. Statlar kulüplerin olsa, tel örgüleri kendileri doğrudan doğruya kaldıracaklar. Başkan, çok istemesine karşın, valinin "sıcak bakmaması" nedeniyle kaldırılamamış. Başkan Aydın, "Bizim taraftar, centilmendir. Küfürü yoktur. Geçen yıl maçlarımıza 1500 kadın taraftar gelirdi. Bu yıl da öyle olacak" diyor. 
   
   'ALKOL KONTROLÜ OLSUN'    Takım kaptanı, 12 yıllık futbol yaşamının sekiz yılını Elazığspor'da geçiren Ümit Hatipoğlu, futbolcunun can güvenliği açısından ve deplasman maçlarını da dikkate alarak tel örgülerin kaldırılmasına karşı. "Özellikle deplasmanlarda tel örgü olunca kendimizi güvende hissediyoruz. Kafayı çeken maça geliyor" diyor. Bu durumda stat girişlerinde taş ve bıçak kontrolü dışında "alkol muayenesi" yapılması da gerekiyor. 
   Meraklısına not Elazığ'da dinlediklerimize çarşamba günkü köşemizde değineceğiz, dostlar gönül koymasın. 
   
      
   
</TEXT>
</DOC>
