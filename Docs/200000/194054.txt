<DOC>
<DOCNO> 194054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo12.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Beşiktaş maçına motive olmaya çalışıyor... 
</HEADLINE>
<TEXT>

     Gençlerbirliği, son haftalarda ligde ve UEFA Kupası'nda istediği sonuçları alamazken, kırmızı-siyahlı ekibin yöneticileri futbolcuları hafta sonunda yapılacak Beşiktaş maçına motive etmeye çalışıyor. 
     Gençlerbirliği Kulübü Başkanı Cavcav, hafta sonunda Beşiktaş ile Ankara'da yapacakları karşılaşmada tek hedeflerinin galibiyet olduğunu ifade ederek, ''Böylece, hem Samsunspor ile yaptığımız maçta aldığımız beklenmedik yenilgi ve sonra da dün UEFA Kupası'nda berabere biten Sporting Lizbon maçını da unutturmak istiyoruz. Özellikle dün akşam Sporting Lizbon maçında bir şanssızlık yaşadık. Mustafa Özkan, kariyerinde ilk kez penaltı kaçırıyor. Bunların hepsini Beşiktaş'ı yenerek unutturmak istiyoruz'' dedi. 
     Kırmızı-siyahlı ekibin futbolcularından Deniz Barış da yaptığı açıklamada, Beşiktaş'ın ligin yenilgisiz tek takımı olduğunu kaydederek, ''Hem Samsunspor yenilgisi, hem de UEFA Kupası'ndaki Sporting Lizbon beraberliği nedeniyle kötü bir dönem geçiriyoruz. Şimdi bu dönemi aşmak için fırsat yakaladık. Beşiktaş, zor bir takım. Şans bizden yana olursa kazanacağız ve Beşiktaş'a ilk yenilgiyi tattıracağız'' diye konuştu. 
     Futbolculardan Serkan Balcı ise şunları söyledi 
     ''Samsunspor ve Sporting Lizbon maçlarında oyunumuzun karşılığını alamadık. Beşiktaş maçında iyi mücadele edip 3 puan kazanmak istiyoruz. İyi bir takımız, herşey iyi. İnşallah bu pozitif şeyler Beşiktaş maçına yansır ve oyunumuzun karşılığını alıp kazanırız. Ayrıca, son maçlarda çok gol kaçırıyoruz. Eğer buna da çözüm bulursak galibiyete ulaşırız.'' 
     
</TEXT>
</DOC>
