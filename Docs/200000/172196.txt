<DOC>
<DOCNO> 172196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur20.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde havaya ateş açıldı, 1 ölü, 1 yaralı... 
</HEADLINE>
<TEXT>

     Giresun'un Görele İlçesi'nde, düğün töreninde havaya ateş edilmesi sonucu 1 kişinin ölmesi, 1 kişinin de ağır yaralanması olayı ile ilgili 1 kişi tutuklandı. 
     Alınan bilgiye göre, ilçenin Köprübaşı Beldesi Önerli Mahallesi'nde, dün Uğur Kılıç ile Seval Saraç'ın düğün töreninde, havaya ateş edilmesi sonucu konuklardan Bilal Kara 58 koltuk altından vurularak olay yerinde ölmüş, Bilal Kılıç 69 ise karın bölgesinden ağır yaralanmıştı. 
     Olayla ilgili olarak Mustafa Özkan, suçunu itiraf ederek Görele İlçe Jandarma Komutanlığı'na teslim oldu. 
     Özkan, savcılıkta verdiği ifadesinde, düğün yerinde herkes gibi kendisinin de silah attığını, şarjörde merminin bittiğini zannedip aşağıya doğru indirirken silahın kaza sonucu patladığını söyledi. 
     Mustafa Özkan, ifadesinin ardından çıkarıldığı mahkemece tutuklanırken, düğünde ruhsatsız silah atanlardan Nuri Özkan, Şakir Kılıç, Hasbi Görmüş, Ahmet Yılmaz ve Ümit Öztürk de gözaltına alındı. 
     
</TEXT>
</DOC>
