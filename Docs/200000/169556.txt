<DOC>
<DOCNO> 169556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko23.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Bu sene ihracatta bir rekor daha kıracağız 
</HEADLINE>
<TEXT>

     Devlet Bakanı Kürşad Tüzmen, Türkiye'nin bu yılın ilk yarısındaki ihracat rakamlarının 21 milyar doları geçtiğini belirterek, ''Bu sene bir rekor daha kıracağız. 40 milyar dolar ihracatı geçeceğiz'' dedi. 
     Bakan Tüzmen, Ekonomik İşbirliği Teşkilatı EİT Dış Ticaret Bakanları Toplantısı'na katılmak üzere Pakistan'a gitti. 
     Bakan Tüzmen, hareketinden önce Atatürk Havalimanı'nda yaptığı açıklamada, bölgedeki mevcut koşulların son zamanlarda giderek önem kazandığını ifade ederek, ortak işbirliği imkanlarının gözden geçirileceğini söyledi. 
     Dış Ticaret bakanları olarak amaçlarının, üye ülkeler arasında ortak ekonomik alan oluşturmak olduğunu kaydeden Tüzmen, bunu oluşturmanın yolunun da karşılıklı olarak gümrük tarifelerinin indirilmesinden geçtiğini ifade etti. 
     Yüzde 15'ler düzeyinde bir gümrük tarifesi ortaklığı sağlamak istediklerini belirten Tüzmen, bunun sağlanması halinde ihracatın artırılması için önemli bir imkan doğacağını söyledi. 
     Bakan Tüzmen ayrıca, Pakistan Maliye, Ticaret, Yatırımlar ve Özelleştirme, Su ve Enerji bakanları ile ikili temaslarda bulunacağı sözlerine ekledi. 
     
     KURDAKİ DÜŞÜŞ 
     Daha sonra, gazetecilerin sorularını yanıtlayan Bakan Tüzmen, kurdaki düşüşün ihracatçıyı olumsuz etkilemesiyle ilgili olarak, şöyle dedi 
     ''İhracatçıların girdi maliyetlerinin azaltılması yönündeki çalışmalarımız devam ediyor. Kurun şu anda seyrettiği seviye gözönüne alındığı zaman ihracatçımız oldukça sıkıntı çekiyor. Ben şuna inanıyorum, önümüzdeki günlerde kur kendiliğinden dengelenecektir ve ihracatçı şu anda bütün bu sıkıntılara rağmen artırmaya çalıştığı pazar payını şu andaki tecrübesini de kullanarak daha da geliştirecektir. 
     Türkiye, Euro pazarlarındaki satışlarında herhangi bir sıkıntı ile karşılaşmıyor. Ancak girdilerinin büyük bir kısmını Türk lirası ve Euro üzerinden alarak Dolar pazarlarına ihracat yaptığında sıkıntı oluyor. ABD pazarı bunun en tipik örneğidir. İlk 6 aylık değerlendirmelere göre AB ülkelerine İngiltere, Almanya ve Fransa'ya ortalama yüzde 50'ler düzeyinde bir ihracat artışı yakalamış durumdayız. Ama ABD'ye baktığımız zaman bu yüzde 17'ler seviyesinde. Kur kendiliğinden dengelendiği zaman Türkiye'nin ABD kotalarının doldurulması konusunda da bir sıkıntısı kalmaz'' Bakan Tüzmen, bir başka soru üzerine Uzak Doğu ülkelerinde görülen Sars hastalığının o dönemde akıllı bir şekilde bir fırsat unsuru haline getirilmesinin mümkün olabilecek iken bunun kaçırıldığını söyledi. 
     
     ''İHRACATTA REKOR KIRACAĞIZ'' 
     Bakan Tüzmen, İhracatçı Birlikleri rakamlarına göre Haziran ayında yüzde 38'ler oranında bir ihracat artışı görüldüğünü kaydederek, şöyle devam etti 
     ''Bu sene bir rekor daha kıracağız. 40 milyar dolar ihracatı geçeceğiz. Yılın ilk 6 ayında İhracatçı Birlikleri kayıt rakamlarına göre 21 milyar doları geçti. Bu güzel bir rakam. Yılın ikinci yarısında da bu performansı gösterdiğimiz zaman ihracatı 40 milyar doları geçmiş önemli bir ülke konumuna geleceğiz. Buna ithalatı da buna koyarsanız 100 milyar dolarlık bir ticaret hacmi olan bir dünya devi yavaş yavaş gündeme gelmeye başlıyor.'' Bakan Tüzmen, Türk firmalarını Irak pazarından daha fazla pay almasıyla ilgili bir soru üzerine de, Türkiye'nin daha önce yaptığı kontratların bir bir gerçekleştiğini ifade ederek, ''Bizim açımızdan Irak her zaman önemli bir komşumuz biz buraya ihracat yapmaya devam edeceğiz.'' dedi. 
     Tüzmen, Irak dışında İran, Suriye ve Yunanistan'a yapılan ihracatta da önemli artışlar sağlandığını belirterek, ''Zor pazarlarda zor zamanlarda olduk. Ama doğru yerde doğru zamanda olduğumuza inanıyorum'' diye konuştu. 
     
</TEXT>
</DOC>
