<DOC>
<DOCNO> 183712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/altan.html </URL>
<DATE> 2003/09/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Annemi kaybettik 
</HEADLINE>
<TEXT>

   
   Pazar günü için şen şakrak fıkralar yazmayı düşündüğüm bir sırada, Göztepe'den gelen ağlamaklı telefon, kız kardeşimden... 
   Zavallı annem, yıllarca sürmüş olan korkunç bir yatak kahrını noktalayıvermiş ve 96 yıllık hayatının son parantezini kapatmıştı. 
   Ne kadar soğukkanlı olmaya çalışsan, binbir anının trenleri öylesine hızlı dolaşmaya başlıyor ki içinde, tuhaf bir suskunlukla gözlerini pencereden uzaklardaki dağlara doğru çeviriyorsun... 
   Siz beni anlarsınız, o benim annemdi, 96'sında da olsa... 
   
   48 yıl önce babamı kaybettiğimizde de, babamın cansız yanaklarını son kez öpmüş ve yine beyaz bir kağıdın başına oturmuştum... 
   Beyaz kağıtlar, benim dert ortağım, oksijenim, acısı tatlısıyla ömrümü paylaştığım, asla vefasızlık etmeyen dostlarım... 
   
   Annemin beyaz gelinlikleriyle düğün gününde çekilmiş bir aile fotoğrafı vardı. Babam, dedem, babaannem, ciciannem, dayım, büyük teyzeler, büyük enişteler... 
   Annemi de yitirince artık hiç kimsecik kalmadı o fotoğraftan... 
   
   Biliyorum çok doğal bütün bunlar... Henüz doğmamış bebeklerin de, vazgeçilmez son bir randevuları, kendilerini bekliyor gelecekte... 
   Bütün bunları hangimiz bilmiyoruz ki... 
   Ama anıların trenleri, vızır vızır... 
   Ortaköy'de, deniz kıyısında, yatılı bir ilkokul... Cumartesileri beni almak için, pek kimsenin gelmediği bir ilkokul... Annem babamla Ankara'da... 
   Ve bir cumartesi, öğle saatlerinde çıkagelen annem... Nasıl sevinmiştim, nasıl, nasıl... 
   
   Ne kadar başka şeyler yazmayı düşünüyordum... 
   Bir telefon ve Gülderen'in ağlamaklı sesi... 
   Geçen yıl kalkamadığı yatağında kendisini öpmek için eğildiğimde, sarılmak ister gibi kolunu açmıştı tanımış mıydı, tanımamış mıydı, bilemiyorum ki... 
   
   Yine akşam oluyor Köyceğiz'de... Neyse ki, zor bela yer bulabildik sabah uçağında İstanbul'a... 
   
   Bu pazar lütfen kusura bakmayın... Değişik oluverdi bu pazar yazısı... 
   İnsan 77 yaşında da olsa, 96 yaşındaki annesini yitirdiğinde omuz silkilecek bir konuma düştüğünü bilse de... 
   Bu pazar da böyle işte... 
   
      
   
</TEXT>
</DOC>
