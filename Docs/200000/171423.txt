<DOC>
<DOCNO> 171423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo04.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lejyonerler'e gurbet yaramadı... Giden dönüyor... 
</HEADLINE>
<TEXT>

     Avrupa takımlarına transfer olup, çeşitli nedenlerle daha sonra Türkiye'ye dönen futbolcular kervanına yeni sezon öncesi Hakan Şükür'den sonra, Bülent Akın ve Elvir Boliç de katıldı. 
     Avrupa'daki takımlara gidip dönme konusunda Türkiye'nin en tecrübeli futbolcusu olan Hakan Şükür, iki kez Avrupa'ya transfer olup, yeni sezon öncesi eski takımı Galatasaray'a döndü. 
     Galatasaray, Gaziantepspor ve Fenerbahçe formaları giyen Elvir Boliç de, İspanya'nın Rayo Vallecano takımında 3 sezon süren macerasının ardından, Türkiye'ye dönmeyi tercih edip, İstanbulspor ile sözleşme imzaladı. 
     Bir dönem Galatasaray forması giyen Bülent Akın ise, geçen sezon oynama şansı bulamadığı İngiltere'nin Bolton Wanderers takımından Gençlerbirliği'ne dönüş yaptı. 
     
     GURBETE ALIŞAMADILAR 

     Bu 3 futbolcunun dışında Galatasaraylı Hakan Ünsal, Arif Erdem ve Elvir Baliç, Fenerbahçeli Fatih Akyel ile Erhan Albayrak, Samsunsporlu Oktay Derelioğlu, Akçaabat Sebatsporlu Orhan Kaynak ve şu an boşta olan Hami Mandıralı da Avrupa'da istedikleri ortamı yakalayamayıp, Türkiye'ye dönen oyuncular arasında yer alıyor. 
     Ayrıca, Ümit Davala Milan'da forma giydikten sonra, geçen sezon Türkiye'ye dönüp Galatasaray'da oynadı. Ümit, bu sezon öncesi ise Almanya'nın Werder Bremen takımıyla anlaşarak, yeniden Avrupa'ya açıldı. 
     
     REKOR HAKAN ŞÜKÜR'DE 

     İki kez Avrupa macerası yaşayan Galatasaraylı Hakan Şükür, aynı zamanda Avrupa'da en çok takım değiştiren Türkiye liglerinden yetişmiş futbolcu unvanını da elinde bulunduruyor. 
     Milli futbolcunun İtalya'nın Torino takımıyla başlayan Avrupa serüveni, Parma, İnter ve İngiltere'nin Blackburn Rovers takımıyla sona erdi. Böylece Hakan, Avrupa'da 4 farklı takımın formasını giymiş oldu. 
     
     DÖNÜŞ YAPANLAR 

     Avrupa takımlarına transfer olup, daha sonra Türkiye'ye dönen futbolcuların bazıları ve şu anda oynadıkları kulüpleri şöyle 
     

FUTBOLCU AVRUPA'DAKİ KULÜBÜ TÜRKİYE Hakan Şükür Torino, Parma Galatasaray İnter, B.Rovers Arif Erdem Real Sociedad Galatasaray Hakan Ünsal Blackburn Rovers Galatasaray Elvir Baliç Real Madrid Galatasaray Fatih Akyel Real Mallorca Fenerbahçe Oktay Derelioğlu Las Palmas Samsunspor Erhan Albayrak Arminia Bielefeld Fenerbahçe Bülent Akın Bolton Wanderers Gençlerbirliği Orhan Kaynak İskeçe A.Sebatspor Hami Mandıralı Schalke 04 A.Sebatspor      Bu arada, bir dönem Beşiktaş forması giyen Hikmet ile Osman, Galatasaraylı Mehmet Gönülaçar ve Volkan Kilimci, kısa bir süre Belçika'nın Beveren takımında forma giymişti. 
     
     İSTİKRAR ABİDELERİ 

     Avrupa takımlarına transfer olan futbolcular içinde son dönemde en istikrarlıları ise Tugay Kerimoğlu, Tayfun Korkut ile Alpay Özalan olarak dikkat çekiyor. 
     2000-2001 sezonunda İskoçya'nın Glasgow Rangers takımına transfer olan, daha sonra İngiltere'nin Blackburn Rovers ekibine giden Tugay ile aynı sezon İngiltere'nin Aston Villa takımıyla anlaşan Alpay ve İspanya'nın Real Sociedad takımında oynayan, bu sezon başında da Espanyol'a transfer olan Tayfun Korkut, şu an futbol hayatını sürdürenler içinde, en uzun süre Avrupa'da kalan oyuncular olarak da dikkat çektiler. 
     Ayrıca İnterli Okan ve Emre, Yunanistan'ın Panionios takımından Panathinaikos'a geçen Erol Bulut ve İspanya'nın Real Sociedad takımında forma giyen ve oldukça başarılı bir sezonu geride bırakan Nihat Kahveci de halen futbol yaşamlarını Avrupa takımlarında sürdüren oyuncuların başında geliyor. 

     
</TEXT>
</DOC>
