<DOC>
<DOCNO> 173623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/spo04.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da horon 
</HEADLINE>
<TEXT>

   Bordo-Mavili yönetim, dün Ganalı golcü Augustine ile Beşiktaş'tan ayrılan Bayram Bektaş'a imza attırdı, camiada bayram sevinci yaşandı 
      
   LİG için geri sayıma geçen Trabzonspor, Beşiktaşlı Bayram Bektaş ile Ankaragücü'nden ayrılan Ahinful Augustine'yi renklerine bağlayarak, iki transferi mutlu sonla noktaladı. Ganalı golcü ile iki, Bayram ile ise iki yılı opsiyonlu, dört yıllık mukavele yapıldı. İki futbolcu dün önce sağlık kontrolünden geçtiler. Ardından da tesislere gelerek, kendilerini Bordo - Mavili renklere bağlayan imzaları attılar. 
   YÖNETİMİN şartları zorlayarak, yıllık 450 bin dolara renklerine bağladığı Augustine, "Büyük bir takıma geldiğim için çok mutluyum. Ülkemde idman yaptım, ama tam hazır olmam için birkaç güne ihtiyacım var" dedi. Bayram ise, "Kısmet bugüneymiş. Memleketime döndüm. Sağ adalemdeki zayıflığı gidereceğim" diye konuştu. Tecrübeli oyuncu ilk iki yılı maç başına olmak üzere 500 milyar lira transfer ücreti alacak. 
   
   Tümer'de umut yok 
   BAŞKAN Özkan Sümer, Beşiktaşlı Tümer'in transfer dosyasını kapattıklarını, Gaziantepspor'dan ayrılan Maxim Romaschenko'ya odaklandıklarını söyledi. Trabzonspor Başkanı, "Şartlar gereği bu transfer gerçekleşmekten çok uzak. Tümer dosyasını kapattık. Maxim için ise görüşmeler sürüyor" dedi. Yönetimin Maxim'e yıllık 450 bin dolar önerdiği, Beyaz Rus oyuncunun ise 600 bin dolar istediği öğrenildi. 
   
   
</TEXT>
</DOC>
