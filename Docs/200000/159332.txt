<DOC>
<DOCNO> 159332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur31.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yarış atları lüks daire fiyatına... 
</HEADLINE>
<TEXT>

     Eskişehir'in Mahmudiye İlçesi'ndeki Tarım İşletmeleri Genel Müdürlüğü TİGEM Anadolu Tarım İşletmesi Harası'nda açık artırma usulü satılığa çıkartılan saf kan Arap atlarından biri, 217 milyar liraya alıcı buldu. 
     Mahmudiye Harası'nda düzenlenen açık artırmada, 62 saf kan Arap atı görücüye çıktı. Açık artırmaya katılan 98 kişi, at sahibi olabilmek için kıyasıya yarıştı. 
     Çok sayıda at sahibinin katıldığı açık artırmada, yaklaşık 150 atı, Adana, Şanlıurfa ve Eskişehir'de 3 çiftliği bulunan Ramazan Kaya, ''İzbırakan'' adlı Arap atına 217 milyar lira ödeyerek sahip oldu. 
     Orhan Tanatar da açık artırma sonunda ''Yahyaçavuş'' adlı ata, 200 milyar lira ödedi. 10 ile 217 milyar lira arasında değişen fiyatlarda alıcı bulan 62 yarış atının satışından toplam 2 trilyon 410 milyar lira hasılat elde edildi. 
     Bayanların da ilgi gösterdiği açık artırmada, Fatine Özsoy, ''Kobrabeyi'' ve ''Altınayak'' adlı atlara toplam 62 milyar lira ödeyerek sahip oldu. 
     Türkiye Jokey Kulübü Başkanı Bilgin, at yarışçılığının son yıllarda yaşanan ekonomik krizlerden olumsuz yönde etkilendiğini belirterek, 2004-2005 sezonunun, atçılığın gelişmesi açısından zor bir dönem olacağını söyledi. 
     ''Yüksek vergi politikası ve alım gücündeki gerileme nedeniyle yarış atları değerinin altında satıldı'' diyen Bilgin, atçılığın gelişmesi için devletin bu yöndeki olumsuzlukları ortadan kaldırması gerektiğini kaydetti. 
     Bilgin, açık artırmada bir arap atı satın aldı. 
     
</TEXT>
</DOC>
