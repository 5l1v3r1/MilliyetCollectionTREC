<DOC>
<DOCNO> 160195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo01.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasarayla taraftarlar Ali Sami Yen'e veda etti... 
</HEADLINE>
<TEXT>

     Galatasaraylı taraftarlar, sezon sonunda yıkılacak olan Ali Sami Yen Stadı'na şarkılarla veda etti. 
     Taraftarlar, Gaziantepspor ile oynanan karşılaşma sırasında, ''Ne maçlar yaşandı'', ''Dünya cehennemi burada tanıdı'', ''Elveda Sami Yen'', ''Bir gün geri geleceğiz yeniden'' şeklinde tezahüratlarla statlarına veda ettiler. 
     Bu arada, yeni açık tribündeki taraftarlar tribünün koltuklarını söktü. Bunun üzerine hoparlörlerden, statta bir milli maç oynanacağı duyurularak, koltukların sökülmemesi istendi. 
     Özellikle maçın ilk yarısı boyunca, sürekli Beşiktaş aleyhine slogan atan taraftarlar, eski başkanlardan Mehmet Cansun, yöneticilerden Abdürrahim Albayrak, Ergün Gürsoy, Adnan Polat, Mustafa Sarıgül, futbolculardan Jardel, Simoviç ve Tugay lehinde tezahüratta bulundu. 
     -SUAT'TAN GOLLÜ VEDA- Büyük bir olasılıkla jübilesini yapacak olan Galatasaray'ın emektar futbolcusu Suat Kaya, taraftarlara golle veda etti. 
     Suat'ı, takım arkadaşları attığı golden sonra havalara atarak kutladı. Taraftarlar da Suat'ı alkışlarla uğurladı. 
     
     XAVİER VEDA ETTİ 
     Galatasaray'ın Portekizli futbolcusu Xavier, maç bitmeden, oturduğu bölümde bulunan kulüp görevlileriyle vedalaşarak stattan ayrıldı. 
     Xavier'in herkesle teker teker öpüşmesi dikkati çekti. 
     
</TEXT>
</DOC>
