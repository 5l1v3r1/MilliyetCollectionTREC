<DOC>
<DOCNO> 157679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur04.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KYB ve IKDP'den PKK güvencesi 
</HEADLINE>
<TEXT>

     Kerkük'te Kürt gruplarla temaslarda bulunan Türk diplomatlar, Ankara'nın "Biz sizin Avrupa'ya, siz de bizim Körfez'e açılmamızı sağlayacaksınız, birbirimize bağlılığımız, ülkelerimizin sigortası olur" mesajını iletti. Görüşmede, birçok önemli konuda anlaşma sağlanırken KYB ve IKDP yetkilileri, PKK-KADEK konusunda da güvence verdi. 
     Kürdistan Yurtseverler Birliği sorumluluğundaki bölgenin Başbakanı Berham Salih, mesaja olumlu yanıt verdi, Süleymaniye'de Bakanlar Kurulu binasının hemen karşısında bir Türk Başkonsolosuğu açılmasını önerdi. Musul'daki başkonsolosluğa ağırlık veren Ankara'nın, bu teklifi değerlendirdiği bildirildi. 
     Heyetin gündemindeki en önemli konulardan biri, bölgede silahlanmaya başlayan PKK ile ilgili gelişmeler oldu. Her iki Kürt grubun temsilcilerinden, "PKK bizim değil, her kim tutuyorsa onun problemidir" açıklaması yapıldı. Hem KYB hem de IKDP yetkilileri, PKK'nın değil desteklenmesi, topraklarında silahlanmasına dahi izin vermeyeceklerini belirtti. 
     
     PASTADAN PAY ALIN 
     KYB, Türk heyetine Türkiye'nin vakit kaybetmeden pastadan payını alması gerektiği mesajını verdi ve Türk işadamlarının K.Irak'ta dev bir alışveriş merkezi kurmasını önerdi. Heyetler Gaziantep-Süleymaniye arasında Charter seferleri düzenlenmesini de destekleme konusunda anlaştı. 
     IKDP'nin bölgesel Başbakanı Neçirvan Barzani, Türk askerinin K.Irak'taki varlığının ilişkilerinin gelişmesi önünde engel olduğunu söyledi. Habur Sınır Kapısı konusuna değinen Barzani, "Türkiye sınırı açmazsa, diğer ülkeler açacak. Kaybeden siz olursunuz" derken, heyet Habur'un bölgenin Avrupa'ya açılan kapısı olduğunu ve diğer kapıların Habur'un yerini tutamayacağının altını çizdi. 
     Bunun üzerine Türk diplomatlar gündeme ikinci sınır kapısını getirdi. Kürt temsilciler Ovacık'tan açılması planlanan kapıya sıcak yaklaştı. Bakanlık heyeti, sınırın hemen ötesinde "Saddam'a hayır. Türk Askerine hayır" yazılı bir panoyu gündeme getirdi. Neçirvan Barzani, böyle bir konudan haberi olmadığını, panonun derhal söküleceği sözünü verdi. 
     
</TEXT>
</DOC>
