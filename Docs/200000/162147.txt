<DOC>
<DOCNO> 162147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/siyaset/siy03.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile birlikte olabiliriz’ 
</HEADLINE>
<TEXT>

Lüksemburg Başbakanı Juncker, Türkiye’nin AB yönünde attığı adımları, "Gösterdiğiniz dönüşüm göz kamaştırıyor" sözleriyle değerlendirdi... 
     ANKARA Milliyet 

     Lüksemburg Başbakanı Jean Claude Juncker, Türkiye’nin AB yönünde attığı adımları, "Gösterdiğiniz dönüşüm göz kamaştırıyor" sözleriyle değerlendirirken, insan haklarına verilen önemi hatırlatarak, "Yasal çerçeve konusunda adımlar atıldı. Ama uygulamanın da arkasından gelmesi gerekir" dedi. 
     Başbakan Erdoğan ve Juncker, baş başa gerçekleşen görüşmenin ardından ortak açıklama yaptı. Erdoğan, görüşmede Juncker’den, PKK gibi KADEK’in de AB terör listesine alınmasını istedi. Türkiye’de yasa çalışmalarıyla ilgili bazı boşlukların olduğunu, bunları dostça çözmek istediklerini ifade eden Juncker, "Avrupa ders vermeyi çok sever ama, biz bu niyette değiliz. Biz soruna ortak bakmaya çalışıyoruz. Türkiye’nin insan hakları konusunda durumunun daha iyiye gittiğini tespit ettik. Bu konudaki perspektif konusunda rahatlamış durumdayım" dedi. 
     
     Şartlı temenni 
     Juncker, Erdoğan’ın akşam onuruna verdiği resmi yemekte Türkiye’nin koşulları yerine getirmesi durumunda 2005’in ilk altı ayında müzakerelere başlanabileceğini söyledi. Juncker, "Fransız düşünür Pascal, birlikte gidebilen şeyleri sevdiğini söylemişti. Ben de hem Türkiye’yi hem de Avrupa’yı seviyorum, birlikte gidebileceğine inanıyorum" dedi. Erdoğan da Türkiye’nin AB üyeliğinin İslamla Hristiyanlığın birlikte yaşayabileceğine kanıt olacağını söyledi. 
     
Juncker’e ’Kwai Köprüsü Marşı’      ALTAN BURGUCU 

     Lüksemburg Başbakanı Juncker’i karşılama töreninde bando, "Kwai Köprüsü Marşı" olarak ünlenen İngiliz Kraliyet Denizcileri’nin Albay Bogey Marşı’nı çaldı. 
     

</TEXT>
</DOC>
