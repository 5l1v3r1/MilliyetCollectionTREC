<DOC>
<DOCNO> 194977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Yeni bir pencere açılacak 
</HEADLINE>
<TEXT>

     KKTC Cumhurbaşkanı Rauf Denktaş, Türkiye'nin ve KKTC'nin Kıbrıs konusunda neler yapılabileceğine ilişkin bir çalışma yaptığını belirterek, Kıbrıs konusunda ''yeni bir pencere açılacağını'' bildirdi. 
     Cumhurbaşkanı Denktaş, iki halk, iki devlet, iki egemenlik, Türkiye'nin etkin ve fiili garantisinin Annan planının içine girmesi halinde planı müzakere edeceğini vurguladı. 
     Cumhurbaşkanı Denktaş, Bayrak Televizyonu'nda yayımlanan Akis programında yaptığı açıklamada, ''Annan planını hemen imzalarım'' diyenlerde bir değişiklik olduğunu ve bu kesimlerin şimdi ''müzakere ederiz'' dediklerine işaret ederek, BM Genel Sekreteri Kofi Annan'ın, 'planın çerçevesinin dışına çıkılamayacağını'', Rum yönetimi lideri Tasos Papadopulos'un da ''felsefeyi değiştiremezsin'' dediğini anımsattı ve ''Neyi müzakere edecekler bilmiyorum'' dedi. 
     Kıbrıs konusuna neler yapılacağı üzerinde Türkiye ile KKTC'nin çalışma yaptığını belirten Denktaş, ''Bekleyeceksiniz, bu çalışmalar ortaya çıkacak, yeni bir pencere açılacak. Bu pencereyi dış dünya beğenecek mi, beğenmeyecek mi, Rum bu pencereyi kabul edecek mi, etmeyecek mi bunların münakaşasına başlayacağız'' diye konuştu. 
     Türkiye'de ve KKTC'de yapılan hazırlıkların birleştirilerek ortaya bir formül çıkacağını ifade eden Denktaş, bu hazırlığın genel çerçevesini şöyle açıkladı 
     ''Bunu herkesin bilmesi lazım devletimizden vazgeçme imkanımız yoktur. Garantilerden vazgeçme imkanımız yoktur. Rumların gelip içimize yığılması olamaz, bunlar bir kotaya göre, bizim yasalarımıza göre olur. Böyle 100 bin insanı göçmen edecek bir yaklaşım olamaz. Bu da bir yerde kısıtlanacaktır.'' 
     
     YENİ DEĞERLENDİRME YAPILACAK 
     Denktaş, KKTC'de 14 Aralık'ta yapılacak milletvekilliği genel seçiminin ardından yeni değerlendirme yapılacağını ifade ederek, ''Bu değerlendirme neticesinde, Bizim yaptığımız, Türkiye'nin yapmakta olduğu hazırlıklar yeniden gözden geçirilecek, yeni bir durum hasıl olacaktır'' dedi. 
     ''Müzakerelerin hangi zeminde başlaması gerektiği'' yönündeki bir soruya Denktaş, ''O başka mesele. Evvela seçimleri geçelim. Bunlar hep kararlaştırılır. Bunları kimse dert yapmasın. Dert devletin altımızdan alınmasıdır ve bütün mücadele bunun içindir'' diye yanıt verdi. 
     Denktaş, yıllardır süren müzakerelerde taraflara eşit davranılmamasının, görüşmelerden sonuç alınamamasında etkili olduğuna işaret ederek, Kıbrıs sorununun çözümü için taraflara eşit davranılması gerektiğini vurguladı. 
     Avrupa Birliği'nin genişlemeden sorumlu üyesi Günter Verheugen'in, AB'nin Türkiye Strateji Raporunu, ''Kıbrıs sorununun çözümü için yeni bir dinamizm olarak'' nitelediğinin hatırlatılması üzerine Denktaş, ''Verheugen, Kıbrıs sorununu bilseydi bu sözleri söylemezdi'' dedi. ''Aslında Verheugen'in Kıbrıs sorununu bal gibi bildiğini'' ifade eden Denktaş, ancak, uyguladıkları siyasetin, Türkiye'nin AB üyeliğini engellemek ve Türkiye'nin Kıbrıs üzerindeki haklarını ortadan kaldırmak için bugünkü tavırlarını öngördüğünü kaydetti. 
     
     ANNAN PLANINI MÜZAKERE 
     Cumhurbaşkanı Denktaş, Annan planının felsefesinin Rum felsefesi olduğunu belirterek, mevcut çerçevede müzakere edilemeyeceğini yineledi. 
     Annan planının müzakere edilmesi için, taraflara eşit davranılması, ambargoların kalkması için Yunanistan'ın da Rumlara baskı yapması, Kıbrıs konusunun konuşulduğu her platformda Kıbrıs Türklerine de söz hakkı verilmesi, Rumların Kıbrıs Türklerinin hükümeti olmadığı ve olmayacağının söylenmesi ve kabul ettirilmesi gerektiğinin altını çizen Denktaş, ''Bunlar yapılmazsa Rum bizimle niye uzlaşsın'' dedi. 
     Annan planının içine, iki halk, iki devlet, iki egemenlik, Türkiye'nin etkin ve fiili garantisini girerse, her şeyin konuşulacağını vurgulayan Denktaş, bunun geri adım olmadığını, bugüne kadar söylediklerinin aynısı olduğunu, bunların olması için çalıştıklarını söyledi. Bugüne kadar sağlam durduklarını ifade eden Denktaş, bunların gireceği bir planın adının da zaten Annan planı olmayacağını kaydetti. 
     
     YOL AYRIMI 
     Denktaş, Kıbrıs Türkünün geçmişte de çok yol ayrımına geldiğini ve halkın hep doğru yolu seçtiğini vurguladı. Şimdi çok daha önemli bir yol ayrımına geldiklerinin altını çizen Denktaş, ''Neden çünkü Türkiye'nin Avrupa Birliği'ne girmek istemesinden istifade ederek, bizi, iki ayağımızı bir pabuca sokmak suretiyle Rumların yapmış olduğu bir müracaatın takvimine sokmak istiyorlar. Bu da tabi hesaplı bir davranıştır'' diye konuştu. 
     Avrupa Birliği'nin Kıbrıs'ta anlaşma olmaması için elinden geleni yaptığını ifade eden Denktaş, Kıbrıs'ın bütününü isteyen AB'nin büyük bir sıkıntı içinde olduğunu, bu sıkıntıdan kurtulmak ve Türkiye'yi Kıbrıs'tan atmak için kendilerinin imzasını istediğini, bunun için Annan planının sunulduğunu anlattı. 
     
     KIBRIS BAHANE 
     Denktaş, AB'nin Kıbrıs sorununu Türkiye'nin önüne engel olarak koymasının ''büyük bir ayıp'' olduğunu, Kıbrıs'ın bir tarafın önüne engel olarak konması gerekiyorsa, Rumların önüne konması gerektiğini belirterek, Avrupa'da Türkiye'nin üyeliğini istemeyenler olduğunu ve Kıbrıs'ın bahane olarak kullanıldığını sözlerine ekledi. 
     
</TEXT>
</DOC>
