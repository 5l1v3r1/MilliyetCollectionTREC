<DOC>
<DOCNO> 165065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/siyaset/siy05.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den referandumla orman arazileri satışı... 
</HEADLINE>
<TEXT>

7. Uyum Paketi'yle ilgili açıklama yapan AKP'li Kapusuz, "Orman vasfını yitirmiş arazilerin satışını referanduma götürebiliriz" dedi 
     ANKARA Milliyet 

     AKP Grup Başkanvekili Salih Kapusuz, 7. Uyum Paketi'nin Meclis tatile girmeden çıkarılacağını belirterek, "Kanaatimce AB ile müzakerelere başlama süresinin kısalması ve 2004'te olumlu sonuç alma ihtimali çok fazla" dedi. Kapusuz, hukuksuzluğu savunmadığını, ancak milletvekili dokunulmazlığının da gerekli olduğunu vurguladı. 
     TBMM'de gazetecilerle sohbet eden Kapusuz, "AB'nin öyle kriterleri var ki, bunların Türkiye'nin de ihtiyacı olduğunu düşünüyoruz" dedi. Kapusuz, hükümet çalışmaları tamamlanır tamamlanmaz 7. paketin Meclis'e geleceğini ifade etti. İktidar ve muhalefetin kararlı biçimde konuya sahip çıktığını savunan Kapusuz şöyle konuştu "Siyaset ve bürokraside tam bir mutabakat var. Birtakım eleştiriler olunca da 'Bu sırf muhalefet için' demeden dikkate alıyoruz. 7. paketin ardından Anayasa değişiklikleri gündeme gelecek. Ancak, bunun için mutabakat arayışında olacağız. Birlikte karar vermek önemli. Orman vasfını yitirmiş orman arazilerinin satışıyla ilgili 2B konusunu da referanduma götürebiliriz." 
     
     Dokunulmazlık olacak 
     AKP Grup Başkanvekili Salih Kapusuz, CHP'nin anayasa değişiklikleri için koşulunun "milletvekili dokunulmazlığının sınırlandırılması" olduğunun anımsatılması üzerine de şu yanıtı verdi "Dünyanın tüm parlamentolarında milletvekili dokunulmazlığı, hem de çok ileri boyutta var. Bir de konuyu yargı açısından değerlendirmek lazım. Bu ülkede bir DGM Başsavcısı sırf bir bandı bahane ederek bu ülkenin başbakanının idamla yargılanması için tutuklanması talebinde bulundu. Hukuksuzluğu savunmuyorum ama Türkiye'de bazı şeylerin tam oturduğu iddia edilemez." 
     

</TEXT>
</DOC>
