<DOC>
<DOCNO> 192542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur16.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyon krizi, bütçe komisyonuna taşındı .. 
</HEADLINE>
<TEXT>

     TBMM Plan ve Bütçe Komisyonu'nda, Cumhurbaşkanlığı bütçesinin görüşmeleri sırasında, AK Parti Gaziantep Milletvekili Ömer Abuşoğlu'nun Cumhurbaşkanı Ahmet Necdet Sezer'in Cumhuriyet Bayramı dolayısıyla verdiği resepsiyona milletvekillerinin başörtülü eşlerini davet etmemesini gündeme getirmesi, CHP'li milletvekillerinin tepkisine yol açtı. CHP'li milletvekilleri iktidar grubunu gerginlik yaratmakla suçladı. 
     AK Parti'li Abuşoğlu, Cumhurbaşkanlığı bütçesi üzerinde görüşlerini açıklarken, basına ''resepsiyon krizi'' diye yansıyan krizin gerçek bir krize dönüştüğünü söyledi. Yapılan uygulamanın ''haksız, kendi içinde tutarsız ve rencide edici'' bir uygulama olduğunu ifade eden Abuşoğlu, uygulamanın Türkiye'nin imza attığı uluslararası sözleşmelere de aykırı olduğu görüşünü savundu. Cumhuriyet Bayramı resepsiyonuna başörtülü eşlerin davet edilmemesinin ''cinsiyete dayalı ayrımcılık'' anlamını taşıdığını kaydeden Abuşoğlu, ''Eğer o bayanın o tutumu ile o zihniyeti ile resepsiyona gelmeye engel bir hali varsa aynı şekilde beyinin de resepsiyona davet edilmemesi gerekirdi'' dedi. 
     Kamusal alan kavramının siyasi ve sosyolojik niteliği bulunduğunu, ancak hukuki bir nitelik taşımadığını savunan Ömer Abuşoğlu, Türkiye'de kamusal alan kavramının tanımının yapıldığı herhangi bir mevzuat bulunmadığını ifade etti. Çocuk parkı ve hastane gibi yerlerin de kamusal alan kavramı içine girip girmediğini soran Abuşoğlu, kişisel tutumlarla kamusal alan konusunda bir kaos yaratıldığını ileri sürdü. 
     
     ''SUÇ DUYURUSU YAPILMALIYDI'' 

     Cumhuriyet Bayramı resepsiyonuna başörtülü hanımların davet edilmemesinde doğrudan kişilere yönelik bir önyargı ve bir yönüyle de suçlama bulunduğunu kaydeden Abuşoğlu, şunları söyledi 
     ''Bir kere Başörtüsü bir ideolojinin simgesidir, irticaının simgesidir deniyor. Bu tamamen bir önyargı ve suçlamadır. Eğer ortada böyle bir şey varsa bir dayatma da söz konusu demektir. Eğer bir kişi başörtüsünü belli bir ideolojinin simgesi olarak kullanıyorsa bu cezai kovuşturmayı gerektiren bir suçtur. O zaman Cumhurbaşkanı görevini eksik yapmıştır. Cumhurbaşkanı başörtüsü takanları davet etmemekle yetinmeyip, cumhuriyet savcılıklarına suç duyurusunda da bulunmalıydı. Hatta suç duyurusuna bile gerek olmadan savcılıkların kendiliklerinden milletvekilleri ve başörtülü eşleri hakkında soruşturma açması gerekirdi. Ortada böyle bir şey yok...'' 
     
     CHP'NİN TEPKİSİ... 

     Abuşoğlu'nun başörtüsü ile ilgili değerlendirmelerini sürdürmesi CHP'lilerin tepkisine yol açtı. CHP Uşak Milletvekili Osman Coşkunoğlu, Abuşoğlu'nun süresini çok aştığını ve konu dışına çıktığını söyledi. CHP'li milletvekilleri iktidar grubunun gerginlik yaratmaması gerektiğini, ancak burada gerginlik yaratılmaya çalışıldığını söylediler. 
     Diğer AK partili üyeler de Abuşoğlu'nu destekleyerek konudan uzaklaşmanın söz konusu olmadığını, ayrıca herkesin de konuşma süresini aştığını ifade ettiler. Komisyonu yöneten Başkanvekili AK Parti Bursa Milletvekili Altan Karapaşaoğlu, ''yetkililer burada gerekli cevabı verir siz müdahale etmeyin lütfen'' dedi. 
     CHP Muğla Milletvekili Gürol Ergin yüksek sesle ''yeter artık bırakın bu konuları'' dedi. 
     Başkanvekili Altan Karapaşaoğlu'nun devreye girmesiyle tartışma uzamadan kesildi ve bu arada bir saatlik yemek arası verildi. Bu tartışmalardan önce söz alarak TBMM Bütçesi üzerinde görüşlerini açıklayan CHP Balıkesir Milletvekili Ali Kemal Deveciler, Meclis'in cuma günleri de dahil haftada 4 gün çalışması ve her ayın bir haftasında da izin yaparak milletvekillerinin seçim bölgelerine gitmesine fırsat tanınması önerisinde bulundu. Deveciler, milletvekillerinin seçim bölgelerine mesafelerin uzun olması dolayısıyla genellikle uçakla gidip gelmek durumunda kaldıklarını belirterek, THY biletlerinde indirim yapılmasını istedi. 
     
</TEXT>
</DOC>
