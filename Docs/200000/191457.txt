<DOC>
<DOCNO> 191457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur21.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Mahallesinde olaylı gösteri... 
</HEADLINE>
<TEXT>

     Gaziosmanpaşa Gazi Mahallesi'nde izinsiz gösteri düzenleyen bir grup, bazı işyeri ve otomobillerin camlarını kırdı. Grup, güvenlik kuvvetlerince göz yaşartıcı bomba kullanılarak dağıtıldı. 
     Gazi Cemevi önünde toplanan ve kendilerini ''Barış Anneleri'' olarak nitelendiren 300 kişilik grup, hükümet aleyhine ve terör örgütü PKK KADEK ile elebaşı lehine sloganlar atarak Gazi Mezarlığı'na kadar yürüdü. 
     Burada ''Devrim Şehitleri'' olarak nitelendirdikleri, daha önceki olaylarda ölenleri anan grup, yapılan basın açıklamasının ardından dağıldı. 
     Bu grubun dağılımı sırasında Gazi Cemevi önünde ortaya çıkan yaklaşık 50 kişilik başka bir grup ise caddeye barikat kurmaya çalışarak, ellerindeki taş ve sopalarla çevredeki işyerleri ile otomobillere saldırdı. 
     Birkaç işyeri ve aracın camlarını kıran grup, duruma müdahale etmek isteyen zırhlı polis aracına da molotofkokteyli attı. 
     Polis aracına herhangi bir zarar veremeyen grup, polisin göz yaşartıcı bomba da kullanarak gerçekleştirdiği müdahale sonucu ara sokaklara kaçarak dağıldı. 
     Öte yandan, Küçükçekmece Kanarya Mezarlığı'nda da anma toplantısı yapmak isteyen başka bir grup, yine güvenlik kuvvetlerinin müdahalesiyle dağıtıldı. 
     Polis, bu gruptan 16 kişiyi gözaltına alarak haklarında yasal işlem başlattı. 
     
</TEXT>
</DOC>
