<DOC>
<DOCNO> 188948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yasam/yas05.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambulans adres bulamadı 1 ölü 
</HEADLINE>
<TEXT>

   Bir yaralı ihbarına çağrılan ambulans 1.5 saat dolaşınca, Bayrampaşa'da yol kenarında yatan yaralı daha fazla dayanamadı 
      İSTANBUL Milliyet 
   
   Bayrampaşa'da, yerde yaralı halde bulunan bir kişi, ambulansın verilen adresi bulamaması sonucu yaklaşık 1.5 saat sonra öldü. 
   Bir şirkette şoförlük yapan Ahmet Türkan ve Eren Kafkaslı, dün sabaha karşı Esenler'deki İstanbul Otogarı'na giderken yaralı bir kişi gördü. Durumun bildirildiği polis, olay yerine geldiğinde yaralı için saat 06.00'da ambulans çağırdı. Ancak İl Sağlık Müdürlüğü'nün otogardan gönderdiği ambulans, adresi bulamayarak geri döndü. 
   Polisin yeniden anonsuyla bu kez 07.15'te Esenler'den başka bir ambulans gönderildi. Kaza yerine saat 07.30'da ulaşan ambulansın sağlık görevlisi, yaralının öldüğünü belirledi. 
   
   'Adresi yanlış verdiler' 
   İstanbul İl Sağlık Müdürü Prof. Dr. Erman Tuncer ise, 06.04'te gelen ihbarla ambulans çıkardıklarını belirterek, gecikmeyi şöyle anlattı 
   "Ambulans 37 dakika arama yapmasına rağmen, vaka yeri ihbarı yapanlarca yanlış verildiği için kazaya rastlayamayınca döndü." 
   
   
</TEXT>
</DOC>
