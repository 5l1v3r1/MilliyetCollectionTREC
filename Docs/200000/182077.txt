<DOC>
<DOCNO> 182077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yasam/yas08.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dörtnala valiliğe koşuyor 
</HEADLINE>
<TEXT>

      CENK BAŞLAMIŞ Moskova 
   
   Rusya'nın ikinci büyük kenti St. Petersburg'da yapılacak valilik seçimlerine katılacak adaylar arasında bir de at bulunuyor Moscow Times gazetesine göre, kentin büyük caddelerinde palyaçolar tarafından gezdirilen atın hemen yakınlarında, "Devlet Başkanı isteseydi, bir ata oy verir miydiniz" yazılı bir tabela var. 
   Valilik seçimlerinde bir ata oy verebileceklerini söyleyenler üzerinde "evet" yazılı bölüme, vermeyeceklerini söyleyenler ise "hayır" yazan bölüme küçük toplar atıyor. Şimdilik "Evet"lerin bulunduğu bölümde topların sayısı daha fazla. 
   Tabii ki, aslında at seçimlere katılmıyor. Bu sadece, Rusya Devlet Başkanı Vladimir Putin'in adaylardan birisini açıkça desteklemesine gösterilen mizahi bir tepki. Putin'in kadın aday Valentina Matviyenko'yu desteklediğini açıklaması kentte bazı çevrelerin tepkisini çekmiş durumda. Hatta, seçim yasasını ihlal ettiği gerekçesiyle Putin'i mahkemeye vermeyi düşünenler de var. Putin'in desteği tepki çekse de, seçimi yine de Matviyenko'nun kazanacağı tahmin ediliyor. 
   
   
</TEXT>
</DOC>
