<DOC>
<DOCNO> 158858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko08.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun KOBİ'lere 22 grupta, 70 çeşit teşvik getireceğiz... 
</HEADLINE>
<TEXT>

     Sanayi ve Ticaret Bakanı Ali Coşkun, KOBİ'lere, 22 gurupta 70 çeşit teşvik verileceğini bildirdi. 
     Türkiye Odalar ve Borsalar Birliği TOBB ile Türk Standartlar Enstitüsü'nün TSE ortaklaşa düzenlediği ve iki gündür devam eden Erzincan Birinci Ekonomi Zirvesi'nin bugünkü bölümünde, çeşitli açılışlara yer verildi. 
     Bugün ilk olarak, Türk Patent Enstitüsü'nün Erzincan temsilciliği hizmete girdi. Sanayi ve Ticaret Bakanı Ali Coşkun açılışta yaptığı konuşmada, patent konusunun, uluslararası düzeyde çok önemli bir konu olduğunu, ancak Türkiye'de konunun öneminin yeni anlaşılmakta olduğunu kaydetti. 
     Coşkun, Bakanlığının, patent konusunda Anadolu'ya hizmet götürmekte kararlı olduğunu belirterek, ''Kişi başına milli gelirin 1500 doların altında olduğu illerde, yatırıma ve ihracata dönük teşvikler verilecek ve Patent Enstitüsü buralara da getirilecek'' dedi. 
     
     TÜRKİYE'NİN MARKA HALİNE GELMESİ... 
     Türkiye'nin, marka haline gelmesi gerektiğini ifade eden Coşkun, o zaman Türk mallarının dünya pazarlarında rekabet edebilir seviyeye gelebileceğini ifade etti. 
     Daha sonra, Ulaştırma Bakanı Binali Yıldırım ile birlikte Bakan Coşkun, Üzümlü ilçesi Kaymakamlık binasını hizmete soktu. Temeli 1993 yılında atılan ve 10 yıldır bitirilemeyen Kaymakamlık binasının açılışında da konuşan Coşkun, en kısa zamanda, kamuda yeniden yapılandırmayı gerçekleştireceklerini tekrar etti. 
     Bu yapılanma biçiminin, sivil toplum örgütlerine kadar indirileceğini vurgulayan Coşkun, KOSGEB desteğiyle kurulan bir mobilya fabrikasının da açılışını yaptı. 
     
     KOBİ'LERE DESTEK 
     Coşkun, ''KOBİ'lere, KOSGEB desteği ile 22 gurupta 70 çeşit destek getiriyoruz'' açıklamasında bulunarak, teşviklere ilişkin hazırlanan taslağın, Bakanlar Kurulu'na kısa sürede sunulacağını bildirdi. 
     Erzincan Birinci Ekonomi Zirvesi'nin bugünkü bölümünde, Ulaştırma Bakanı Binali Yıldırım ile Sanayi ve Ticaret Bakanı Ali Coşkun, aralarında kapalı spor salonu, organize sanayi bölgesi, entegre tavukçuluk tesisleri, mermer fabrikası gibi tesislerin bulunduğu, yaklaşık 10 tesisin açılışını yapacaklar. 
     
     ZİRVENİN SONUCU... 
     Dün başlayan Erzincan Birinci Ekonomi Zirvesi nedeniyle, Erzincanlılar, beş kabine üyesini şehirlerinde ağırlarken, kent ekonomisinin gelişmesi için taleplerini de dile getirdiler. 
     Zirve sonunda Hükümet üyeleri, Erzincan'da turizmin geliştirilmesi, kentte üniversite açılması, organize sanayi bölgesinin tamamlanması, Erzincan'ın, şu anda Hükümet'in gündeminde olan gelir seviyesi düşük iller kapsamına alınarak teşviklerden yararlandırılması sözlerini verdiler. 
     
</TEXT>
</DOC>
