<DOC>
<DOCNO> 179328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun20.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a göre El Hekim'in sorumlusu ABD ve İngiltere... 
</HEADLINE>
<TEXT>

     İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, Irak İslam Devrimi Yüksek Konseyi IİDYK lideri Muhammed Bagır El Hekim'in öldüğü bombalı saldırıyı kınadı. 
     İRNA'nın haberine göre, Ruhani, Bagır El Hekim için Tahran'da düzenlenen anma töreninde, ''Irak'taki bu trajediden ABD ve İngiltere de sorumludur. El Hekim'in öldürülmesinden bir hafta önce Mossad ile bağlantılı Siyonist bir grup Irak'ı ziyaret etti. ABD ve İngiltere yanıtlamalıdır bu kadar büyük bir bombalı saldırı bir kişinin ya da çömez bir grubun işi midir Bizce bu iş bir devletin ya da büyük bir kudretin işidir'' diye konuştu. 
     Ruhani, 25 yıldır ABD'ye karşı İran halkının verdiği mücadelenin bu ülkenin şiddet dilinden başka bir dilden anlamadığını ortaya koyduğunu söyleyerek, ''Irak halkı ulusal azim ne kadar artarsa şüphesiz ABD'nin o kadar geri adım atacağını görmelidir. ABD'nin uyguladığı şiddet karşısında kazanmak için birlik olmalıdır. Irak'taki aşiretlere birlik olmaları çağrısı yapıyorum, El Hekim'in şehit edilişi Sünni-Şii ayrımına değil, birliğine sebep olmalıdır. İşgalci güçler Irak'ı terk etmeli ve Irak halkı kendi kaderini kendisi belirlemelidir'' dedi. 
     Amerikalı ve İngiliz güçlerin yanı sıra İsrailli güçlerin Irak'ta bulunduğunu savunan Ruhani, ''Siyonistler Irak'ta ne yapıyor ABD Irak'ta kitle imha silahları bulunduğu bahanesiyle bu ülkeye saldırdı. Bu askeri harekatın üzerinden 5 ay geçmesine rağmen söz konusu silahlarla ilgili hiçbir kanıt ele geçirilemedi. Bu yüzden ABD'nin harekatı gayrı meşru ve yasa dışıdır. Hatta Amerikan ve İngiliz kamuoyu da bu harekatı sorgulamaktadır'' diye konuştu. 
     Törene dini lider Ali Hamaney'in yanı sıra Cumhurbaşkanı Muhammed Hatemi, Meclis Başkanı Mehdi Kerrubi, Yargı Erki Başkanı Ayetullah Mahmud Haşimi Şahrudi, Düzenin Yararını Teşhis Heyeti DYTH Başkanı Ayetullah Ali Ekber Haşimi Rafsancani, El Hekim'in çocukları, Bakanlar Kurulu üyeleri ve İran'ın Müslüman ülkelerdeki bazı büyükelçileri katıldı. 
     
     MECLİS BAŞKANI KERRUBİ 
     Öte yandan, Meclis Başkanı Mehdi Kerrubi, Meclis'te bugün yaptığı konuşmada, son günlerde Irak'ta düzenlenen bombalı saldırılardan ''bu ülkenin güvenliğinin Irak halkına bırakılması yönünde bir ders çıkartılması gerektiğini'' söyledi. 
     Kerrubi, ''Patlamalar işgalcilerin Irak'ta güvenliği sağlayamadığını gösteriyor. İşgalciler bu tür olayların tekrarının önlenmesi için ülkenin işlerini halkın kontrolüne vermelidir. İşgalciler Irak'ın güvenliğinin yalnızca halk tabanı olan bir hükümet tarafından sağlanabileceği konusunda sık sık uyarıldı. Irak halkı ülkesinin güvenliğini sağlayabilir'' dedi. 
     Irak'ta güvenliğin hiçbir zaman sadece atanmış bir vali tarafından sağlanamayacağını söyleyen Kerrubi, ''ABD, güçlerinin kutsal kentlere girmesine izin verilmediği için buralarda güvenliği sağlayamadığını söylüyor. Ancak Irak'ın kendisi bir kutsal kent değil ve Amerikan güçleri Irak'ta güvenliği sağlayamadı'' diye konuştu. 
     Irak'ın işgaline güçlü bir muhalefet yürüten El Hekim'in ölümünün Irak halkı için büyük kayıp olduğunu kaydeden Kerrubi, ''Irak'taki terörist saldırılarda şimdilik Şii din adamlarının hedef seçildiğini, ancak Irak'a kukla bir hükümet getirme planının parçası olarak bu saldırıların Sünni din adamlarının yanı sıra Iraklı aydınları ve milliyetçilere yönelebileceği'' uyarısında da bulundu. 
     
</TEXT>
</DOC>
