<DOC>
<DOCNO> 157535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/ekonomi/eko01.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Acar Özel emeklilik bankalarla büyüyecek 
</HEADLINE>
<TEXT>

İlk ürünün en geç 2003 yılı sonunda çıkacağını söyleyen Garanti Sigorta Grubu Başkanı Aclan Acar, özel emekliliğin Avrupa'daki gibi Türkiye'de de banka reasüransıyla büyüyeceğini söyledi 
     FİNANS SOHBETLERİ 
KADİFE ŞAHİN 

     Bireysel emeklilik sisteminin başarılı olması için Türkiye'nin dünyadaki uygulamaları da göz önünde tutması gerektiğini belirten Doğuş Holding Yönetim Kurulu Üyesi ve Garanti Sigorta Grubu Başkanı Aclan Acar, sektörün banka reasüransıyla gelişeceğini söyledi. 
     Hazine Müsteşarlığı Sigortacılık Genel Müdürlüğü'nün sistemin denetimi, gözetimi ve biriken fonların başka amaçlarla kullanımını önlemek için çok titiz davrandığını, özel emeklilik şirketleriyle banka ilişkisini çok net bir şekilde ayırdığını bildiren Acar, bankaların dağıtım kanalı olarak kullanılacağını söyledi. 
     Avrupa ülkelerine bakıldığında son 10 yıl içinde sistemin banka sigortacılığı yoluyla büyüdüğünü bildiren Acar, Türkiye'de sistemin oturmasında ağırlığın bankalarda olacağını belirtti. 
     
     'Sigorta demek doğru olmaz' 
     Özel emeklilik ürünlerinin bir finans ürünü olduğunu ve bu ürünlere sigorta demek yerine emeklilik fonu demeyi daha doğru bulduğunu ifade eden Acar, "Bireyler paralarını biriktiriyor ve belli bir dönem sonra emeklilik maaşı olarak geri alıyorlar. Dolayısıyla aslında tipik bir mali ürün ve bankacılığa çok yakın olduğunu düşünüyorum" dedi. 
     Özel emeklilik ve hayat sigortalarında Avrupa ülkelerinde banka reasüransı sistemi ile bankaların şubeleri aracılığıyla mevcut müşterilerine poliçe sattığını belirten Acar, sistemin doğrudan satış ve acente sistemine göre çok daha rekabetçi olduğunu söyledi. 
     
     'Güven ön plana çıkacak' 
     Doğrudan satış ekibinin telefonla müşteriye ulaşmasının maliyetinin 200 dolar olduğunu bildiren Acar, banka şubesinin mevcut müşteriye ulaşmasının maliyetinin ise 70 dolar olduğunu belirtti. 
     Aradaki farkın çok ciddi bir maliyet oluşturduğunu belirten Acar, "Müşteriye ulaşım maliyeti çok daha düşük olduğu için banka dağıtım ağı çok daha k rlı" dedi. 
     Banka sigortacılığının önemsenmesine karşın acentelerin sektördeki ağırlığının devam edeceğini de kaydeden Acar, önümüzdeki 10 yıl içinde bankaların sigortacılıktaki paylarının artacağını söyledi. 
     Özel emekliliğin klasik sigortacılık olarak algılanmayacağını ve güven unsurunun ön plana çıkacağını belirten Acar, "20 veya 30 yıl gibi uzun süreler dikkate alındığında banka dağıtım kanallarının daha başarılı olacağını düşünüyorum" dedi. 
     
'Yabancılar ileride gelebilir'      Özel emeklilik sistemiyle birlikte yabancıların sektöre olan ilgisinin artacağı yönündeki beklentilerin şu an için geçerli olmadığını belirten Acar, şöyle konuştu "Bireysel emeklilik sistemi Avrupa'da özellikle gelişmekte olan yeni Avrupa bölgesinde çok önemli hızlı ivme yakaladı. Yabancı sigorta şirketleri son 10 yıl içinde Polonya, Macaristan, Çek Cumhuriyeti ve Romanya gibi ülkelerde yoğun olarak özel emekliliğe yatırım yaptılar. Sistemin gelişmesi ile bu ilginin Türkiye'de de yaşanacağını düşünüyoruz." 
     
'Önce ruhsat sonra başvuru'      Sektörde bazı reklam kampanyalarına bakıldığında özel emeklilik poliçelerinin satıldığının sanıldığını belirten Acar, henüz ruhsatlar alınmadığından bunun mümkün olmadığını bildirdi. Ruhsatların en erken eylül ayında alınacağını, ruhsat alındıktan sonra da fonların kurulması için SPK'ya başvuru yapılacağını bildiren Acar, "Bu da en az iki ay alır. Tahminim ilk ürünün 2003 yılı sonunda piyasaya sunulacağı yönünde" dedi. Acar, sistemin reklam kampanyaları başlatarak biraz erken davrandığını belirtti. 
     
'Kötü yönetime müdahale'      Hazine Müsteşarlığı'nın sistemin çok fazla bankacılıkla iç içe geçmesini istemediğini kaydeden Acar, "Bunu ayrı bir fon birikim mekanizması olarak görüyorlar. Bu çerçevede düzenlemeler yapılıyor. Ayırmasının altındaki nedenler gözetim, denetim ve uzun vadeli tasarrufların başka bir yere aktarımını önlemek" dedi. 
     Hazine'nin önlisans ve ruhsat izni aşamasında çok titiz davrandığını belirten Acar, toplanan fonların belli bir hesapta birikeceğini ve takas saklama merkezinde tutulacağını söyledi. Acar, herhangi bir şirketin kötü yönetilmesi halinde Hazine'nin otomatik olarak şirketin fonlarını başka bir şirkete aktarma yetkisine sahip olduğunu hatırlattı. 
     
'Gönüllü sistem zorunlu olmalı'      Yasada yer almamasına karşın Hazine Müşteşarlığı yetkililerinin de sistemin zorunlu veya yarı gönüllü hale getirilmesine sıcak baktığını bildiren Acar, Türkiye'ye benzeyen ülkelerde gönüllü başlayan özel emekliliğin iki üç yıl içinde zorunlu veya yarı gönüllü sisteme dönüştürüldüğünü söyledi. Birçok ülkede gönüllü sistemle vergi avantajı olmadan başlayan bireysel emekliliğin başarısız olduğunu belirten Acar, "Örneğin Macaristan belli bir büyüklüğe ulaşamayınca zorunlu veya yarı gönüllü sisteme geçti. Daha sonra fonlarda ciddi bir artış oldu" dedi. 
     

</TEXT>
</DOC>
