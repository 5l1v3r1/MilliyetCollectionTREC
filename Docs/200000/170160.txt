<DOC>
<DOCNO> 170160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/yazar/cemal.html </URL>
<DATE> 2003/07/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
CHP .. 
</HEADLINE>
<TEXT>

     Eve Dönüş Yasası... 
     Dağdaki PKK’lılarla ilgili. 
     Önemli bir adım. 
     Barış ve huzur açısından olumlu bir gelişmenin altını çiziyor. Derin yaraların zamanla sarılabilmesi için dağdaki PKK’lıların hiç olmazsa bir bölümünün eve dönüşü de bir fırsattır. 
     Bu fırsat eğer iyi kullanılırsa, çekilen bunca acıya rağmen hala şiddet dolu eski günlerin özlemini çekenlerin tecrit edilmesi, daha önemlisi, her iki taraftaki şahinler’in değirmenine giden suların azaltılması kolaylaşacak. 
     Bu yasa aynı zamanda Kuzey Irak’taki PKK’lıları Amerika’yla karşı karşıya bırakabilecek bir gelişme. Kuzey Irak’ın Türkiye’ye yönelik bir saldırı üssü olarak kullanılması imkanının bu yasayla birlikte kısıtlanacağı anlaşılıyor. 
     Bir başka deyişle 
     Washington’la Ankara arasında, kapalı kapılar arkasında varılan mutabakat galiba öyle. 
     Eve Dönüş Yasası’na rağmen silah bırakmayan, dağdan inmeyen PKK’lıların üstüne Amerika’nın gideceğine ve yakaladıklarını Türkiye’ye teslim edeceğine ilişkin değerlendirmeler Ankara’da, devlet katında kulaklara çarpıyor. 
     CHP bu yasadan rahatsız mı 
     Değil mi 
     PKK’lıların bir bölümünün dağdan indirilmesi, topluma kazandırılması ülkemizde barış ve huzur açısından olumlu bir gelişme sayılmaz mı 
     Bir başka konu 
     Milli Güvenlik Kurulu Genel Sekreterliği Yasası... 
     Bu yasa bir askeri yönetimin, 12 Eylül’ün ürünü. 
     Çıkış tarihi de ilginç. 
     1983’te genel seçimler yapılmış, ANAP’ın kazandığı, Özal’ın Başbakanlık koltuğuna oturacağı kesinleşmiş. Ancak yönetim henüz sivillere teslim edilmemiş. 
     İşte askeri yönetim, bu tarihle Özal’ın başbakan olacağı tarih arasındaki çok kısa dönemde MGK Genel Sekreterliği Yasası’nı çıkarmış. 
     12 Eylül’ün hedefi çok açık 
     Sivil yönetimin denetlenmesi... 
     Aradan yirmi yıl geçti. 
     Bu demokrasi ayıbı sürecek mi 
     Vesayet devam edecek mi 
     İhtimal vermiyorum. 
     Değişim zamanı kapıyı çoktan çaldı. 
     Nitekim, hükümetin AB ile ilgili olarak TBMM’ye sevk etmek üzere olduğu 7. Uyum Paketi bu demokrasi ayıbını silecek yasal düzenlemeleri de içeriyor. 
     CHP bundan rahatsız mı 
     Değil mi 
     Sosyal demokrasiye gerçekten sahip çıkıyorsa, Güneydoğu ve Kürt sorununun toplumsal barış ve huzur açısından çözülmesini içtenlikle istiyorsa, Türkiye’nin Avrupa Birliği üyeliğini ciddiye alıyorsa, böylesi gelişmelerden rahatsız olmaması lazım CHP’nin... 
     Tersi sosyal demoktatlık dlmaz çünkü 
     Öyle değil mi 
     
     

</TEXT>
</DOC>
