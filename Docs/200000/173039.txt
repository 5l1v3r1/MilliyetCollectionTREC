<DOC>
<DOCNO> 173039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo19.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea'de transferler tamam, şimdi sıra şampiyonlukta 
</HEADLINE>
<TEXT>

     İngiltere Premier Ligi'nin önde gelen takımlarından FC Chelsea'nin hedefi, tüm şampiyonlukları almak. 
     İngiliz basını, bugün 5 futbolcuyla imzalanan sözleşmeden sonra, ''İtalyan teknik direktör Claudio Ranieri, resmen şampiyonluklar için oynayacak bir takım oluşturdu'' biçiminde yorum yaptı. 
     FC Chelsea, Damien Duff, Geremi, Glen Johnson, Wayne Bridge ve kaleci Marco Ambrosio ile sözleşme imzaladı. 
     Petrol zengini Rus işadamı Roman Abramovich'in kulübü satın almasından sonra transferler için toplam 37 milyon sterlin 59.32 milyon dolar harcama yapıldı. 
     Teknik direktör Ranieri, başarı için yalnızca paranın yeterli olmadığını bildiğini belirterek, ''Kulübün yeni sahibi, futbolcuları satın alabilirsiniz ancak galibiyetleri değil dedi. Önemli olan çok çalışmak. Sanırım kulüp başkanı, ben, oyuncular hepimiz, bütün şampiyonlukları almak istiyoruz. 
     Manchester United, Arsenal ve FC Liverpool'un daha iyi takımlar olduğunu söylemiştim. Şimdi biz de böyle bir takım oluşturduk'' dedi. 
     Ranieri, başarı için önce iyi bir takım kurmak gerektiğini kaydederek, kendine, oyuncularına ve kulüp başkanına güvendiğini bildirdi ve Real Madrid, AC Milan ve Manchester United kadar iyi bir takım olduklarını vurguladı. 
     
</TEXT>
</DOC>
