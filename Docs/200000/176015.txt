<DOC>
<DOCNO> 176015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur40.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte rakıyı tanımak için artık kapaklarına bakılacak 
</HEADLINE>
<TEXT>

     TEKEL Genel Müdürlüğü, sahte 'Yeni Rakı' satışını engellemek amacıyla şişe kapaklarında hologram uygulamasına geçecek. 
     TEKEL Alkollü İçkiler Sanayii ve Ticareti A.Ş Genel Müdürü Esen Ataay, kaçak içki satışı ve meydana gelen ölüm olayları nedeniyle, TEKEL Genel Müdürü Sezai Ensari'nin talimatıyla Yeni Rakı şişe kapaklarında hologram uygulamasına geçilmesinin kararlaştırıldığını kaydetti. 
     Uygulamaya bu yılın başında başlanmasının düşünüldüğünü ancak TEKEL'in özelleştirme kapsamında olması nedeniyle uygulamanın bir süre ertelendiğini ifade eden Ataay, halk sağlığının daha fazla tehlikeye girmemesi için gerekli hazırlıkları yaptıklarını ve hologram uygulamasına geçiş için 1 Eylül tarihinde ihale açacaklarını belirtti. 
     Ataay, ihaleyi kazanan firmanın, 2-2.5 ay içinde güvenlik bandı ile ilgili gerekli makina, avadanlık ve hologramları hazırlayarak en kısa zamanda hologramlı Yeni Rakı'yı piyasaya süreceğini kaydetti. 
     Hologramlı güvenlik bandının tüketiciyi korumak, kaçak içki satışını engellemek ve taklidi zorlaştırmak amacıyla gerçekleştirileceğini dile getiren Ataay, hologramın, taklit edilmemesi için üzerinde bulunan TEKEL yazısı ile diğer yazı ve ibarelerin üç boyutlu olacağını kaydetti. 
     Ataay, bu yazıların normal gözle, büyüteçle bakıldığında, uzaktan ve yakından bakıldığında görülebileceğini, dolayısıyla tüketicinin aldığı ürünün TEKEL ürünü mü, kaçak mı olduğunu kolayca anlayacağını söyledi. 
     Hologram uygulamasına geçiş sisteminin yaklaşık 5 trilyon liraya mal olmasının beklendiğini ifade eden Ataay, ilk aşamada sadece Yeni Rakı'da deneneceğini, sistemin başarısına göre diğer içkilerde de hologram uygulamasına geçilebileceğini kaydetti. 
     Ataay, en çok taklit edilen ve kaçağı yapılan rakının Yeni Rakı olduğuna dikkati çekerek, uygulamayla kaçak Yeni Rakı satışının büyük ölçüde azalacağını vurguladı. 
     
     TÜKETİCİYE KAÇAK İÇKİ UYARISI 
     Esen Ataay, tüketicinin kaçak içkiden korunması için kesinlikle ucuz satılan içkileri almaması, içkileri belirli marketlerden, TEKEL'in satış ünitelerinden talep etmeleri gerektiğini söyledi. 
     İçki şişesinin kapağı üzerinde gün, ay, yıl, saat, saniye olarak görülen imal tarihi ve kod numaralarının düzgün olmasına dikkat edilmesini isteyen Ataay, şişe açıldığında rakının kokusunun çok ağır olmamasına, renginin berrak olmasına, alışılmışın dışında bir tat ve aromada olmamasına özen gösterilmesini istedi. 
     Ataay, ambalajda şüpheli bir duruma rastlanması durumunda rakının içilmemesi gerektiğini belirtti. 
     Sağlıksız kaçak içkilerdeki metanol oranının yüksek olması nedeniyle ishal, sinir sistemi bozukluğu, körlük ve ölümlere kadar varabilecek birçok sağlık sorunu ile karşılaşılabileceğini hatırlatan Ataay, kaçak içki üretenlerin gazino ve lokanta gibi yerlerden TEKEL'in boş içki şişelerini aldıklarını, içine kaçak içkiyi koyduktan sonra kapağını da ilkel bir şekilde hazırladıklarını bildirdi. 
     
</TEXT>
</DOC>
