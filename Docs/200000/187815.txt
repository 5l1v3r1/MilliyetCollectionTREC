<DOC>
<DOCNO> 187815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo23.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev maç İspanyol basınında... "Tansiyonu en yüksek maç " 
</HEADLINE>
<TEXT>

     12. Avrupa Futbol Şampiyonası elemelerinde yarın yapılacak Türkiye-İngiltere maçı öncesi gelişmeleri yakından izleyen İspanyol medyası, ''Tansiyonu en yüksek maç'' değerlendirmesi yapıyor. 
     İspanyol spor gazetesi As, İspanya liglerinde oynayan Beckham ve Nihat'ı ön plana çıkartarak, ''Beckham için berabere kalmak grup birinciliğinde yeterli ama Nihat evinde oynayacak. Türkiye, kazanmak için istekli'' diye yazdı. 
     As, İngiliz basınında yer alan İngiltere Milli Takımı'ndaki futbolculara yönelik eleştirilerine de geniş yer ayırdı. 
     Gazeteler ayrıca, Avrupa Şampiyonası elemelerinde 6. Grup'ta bulunan ve yarın deplasmanda yapacağı Ermenistan maçını kazanması durumunda büyük olasılıkla Yunanistan'ın ardından grup ikincisi olacak İspanya'nın baraj maçı yapmak zorunda olacağını da hatırlattı. 
     Yapılan yorumlarda, ''İspanya, Avrupa Şampiyonası baraj maçında Hollanda, İngiltere veya Türkiye gibi 3 'aslan'dan biriyle karşılaşabilir'' denildi. 
     İspanya devlet televizyonu TVE ise Türkiye-İngiltere maçına haber bültenlerinde vererek, maç öncesi Türkiye'de alınan güvenlik önlemlerini ön plana çıkarttı. 
     
</TEXT>
</DOC>
