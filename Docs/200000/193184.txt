<DOC>
<DOCNO> 193184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/ydemirkol.html </URL>
<DATE> 2003/11/04/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Orada bir tribün var uzakta 
</HEADLINE>
<TEXT>

   
   Neler söylediğimizin, neler yazdığımızın farkında mısınız Dün Fotomaç belki hepimizin kafasında dolaşan soruyu sorunca uyandım. İnönü Stadı'ndaki yedek kulübelerinin kapalının önüne alınmasının altını daha önce 'Kulübelerin orada ne işi var ' diye sorarak duyurduğunu belirtiyor ve başlığı şöyle atıyordu "Korkulan oldu". 
   Bu hepimizin kafasındaki gerçek aslında. Ben de benzer şeyler yazdım ve bugün de yazabilirdim. Ama artık kaçış yok. Bu işi çözmeliyiz. 
   Orası, o kurtarılmış bölgeyi biz başkalarının bölgesi olarak ilan ettik en başta. Karşısında oturduğumuzda uzaktan ayıpladığımız bir alt tabaka yuvası. Sonra basın tribünü oraya alındığında korktuk bu gerçekten. Uzakta olduğu için o haliyle kabul ettiğimiz "yılan"ın içine girince titredik. Çünkü orası kendi haline bıraktığımız, hatta öyle olmasını istediğimiz, kullandığımız yerdi. Orası balta girmemiş bir ormandı ama ne de olsa bize çok uzaktı. Tıpkı Fenerbahçe tribünlerinin sahaya yaklaştırılması sonrası artık kendimizi içinde hissettiğimiz cehenneme isyanımız gibi. Orada onlar uzaktayken, birden ayıpladığımız, küçümsediğimiz tribünlerin içine girdik ve artık korkuyoruz. Galatasaray yazarları Fenerbahçe ve Beşiktaş'ın statlarına gidemiyor artık. Gerçek taraftarların gidememeye başlaması ise çok önceden oldu. Olimpiyat Stadı'nın sahadan uzaklaştırdığı tribünler ise şimdilik bir cennet... Sami Yen bitince diğerlerinden farklı mı olacak 
   Bu uzaktaki tribünlerde olup bitenlere bu sayfalara harf vuranlar da taraf oldu, yöneticiler de, oyuncular da... Hepimiz. Uzaktaki o cehennemin seyircileri olarak ama... Belki kişi başına düşen 5 polisle iyice terörize ettik oradakileri. Halbuki polis sadece kuralsızlığa tanık olmak için oradaydı. Yaptıkları tek şey seyretmek, kayıt etmeden beklemek ve işler çığrından çıkınca tekme tokat müdahale etmekti. Ama asla suçlular kayıt altına alınmadı. İntikam teşvik edildi ve tribün taburları hep aynı askerler ve aynı komutanlarla savaştılar. Ama artık görüldüğü gibi biz de içindeyiz. O bizim de beslediğimiz terörün artık tam göbeğindeyiz. Zaten terörün doğası da bu değil mi Terör bir gün herkesi vurur. 
   Bu zavallı düzeni artık kökten değiştirmek gerekiyor. Bu üç şampiyon adaylı, gelirlerin hakça bölüşülmediği, kurumları kirlenmiş, statları meşru alanlara dönmüş bu süper zavallı ligden fazla bir şey beklemeyin. Orada uzakta duran takımlar, orada uzakta duran hakemler, orada çok uzakta duran federasyon ve orada çok uzakta duran kuralsız tribünler. Aslında hepimiz bunların içinde olduğumuzu anlamalıyız. Artık "Kulübelerin orada ne işi var " diye değil o tribünlerin orada ne işi var diye sorma vaktidir. 
   
      
   
</TEXT>
</DOC>
