<DOC>
<DOCNO> 174828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun14.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta ABD askerlerine saldırı 12 yaralı... 
</HEADLINE>
<TEXT>

     Irak'ın başkenti Bağdat'ın merkezindeki Bab el Muazzam semtinde düzenlenen el bombalı saldırıda 2'si Amerikan askeri ve biri çocuk olmak üzere 12 kişinin yaralandığı bildirildi. 
     1. Zırhlı Tümeni'nden Yarbay John Kem, saldırının meydana geldiği sırada, Amerikan askerlerinin Bağdat Üniversitesi'ne bağlı bir fakülteye yatak ve mobilya yardımı yaptıklarını, El Cezire televizyonundan bir ekibin de Müslüman bir Amerikan askeriyle röportaj hazırlığında olduğunu belirtti. 
     Yaralılar arasında 11 yaşındaki bir çocuk ile El Cezire ekibinden kameraman ve şoför olmak üzere 2 kişinin bulunduğu açıklandı. 
     Bu arada, Bağdat'ın 250 kilometre kuzeybatısına düşen Hadita'da, RPG roketi atılan bir Amerikan cipinin yandığı bildirildi. 
     Bu saldırıda ölü ve yaralı olup olmadığı konusunda bilgi verilmedi. 
     
</TEXT>
</DOC>
