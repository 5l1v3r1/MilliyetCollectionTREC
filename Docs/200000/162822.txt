<DOC>
<DOCNO> 162822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/dunya/adun.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları Putin'i devirecekmiş 
</HEADLINE>
<TEXT>

Önde gelen şirketlerin ve işadamlarının Rusya'da rejim değişikliğini amaçlayan bir darbeye hazırlandığı iddiası ülkeyi karıştırdı 
     CENK BAŞLAMIŞ Moskova 

     Rusya Ulusal Strateji Konseyi'nin, ülkenin önde gelen işadamlarının darbeye hazırlandığı iddiası ortalığı karıştırdı. 
     Hükümet dışı bir kuruluş olan ve 28 ünlü uzmanın katılımıyla geçen yıl kurulan konsey tarafından hazırlanan raporda, "Oligarklar darbe yapmanın eşiğinde" denildi. "Devlet ve oligarklar" başlıklı raporu açıklayan Konsey Başkanı Stanislav Belkosvkiy, iktidarı ele geçirmek isteyen işadamlarının başkanın yetkilerini kısarak Rusya'yı parlamenter demokrasiyle yönetilen bir ülkeye dönüştürmek istediğini söyledi. Belkovskiy, iktidar değişikliği için dev şirketlerin somut planlar hazırladığını, gizli servisin büyük olasılıkla bu durumdan haberdar olduğunu belirtti. Rusya Federal Güvenlik Servisi, raporla ilgili henüz bir açıklama yapmazken, Kremlin'den de bir tepki gelmedi. 
     
     Başbakan Hodorovskiy 
     Raporda Mihail Hodorovskiy, Roman Abramoviç, Mihail Fridman ve Vladimir Potanin gibi ünlü ve güçlü işadamlarının iktidarı ele geçirmek amacıyla siyasi faaliyette bulunduğu belirtildi. Darbe planının ayrıntılarına değinmeyen rapora göre, işadamları kuracakları hükümette başbakanlık görevine Hodorovskiy'i getirmeyi düşünüyor. Konsey, Devlet Başkanı Vladimir Putin'i devirmek isteyenlerin başında yine Hodorovskiy ile Abramoviç'in geldiğini belirtti. Söz konusu iki işadamı, petrol devleri Yukos'la Sibneft'in patronları. Yukos, Tüpraş'ın özelleştirme ihalesine katılması beklenen dört Rus petrol şirketinden biri. 
     
     Gizli Servis parmağı olabilir 
     Rapordan bölümler yayımlayan Moscow Times gazetesi, raporun perde arkasında gizli servisin bulunabileceği ve amaçlarından birinin Başbakan Mihail Kasyanov'u zor duruma düşürmek olduğu değerlendirmesinde bulundu. 
     Raporu hazırlayan konseyin üyelerinden Sergey Markov, Mark Urnov ve Leonid Smiryagin gibi uzmanların bazıları Vladimir Putin yanlısı, bazıları da muhalefete yakın. Konsey Başkanı Belkovskiy ise, sürgündeki ünlü işadamı Boris Berezovski'yi destekliyor. 
     
     

</TEXT>
</DOC>
