<DOC>
<DOCNO> 198680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur16.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Hakkı Erdem vefat etti... 
</HEADLINE>
<TEXT>

     Gazeteci Hakkı Erdem, geçirdiği rahatsızlık sonucu 47 yaşında Bursa'da vefat etti. 
     Ailesini ziyaret için gittiği Gönen'de dün geçirdiği kalp rahatsızlığı sonucu Uludağ Üniversitesi Tıp Fakültesi Hastanesi'ne kaldırılan Erdem, yapılan tüm müdahaleye rağmen bugün öğle saatlerinde hayatını kaybetti. Erdem'in cenazesi, ağabeyi Suphi Erdem, yakınları ve arkadaşları tarafından alındı. 
     Cenazesi Balıkesir Gönen'e götürülen Hakkı Erdem, yarın Çarşı Camii'nde kılınacak cenaze namazının ardından İlçe Mezarlığı'na defnedilecek. 
     
     GAZETECİLİĞE 1975'TE BAŞLADI 

     1956'da Balıkesir'in Gönen ilçesinde doğan Hakkı Erdem, ilk orta ve lise öğrenimi Gönen'de tamamladı. 1975'de AİTİA Gazetecilik ve Halkla İlişkiler Yüksekokulu'na girdi ve aynı yıl Anadolu Ajansı'nda gazeteciliğe başladı. 
     Daha sonra Cumhuriyet Gazetesi, Kanal 6 televizyonu ve Radikal Gazetesi'nde çeşitli görevlerde bulunan Erdem, TV 8'de de ''Güncel'' programını hazırladı. 
     Radikal ve Posta gazetelerinde köşe yazısı da yazan Erdem, NTV'de yayınlanan ''Vatandaş Nazım'' adlı belgesele de imzasını attı. 
     Türkiye Gazeteciler Sendikası Ankara Şube Sekreterliği de yapan Hakkı Erdem, ayrıca Uğur Mumcu Araştırmacı Gazetecilik Vakfı'nda görev aldı. 
     Hakkı Erdem, son milletvekili genel seçimlerinde CHP'den milletvekili aday adayı olmuştu. 
     
</TEXT>
</DOC>
