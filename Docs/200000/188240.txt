<DOC>
<DOCNO> 188240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo01.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyku kaçıran seri 
</HEADLINE>
<TEXT>

   Beşiktaş, 18 Ekim'de başlayıp, 4 Kasım'da sona erecek 17 günlük periyotta beş hayati maç yapacak. Sparta Prag sınavları ve Galatasaray derbisi kaderi çizecek 
      
   İlk durak Diyarbakır 
   İNGİLTERE milli maçı nedeniyle lige verilen arada, Romanya'da düzenlenen Interagro Kupası'na katılan ve şampiyon olan Beşiktaş'ı oldukça zor günler bekliyor. 18 Ekim'de Diyarbakırspor maçıyla başlayacak maraton, 4 Kasım'da Sparta Prag karşılaşmasıyla sona erecek. Siyah - Beyazlılar'ın, bu süre içinde oynayacakları beş maç hem Şampiyonlar Ligi, hem de Süper Lig'deki geleceği açısından büyük önem taşıyor. 
   
   Kritik dönemeçler 
   CHELSEA'Yİ İngiltere'de devirip, Şampiyonlar Ligi'nde umutlarını artıran Beşiktaş için Sparta Prag ile 22 Ekim ve 4 Kasım yapacağı maçlar kader sınavları olarak görülüyor. İki mücadeleden 6 puan çıkarılırsa, üst tur büyük ölçüde garantilenecek. Dört puan dahi Beşiktaş'ı grubun en iddialı ekibi yapacak. 26 Ekim'de Gaziantep deplasmanı, 31 Ekim'de ise Galatasaray derbisi de kritik virajlar olarak görülüyor. 
   
   Sergen-Mansız forvete    LUCESCU'NUN, Diyarbakırspor maçında ileri ikilide Sergen ve İlhan Mansız'ı oynatmayı düşündüğü öğrenildi. Rumen hocanın, Ahmed Hassan'ı yine yedek soyunduracağı bildirildi. İki günlük aradan sonra bugün yeniden çalışmalara başlayacak olan Beşiktaş'ta sakatlıkları bulunan Cordoba ve Giunti'nin durumunun iyi olduğu, kontrolden geçen Ahmet Dursun'un da herhangi bir problemi bulunmadığı ifade edildi. Bu arada Mısır'ın Senegal'i 1-0 yendiği maçta asist yapan Ahmed Hassan yarın dönecek. 
   
   Prag'a özel prim    BEŞİKTAŞ, Sparta Prag maçları için Şampiyonlar Ligi'ndeki prim tarifesinde değişikliğe gidecek. Daha önce hasılatın üçte birini dağıtan yönetim kesenin ağzını açmaya karar verdi. Futbolculara hasılat ile UEFA'dan gelecek paranın yarısı prim olarak verilecek. Böylece oyuncuların zam talebi de gerçekleşmiş olacak. Menajer Sinan Engin, "Tarihi fırsatı kaçırmak istemiyoruz" dedi. 
   
   ZORLU TRAFİK 
   18 Ekim Cumartesi 19.00 Beşiktaş - Diyarbakır 
   22 Ekim Çarşamba 21.45 S.Prag - Beşiktaş 
   26 Ekim Pazar 19.00 G.Antep - Beşiktaş 
   31 Ekim Cuma 21.00 Beşiktaş - Galatasaray 
   4 Kasım Salı 21.45 Beşiktaş - S.Prag 
   
   
</TEXT>
</DOC>
