<DOC>
<DOCNO> 157984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun07.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Soul müziğin babası James Brown "kendini iyi hissediyor"... 
</HEADLINE>
<TEXT>

     Soul müziğin babası, Amerikalı ünlü siyahi sanatçı James Brown, tüm dünyaya ezberlettiği ''I Feel Good'' Kendimi İyi Hissediyorum adlı şarkısını artık daha içten söyleyebilecek. 
     Uyuşturucu kullanımı ve saldırgan tavırları nedeniyle birçok kez mahkemelik olan ve geçmişinde 2 buçuk yıllık hapis mahkumiyeti bulunan Brown, Güney Carolina eyaletinin hoşgörüsü sayesinde rahat bir nefes aldı. 
     Güney Carolina Gözaltı, Şartlı Tahliye ve Af Dairesi tarafından, şu ana kadar bu eyalette işlediği tüm suçları affedilen Brown, karardan memnuniyetini, ''God Bless America'' Tanrı Amerika'yı Korusun şarkısını söyleyerek gösterdi. 70 yaşındaki ünlü sanatçı, ''Umarım bu af, gençlere ABD'nin ne kadar güzel bir ülke olduğunu gösterir. Kendimi iyi hissediyorum'' dedi. 
     Brown, 1988 yılında, Georgia'da, bir sigorta seminerine katılanları elindeki av tüfeğiyle tehdit etmiş ve seminer katılımcılarını kendi özel odasını kullanmakla suçlamıştı. Daha sonra olay yerinden uzaklaşan ve aracıyla Güney Carolina eyaletine giren Brown'ı polis yarım saat kadar kovalamış ve Brown, ancak polisin aracının lastiklerine ateş açmasıyla pes etmişti. 
     
</TEXT>
</DOC>
