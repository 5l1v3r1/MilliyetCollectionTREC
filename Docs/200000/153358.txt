<DOC>
<DOCNO> 153358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/dunya/dun01.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanlı doğum günü 18 ölü 
</HEADLINE>
<TEXT>

Amerikan askerlerinin Felluce'de Saddam'ın doğum gününde gösteri yapanlara ateş açması sonucu 75 kişi de yaralandı. ABD'liler, 'Üzerimize ateş açıldı, cevap verdik' diyor 
     DIŞ HABERLER SERVİSİ 

     Devrik lider Saddam Hüseyin'in 66. doğum gününü kutlamak için önceki gün Felluce kentinde gösteri yapan 500 kadar Sünni Iraklı ile Amerikan askerleri arasında meydana gelen çatışmada 18 Iraklı öldü, en az 75 kişi yaralandı. 
     Cenazeler dün sabah protesto gösterileri arasında toprağa verilirken, taraflar Bağdat'ın 50 km. batısındaki Felluce kentinde geç saatlerde patlak veren çatışmayla ilgili farklı açıklamalar yaptılar. 
     
Okulu boşaltın gösterisi      AP ve Reuters'e konuşan Iraklılar, 5 - 20 yaşları arasındaki Iraklı gençlerin Amerikan askerlerinin konuşlandığı bir okulun boşaltılması talebiyle gösteri yaptığını ve okul binasına taş attığını, ABD askerlerinin buna, göstericilerin üzerine makineli tüfeklerle yaylım ateşi açarak karşılık verdiğini öne sürdüler. 
     Fransız AFP ajansı ise Saddam posteri taşıyan bir grup Iraklının devrik liderin 66. doğum günü nedeniyle gösteri yaptığını bildirdi. 
     ABD ordusunun 82. Hava İndirme Tümeni'nden Albay Arnold Bray, göstericiler içinden ABD askerlerine ateş açıldığını, Amerikan askerlerinin de kendilerini korumak için karşı ateşle cevap verdiğini söyledi. "Olay tamamen meşru müdafaaydı" diyen Albay Bray, göstericiler arasına provokotörler sızdığını ve çatılardan ateş açıldığını belirterek, "Hangi öğrenci AK - 47 tüfeği taşır " diye sordu. Çatışmanın ancak Apache helikopterlerinin müdahalesi sonrasında yatıştığı bildirildi. 
     Felluce Hastanesi Başhekimi Dr. Ahmed Ghanim El Ali, ölenlerden altısının 8 yaşından küçük olduğunu açıkladı. El Ali, Amerikan askerlerinin olay yerine giden ve yaralıları tedavi etmeye çalışan sağlık görevlileri üzerine de ateş açtığını iddia etti. 
     
     
     


DÜNYA 













</TEXT>
</DOC>
