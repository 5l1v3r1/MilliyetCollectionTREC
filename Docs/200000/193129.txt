<DOC>
<DOCNO> 193129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/dunya/dun02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Başbakanı Verhofstadt'tan Kıbrıs uyarısı 
</HEADLINE>
<TEXT>
   '6 ayınız kaldı' 
      ABDULLAH KARAKUŞ Ankara 

   
   Türkiye'nin Avrupa Birliği'ne AB girmesi konusunda olumlu mesajlar veren Belçika Başbakanı Guy Verhofstadt, dün resmi bir ziyaret için Ankara'ya geldi. 
   Başbakanlık'ta yapılan görüşmelerde, Erdoğan'a Türkiye'nin AB'ye giriş süreciyle ilgili Kıbrıs önerisinde bulunan Verhofstadt, "Türkiye'nin AB'ye giriş sürecinde Kıbrıs önkoşul değil, ama çözümü sizin giriş sürecinizi kolaylaştırır. Önünüzde sorunu çözmek için 6 aylık bir süre var" dedi. Erdoğan ise Kıbrıs'ta çözüm için ellerinden geleni yaptıklarını belirterek, "Güney Kıbrıs'ın da adım atması lazım. Biz adil ve kalıcı çözümden yanayız. Dostlarımız da dostluklarını bu hassasiyetler içinde göstermelidir" diye karşılık verdi. Görüşmede teröre karşı iki ülkenin işbirliği içinde olması da benimsendi. İki başbakanın ortak basın toplantısında bir Türk gazetecinin sözünü Erdoğan'ın, "Thank you" diyerek kesmesi ve soruları bitirmesi dikkat çekti. 
   
   
   
   
   
   
</TEXT>
</DOC>
