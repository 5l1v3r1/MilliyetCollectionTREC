<DOC>
<DOCNO> 155193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur29.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den değerlendirme "Bİzim Irak rejimine sempatimiz yoktu" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Savunma Bakan Yardımcısı Paul Wolfowitz'in açıklamalarına ilişkin olarak kendisinde, basında yansıtıldığı gibi bir intiba uyanmadığını söyledi. 
     Gül, TRT'ye verdiği demeçte, Wolfowitz'in açıklamalarını değerlendirdi ve güncel konulara ilişkin soruları yanıtladı. 
     Wolfowitz'in açıklamalarını değerlendirmek için televizyonlar ve gazetelerde kullanılan başlıkların yanı sıra metnin tamamını okumak gerektiğine işaret eden Gül, ''Yansıtıldığı gibi bir intiba yok bende'' diye konuştu. 
     Wolfowitz'in açıklamalarının, ikinci tezkerenin TBMM'de kabul edilmemesinden kaynaklanan hayal kırıklığını dile getirdiğini ve açıklamaların ''hissi'' olduğunu söyleyen Gül, Wolfowitz'in aynı açıklamalarda, Türkiye ile ABD arasında geleceğe yönelik işbirliğinin artırılmasına atıfta bulunduğunu da kaydetti. 
     Gül, savaş öncesinde ABD ile görüşmelerin son derece açık ve şeffaf ilerlediğini kaydederek, bazı şeylerin kolay olmayacağını Amerikan tarafına başından beri söylediklerini belirtti. ''Böyle bir çalkantı sadece Türkiye-ABD ilişkilerinde yaşanmadı'' diyen Gül, koalisyonun bir parçası olan İngiltere'de dahi iktidar partisinin 149 milletvekilinin hükümetin kararlarına onay vermediğini hatırlattı. Gül, ''TBMM Anayasa'ya göre karar verdi, bunu saygıyla karşılamak gerekir. Amerika da bu kararı saygıyla karşıladı'' dedi. 
     Türk-Amerikan ilişkilerini yalnızca tezkereye bağlamamak gerektiğini ifade eden Gül, Wolfowitz'in de açıklamasında benzer ifadeler kullandığını kaydetti. 
     Gül'e, Wolfowitz'in ''Türkiye, dünyanın en kötü diktatörüyle anlaşma yapmaya çalıştı'' yolundaki sözlerinin hatırlatılması üzerine şunları söyledi 
     ''Dünyanın en kötü diktatörüyle anlaşma içinde hiçbir zaman olmadık. Bizim diktatörlüklere, Irak rejimine hiçbir zaman sempatimiz yoktu. Milyonlarca kişinin ölümüne sebep olmuştur bu rejim. Biz de bunu defalarca dile getirmiştik. Böyle bir rejime bizim sempatimiz söz konusu değildir.'' Türk-Amerikan ilişkilerinin bundan sonra daha sağlıklı zemin içinde ilerleyeceğine inandığını söyleyen Gül, ''ABD Türkiye'den bir adım mı bekliyor'' sorusuna da, ''Türkiye zaten işbirliği içerisinde. Türkiye üzerinden kaç uçak geçti, bunu en iyi kendileri biliyor, ama bu işbirliğinin sınırlarını TBMM tayin etmiştir'' yanıtını verdi. 
     Gül, açıklamada yer alan İncirlik'e ilişkin ifadelerin hatırlatılması üzerine de, Amerikalıların konuya pragmatik, realist açıdan yaklaştıklarını söyledi. 
     Gül, Amerikalı yetkililerin, İncirlik üssünün kendileri için hala önemi bulunup bulanmadığına bakacaklarını ve buna göre kendi kararlarını vereceklerini kaydetti. 
     
</TEXT>
</DOC>
