<DOC>
<DOCNO> 152721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/aspo.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
41 KERE MAŞALLAH 1-1 
</HEADLINE>
<TEXT>

Samsun karşısında yenilgiden güç bela kurtulan Fenerbahçe'nin puan kaybı 41'e ulaştı. Sarı-Lacivertli takım üzt üzte 8. haftayı da galibiyetsiz kapadı 
90 dakika      MEHMET DEMİRKOL 

     Samsunspor böyle bir savunma planıyla mı sahaya çıktı, maç öncesi taktikleri bu muydu Bilmiyoruz... Çünkü henüz 40. saniyede buldukları gol oyunun gidişatını en başında değiştirmiş olabilir. Alışılmadık, beklenmedik şekilde ilk dakikanın içinde gelen Oktay'ın intikam sayısıyla konuk ekip müthiş direçli savunma yapmaya başladı. 3 - 6 - 1 şeklinde dizildiler ve kendi yarı sahalarının ortasından itibaren rakibe nefes aldırmayan bir sürece başladılar. Semih, Tuncay ve Ceyhun ile 17. dakikadan itibaren onun yerine giren Vladimir'in yüzünü kaleye döndürmediler. Kanatlarda Erhan ve Hakan asla boş koridor bulamadı. Bu planın doğal sonucu olarak kontralarla gol aradılar. Celil, Serkan, Oktay ve Junior'la bunu çok da güzel gerçekleştirdiler. 
     8'de Oktay'ın sürükleyip Celil'i gördüğü pozisyon belki golden de net bir şanstı, ama Volkan'a takıldılar. 17'de bire birde Oktay'ın aşırması da üstten auta gitti. Oktay benzer bir pozisyonda, 39. dakikada da fileleri bulamadı. 
     Fenerbahçe'nin çizgi savunmasını bunun gibi bir çok pozisyonla hırpaladılar. 
     45'te Musa'nın üst direkten dönen kafa şutu belki maçı koparacakları şanstı. 
     Tamer Güney'in, Beşiktaş maçındaki planını değiştirip Mustafa Doğan'ı göbeğe, Fatih'i kanada göndermesi bir işe yaramamıştı. Sadece bu değil, Ceyhun'u forvet, Semih'i ise forvet arkası kullanma planının da tuttuğu söylenemez. Vladimir oyuna girince onun forvet arkası oluşu, Semih'in de ileri gidişi bir işe yaramadı. 40 dakika boyunca ancak uzak şutlarla şans aradılar. İlk yarı sonuna doğru buldukları iki boşluktan ise gol çıkaramadılar. 38'de Kemal'in, 44'te Semih'in şutu sonuçsuzdu. 
     Fenerbahçe ikinci yarıya Rebrov - Semih değişikliğiyle başladı. Bu kez Ukraynalı forvet arkasına Vladimir forvete gitti. Fatih savunma göbeğine, Mustafa sağbeke... Samsunspor'un savunma planında ise değişiklik yoktu. Yine sıkı adam adamalarla Fenerbahçe'ye nefes aldırmadılar. Ama kontralarda ilk yarıdaki gibi başarılı değillerdi. Ev sahibi, rakibi çözmek için savunma kanatlarını rakip aut çizgisine kadar çıkardı. Kalabalık şekilde ceza alanı etrafına yığıldı ama nafile... Yine sadece uzak şutlar. Samsun'un bu etkili savunmayı yapısında bir ismin rolü büyüktü. Savunmayı toparlayan ve neredeyse sıfır hata ile oynayan Jovanovski'yi kutlamak gerekiyor. 
     Ama bu yorucu yüksek konsantrasyon isteyen oyunda düşüş olması normaldi. Ve 70'ten sonra açık vermeye başladılar. Bu dakikada Fenerbahçe iki kez ceza sahası içinde önemli şans yakaladı. Tuncay'ın üstten auta giden kafası, ardından Kemal ve Tuncay'ın üç şutuyla oluşan, ama fileleri bulamayan pozisyon tribünlere moral verdi. Sakıp Özberk bu krizden Serkan - Mehmet Nas değişikliğiyle çıkmak istedi. Böylece orta sahada bir direnç yaratıp yeniden kontratak yapmaya başladılar. 
     76'da Sinan'la buldukları şanstan ve 77'de Oktay'ın ortasında Musa'nın kafasından gol çıkaramayınca Fenerbahçe Ümit ve Johnson'u da ileriye yollayarak elindeki tüm cephaneyi kullanmaya başladı. Son 10 dakikadaki baskılarından 85'te Johnson'la bir gol çıkardılar. Ama yedi haftadır yapamadıklarını bu akşam da yapamayıp, galibiyete ulaşamadılar. 
     
Hiç şansımız yokTeknik Direktör Tamer Güney, "Kazanacağımız maçlarda nedense puan kaybediyoruz" dedi 
     TEKNİK Koordinatör Tamer Güney, Samsunspor karşısında alınan 1 - 1'lik beraberliği talihsizlik olarak nitelendirdi. Güney, "Fenerbahçe içinde bulunduğu koşullara göre iyi oynuyor. Ancak aldığımız sonuçlar tatmin edici değil. Hiç ansımız yok. Kazanacağımız maçlarda bile puan kaybediyoruz. Tek tesellimiz maç sonuna kadar mücadele etmemiz" diye konuştu. 
     TECRÜBELİ teknik adam takımda belirli iyileşmeler olduğunu vurgulayarak, "Geldiğimiz nokta memnuniyet verici. Amacımız takım iskeletini ayakta tutmak" ifadesini kullandı. Fenerbahçe 2. Başkanı Nihat Özdemir ise "İlk yarıda iyi oynamadık. Ancak ikinci yarıda çok gol pozisyonuna girdik. Galibiyet hakkımızdı. Bu sezonu böyle tamamlayacağız. Başka çaremiz yok" dedi. 
     
     Maçın hakemi 
     İyi yönetti 
     Zafer Önder İpek pozisyonları yakından izledi, tartışma yaratacak kararlardan uzak durdu. Yardımcıları ile iyi diyalog kurdu, neredeyse futbolcular kadar koştu. Çıkardığı kartlar doğruydu. 
     
     Göze çarpanlar 
     Kemal Devre arasında büyük umutlarla alındı. İnişli çıkışlı grafik çizen genç futbolcu, Samsunspor karşısında da vasatın altında bir oyun çıkardı. 
     Tuncay Enerjisi ile her zaman ön plana çıkan Tuncay dün tek başına oynamayı tercih edince çok hata yaptı. 
     Erhan Sol kulvarda hem ofansta, hem de savunmada aksadı. Yaptığı top kayıpları takımını sürekli oyundan düşürdü. 
     Ümit Özat Savunmadaki soğukkanlı oyununun yanısıra özellikle ikinci yarının sonlarına doğru hücuma çıktı, puanı getiren golü hazırladı. 
     Oktay Fenerbahçe'de oynarken ağırlığı ile eleştiri alan golcü oyuncu, Samsunspor'da kendini toparlamış gözüktü. 
     
     Maçtan notlar 
     Capello iddiası 
     TEKNİK adam arayışlarını sürdüren Fenerbahçe'de bu kez gündeme Roma'nın ünlü çalıştırıcısı Fabio Capello geldi. Takımın yabancı teknik direktöre teslim edilmesi düşüncesinin ağır basması üzerine Sarı - Lacivertliler'in İtalyan hocayı da listelerine aldığı iddia edildi. Sezon sonunda Roma'dan ayrılmak istediği ileri sürülen Capello'nun gelen teklifleri değerlendirdiği öğrenildi. 
     
     Yıldırım'dan Çil'e ziyaret 
     BAŞKAN Aziz Yıldırım, yoğun bakımda olan eski yönetici ve spor yazarı Hüsnü Çil'i hastanede ziyaret etti. Murat Özaydınlı ve Serkan Acar ile birlikte hastaneye gelen Yıldırım, Çil'in ailesine geçmiş olsun dileğinde bulundu. 
     
     Kadıköy'de seyirci şoku 
     TARİHİNİN en kötü sezonlarından birini yaşayan Fenerbahçe'yi en sonunda seyircisi de terketti. Sarı - Lacivertli takımın dün Samsunspor ile oynadığı maçta tribünler ilk kez boş kaldı. 
     
     Yönetimde Saran öfkesi 
     FUTBOL Şubesi görevini bırakan Sadettin Saran dün Şeref Tribünü'ne gelmedi. Yönetim Kurulu'nun, istifasını önce basına açıklayan Saran'a büyük tepki gösterdiği öğrenildi. Sadettin Saran'dan yöneticilik görevinden de ayrılmasının isteneceği öğrenildi. 
     
     Volkan ilk kez kalede 
     RÜŞTÜ'NÜN sakatlığı nedeniyle Almanya'ya gitmesi üzerine sezon başında Fenerbahçe'ye gelen Volkan ilk kez kaleyi korudu. Genç file bekçisi maça şanssız başladı, daha birinci dakikada kalesinde gol gördü. 
     


SPOR 





























</TEXT>
</DOC>
