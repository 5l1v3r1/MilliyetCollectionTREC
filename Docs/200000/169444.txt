<DOC>
<DOCNO> 169444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/siyaset/siy03c.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmenlerin tercihi Piriştina 
</HEADLINE>
<TEXT>

     SÜLEYMAN SAĞAT İzmir DHA 

     Ege Üniversitesi Edebiyat Fakültesi Sosyoloji Bölümü Öğretim üyesi Yrd. Doç. Dr. Engin Önen denetiminde 28 Haziran - 2 Temmuz arasında yapılan "İzmir Büyükşehir Belediye Başkanlığı'na kimi düşünüyorsunuz" anketine 1684 kişi katıldı. Ankete katılanların yüzde 20'si, parti ayırmaksızın yöneltilen "oy vermeyi düşündüğünüz partinin kimi aday göstermesini istersiniz " sorusuna Piriştina yanıtını verdi. Ankete katılanların yüzde 8'i Burhan Özfatura, yüzde 6.9'u Yüksel Çakmur'un ismini verirken yüzde 53'ü isim belirtmedi. 
     Anketin partisine bakılmaksızın kişi olarak desteklenebilecek aday bölümünde de Piriştina yüzde 27'yle birinci olurken, ikinci sırada yüzde 10'la Özfatura yer aldı. 
     CHP seçmenlerinden yüzde 41.1'i Piriştina'yı partisinin adayı olarak görmek istediğini belirtirken, Piriştina'nın eski partisi DSP seçmeninde bu oran yüzde 66.7 oldu. MHP seçmeninin 23'ü, GP seçmeninin ise yüzde 18'i Piriştina'yı ilk sıraya koydu. 
     
Gürel Büyük kayıp değil      ELİF DEMİRCİ İzmir DHA 

     DSP Parti Meclisi Üyesi Şükrü Sina Gürel, DSP'den ayrılan ve CHP'ye geçeceği öne sürülen İzmir Büyükşehir Belediye Başkanı Ahmet Piriştina'nın kişisel hesaplar peşinde koştuğunu öne sürdü. Gürel, "Siyaset her kamusal görev gibi ilkeli yapılırsa düzeyli olur. Piriştina küçük siyasete kendini kaptırdığına göre çok büyük bir kayıp değil" dedi. Bir basın toplantısı düzenleyen Gürel, istifasına gerekçe olarak Bülent Ecevit'in liderlikten çekilecek olmasını gösteren Piriştina'yı eleştirdi. Gürel şunları söyledi 
     "Kendisiyle ilgili istediği kararı vermekte özgür. Ancak istifasına uydurduğu, kendisini bile inandırabilecek bir kılıf değil. DSP'de lidere bağlılık kişisel değil ilkesel düzeydedir. Bu mazeret o kadar çocukça ki." 
     Öte yandan, Ahmet Piriştina'nın, bugün CHP grup toplantısında altı oklu rozetini takacağı bildirildi. 
     

</TEXT>
</DOC>
