<DOC>
<DOCNO> 192870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur09.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin şüphesi 12 ruhsatsız silahı ortaya çıkardı... 
</HEADLINE>
<TEXT>

     İzmir'in Ödemiş İlçesi'nde şüphe üzerine durdurulan otomobilde ve sürücünün evinde yapılan aramada, ruhsatsız 11 adet tabancayla 1 adet otomatik tüfek ele geçirildi. Olayla ilgili 3 kişi gözaltına alındı. 
     Alınan bilgiye göre, Ödemiş İlçe Asayiş Büro Amirliği ekipleri, Anadolu Caddesi'nde 45 B 1144 plakalı otomobili durdurmak istedi. Polisin ''dur'' ihtarına uymayan otomobilde bulunanlar pencereden 1 adet tabanca atarak, kaçmaya başladı. Alarma geçen polis ekipleri, otomobili Yayla Caddesi'nde durdurdu. Otomobilde bulunan Halil A. 31 , Hikmet E. 29 ve Tevfik T. 39 gözaltına alındı. 
     Zanlıların üzerinde ve otomobilde arama yapan polis, 6 adet ruhsatsız tabanca ele geçirdi. 
     Zanlılardan otomobil sürücüsü Halil A'nın evinde yapılan aramada, ruhsatsız 5 adet tabanca ve 1 adet otomatik tüfek, bunlara ait 133 adet dolu fişek, 2 adet tabanca kılıfı, 7 adet tabanca kabzası ve bazı tabanca parçaları bulundu. 
     Emniyet yetkilileri, zanlıların sorgulamalarının sürdürüldüğünü bildirdi. 
     
</TEXT>
</DOC>
