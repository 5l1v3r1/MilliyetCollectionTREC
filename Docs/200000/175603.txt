<DOC>
<DOCNO> 175603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/siyaset/siy20.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Türkiye'ye 145 Rus helikopteri    CENK BAŞLAMIŞ Moskova 

   Rusya, Türkiye'ye 145 savaş helikopteri satılmasıyla ilgili anlaşmanın büyük olasılıkla yıl sonuna kadar imzalanacağını öne sürdü. KA - 50 - 2 - Erdoğan helikopterini üreten Kamov'un Başkanı Sergey Miheyev, anlaşmanın parafe edilmeye hazır olduğunu söyledi. Kamov yetkilileri, bir Türk heyetinin gelecek hafta Moskova'da şirket yönetimiyle görüşeceğini belirterek, "Bu görüşmeden sonra anlaşma parafe edilebilir" dedi. 
   TSK'nın saldırı helikopteri ihtiyacını karşılamak amacıyla 1997'de açılan ihaleyi ABD'li Bell şirketi kazanmış, ancak nihai anlaşma imzalanamamıştı. Ankara'nın kararsızlık geçirmesinin en önemli nedeni, Amerikan tarafının helikopterin Türkiye'de üretimine izin vermemesiydi. 
   
   Muhalefet zirve kararlarına karşı    CHP Grup Başkan Vekili Haluk Koç, "Irak'taki hukuksuz sürece Türkiye'nin katkı yapmasına karşıyız. Zirvede yapılan değerlendirmeler halkla paylaşılmalı" dedi. SP Genel Başkan Yardımcısı Cevat Ayhan da, Türkiye'nin Irak'a asker göndermesinin orta ve uzun vadede zarar getireceğini savundu. ANAP Genel Başkanı Ali Talip Özdemir ise, "Türkiye'nin mukadderatı söz konusu olursa, insana uluslararası sözleşmeler ve Anayasa'nın 92. maddesi olmak üzere meşruiyeti sorarlar" dedi. SHP Genel Sekreteri Fikri Sağlar da, "Halkın karşı olduğu savaşa asker göndermek meşru değil" dedi. 
   
   2B geri dönerse Meclis toplanır    ANKARA Milliyet 

   AKP Grup Başkan Vekili Eyüp Fatsa, Cumhurbaşkanı Ahmet Necdet Sezer'in orman vasfını yitirmiş arazilerin satışını öngören anayasa değişikliğini onaylayacağına inandıklarını belirterek, "Eger geri gönderilirse Meclis'i toplantıya çağırırız" dedi. 
   TBMM'de gazetecilerin sorularını yanıtlayan Fatsa, 2B arazilerinin yanı sıra seçilme yaşının 25'e düşürülmesine ilişkin Anayasa değişikliğinde Sezer'in iade gerekçelerinin dikkate alındığını kaydetti. Sezer'in yasayı onaylama ve halkoyuna götürme yetkisi bulunduğunu anımsatan Fatsa şöyle konuştu "Nasıl bir irade koyar, onu bilmek mümkün değil. Bu konuda endişemiz yok. Eğer geri gönderilirse bunu görüşmek üzere Meclis'i toplantıya çağırırız. Tezkere ve bu konu aynı tarihe denk düşebilir, o zaman ikisini birlikte görüşürüz. Ancak Meclis iradesini dikkate alacağı yönünde beklentimiz var." 
   
   Kuruluş için süslendi    ANKARA Milliyet 

   AKP Genel Başkan Yardımcısı Akif Gülle, Bülent Gedikli ve Murat Mercan dün düzenledikleri basın toplantısında, AKP'nin bugün kutlanacak 2. yıldönümü etkinlikleriyle ilgili bilgi verdi. Gülle, "İnşallah AKP ilkeleriyle bütünleşebilecek arkadaşlarımızdan oluşan bir katılım gerçekleşecek" dedi. Gülle, Anıtkabir'in ziyaret edileceğini, daha sonra Kurucular Kurulu'nun Bilkent Otel'de toplanacağını bildirdi. Akşam Bilkent Odeon'da halka açık resepsiyon verileceğini kaydeden Gülle, Erdoğan'ın konuşmasının ardından partiye katılımlar olacağını ve Adnan Şenses'in bir konser vereceğini söyledi. 
   
   
</TEXT>
</DOC>
