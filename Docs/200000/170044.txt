<DOC>
<DOCNO> 170044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo22.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Fatih, sakatlığı yüzünden İstanbul'a döndü 
</HEADLINE>
<TEXT>

     Sakatlığı nedeniyle Avusturya kampını erken tamamlayan Trabzonspor'un milli futbolcusu Fatih Tekke İstanbul'a geldi. 
     Fatih, Atatürk Havalimanı'nda yaptığı açıklamada, sakatlığını göstermek üzere İzmir'e gittiğini belirterek, sorununun ciddi olduğunu sanmadığını söyledi. 
     Yardımcı hakeme tokat attığı hazırlık maçıyla ilgili soruları da yanıtlayan Fatih Tekke, ''Bu konuyla ilgili artık konuşmak istemiyorum. Çok fazla yazıldı. Bana sorulmadan, benim ağzımdan yazılan birçok yanlış haber oldu. Bunlar beni üzdü. Yaptığım yanlıştı, fakat basının bu kadar kötü niyetle üzerime geleceğini düşünmemiştim'' dedi. 
     Yaptığının şahsi bir hareket olmadığını savunan Fatih, ''Taraftarlar bana destek oldu. Kulübüm, hocam, bütün takım arkadaşlarım benim yanımda'' diye konuştu. 
     Çok iyi bir hazırlık kampı geçirdiklerini, yeni sezonda hedeflerinin şampiyonluk olduğunu söyleyen Fatih, hazırlık maçlarında yaşanan gol sıkıntısıyla ilgili olarak da, ''Takım olarak gol atamıyorsak eksiğimiz var demektir. Bu hazırlık kampları da eksikliği görmek açısından yararlı. Önümüzde bir aylık zaman var. Bunu düzeltme şansımız var'' diye konuştu. 
     
</TEXT>
</DOC>
