<DOC>
<DOCNO> 172464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/spor/spo01.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne siyah, ne beyaz 
</HEADLINE>
<TEXT>

   İtalya'da tedavisini sürdüren İlhan Mansız'ın üç hafta daha rehabilitasyona devam edeceği açıklandı. Başkan Serdar Bilgili, dün yıldız futbolcuyu apar topar Avusturya kampına getirtti 
      
   Beklemeye devam 
   BEŞİKTAŞ'TA merakla beklenen İlhan Mansız'ın raporları hayal kırıklığı endişe yarattı. Golcü oyuncunun doktoru Profesör Stefano Marcacchi, "İlhan'ın üç hafta daha rehabilitasyon tedavisi görmesine karar verdik. Şu anda ameliyat düşünmüyoruz. Bu sürenin ardından yeniden kontrolden geçecek ve durumu netleşecek" dedi. Tedavinin İtalya'da mı, Türkiye'de mi devam edeceği de belli olmadı. 
   
   Ameliyat riskli 
   DOKTORLAR İlhan'ın ameliyat olması halinde sahalardan 5 - 6 ay uzak kalacağını, üç haftalık dönemin golcü oyuncunun geleceği açısından büyük önem taşıdığını belirttiler. İletişim ve Sağlık Komitesi Başkanı Prof. Dr. Mete Düren ise, "İlhan'da kıkırdak problemi yok. Üç haftalık tedavinin ardından 24 veya 25 Ağustos'ta İstanbul'da takımla çalışmalara başlayabilecek" diye konuştu. 
   
   Rapor verdi 
   BAŞKAN Serdar Bilgili, Bologna'da bulunan İlhan Mansız'a telefon açarak, kampa gelmesini istedi. Arsenal maçının ardından kampa ulaşan İlhan, arkadaşlarıyla da hasret giderme imkanı buldu. Bilgili ve Lucescu milli golcüden son durumuyla ilgili rapor aldı. Bu sabah çocuğunun doğumu için Münih'e geçecek olan İlhan sakatlığı nedeniyle ligin ilk üç haftasında forma giyemeyecek. 
   
   Ve Bratu çıkarması    Serdar Bilgili ile Lucescu bugün Rumen forvetin transferi için Bükreş'e geçecekler 
   
   TEKNİK Direktör Lucescu, Rapid Bükreş'in genç santrforu Bratu'nun transferini noktalamak için kolları sıvadı. Galatasaray'ın da istediği Bratu için son anda devreye giren Rumen teknik adam bugün Başkan Serdar Bilgili ile Bükreş'e giderek Rapidli yöneticilerle masaya oturacak. Lucescu, genç yıldızın oldukça yüksek olan bonservis ücretini indirmeye çalışacak. 
   ŞAMPİYONLAR Ligi'nde bugün Anderlecht takımı ile ön eleme maçı oynayacak olan Rapid Bükreş'in kadrosundan Bratu çıkarıldı. Rumen yöneticilerle bir görüşme yapan Lucescu'nun "Bratu'yu oynatırsanız, bizde görev alamaz" dediği belirtildi. Beşiktaş, bonservis konusunda indirim yapılmazsa genç oyuncuyu kiralık olarak renklerine bağlamaya çalışacak. 
   
   Portekiz iddiası    PORTEKİZ basını Beşiktaş'ın Porto'nun santrforu Jankauskas ile temasta olduğunu yazdı. Gazeteler, tecrübeli golcünün 1.5 milyon dolara Türkiye'ye gitmeyi kabul ettiğini, görüşmelerin son aşamaya geldiğini iddia etti. 
   
   Cordoba tamam    Başkan Serdar Bilgili ile görüşen Kolombiyalı kaleci yıllık 1.5 milyon dolara "evet" dedi, kriz sona erdi 
   
   Garanti aldı 
   BEŞİKTAŞ ile bir yıl daha sözleşmesi bulunan ancak Arsenal'in yaptığı teklif sonrası yönetimden ekstra para isteyen kaleci Cordoba ile dün Başkan Serdar Bilgili özel bir görüşme yaptı. Bilgili'nin, Kolombiyalı kaleciye parasal konularda sorun yaşamayacağı konusunda garanti verdiği öğrenildi. 
   
   'Rahat ol' 
   YÖNETİMDEN yıllık 2 milyon dolar isteyen Cordoba'nın 1.5 milyon dolara "evet" dediği belirtildi. Başkan Serdar Bilgili, "Kafan rahat olsun. Hakkını alacaksın. Ancak senden istediğimiz bir an önce futbola konsantre olman. Lig ve Avrupa'da başarıyı yakalamamız için sana ihtiyacımız var" dedi. 
   
   Luce, 58 yaşında    TEKNİK Direktör Lucescu dün 58. yaşına bastı. Rumen hoca doğum gününü idman sonrası pasta keserek kutladı. Başkan Serdar Bilgili ile futbolcular da tecrübeli çalıştırıcıya eşlik etti. 
   
   Yedeklerimiz ikinci olur    Başkan Bilgili, "Mevcut kadroyla yine şampiyonluğu bırakmayız" diye konuştu 
   
   'Hepsi yetenekli' 
   BAŞKAN Serdar Bilgili, Avusturya kampında çarpıcı açıklamalar yaptı. Teknik Direktör Mircea Lucescu ile uyumlu bir sezonu geride bıraktıklarını hatırlatan Bilgili, "Süper bir ekibiz. Her yönümüzle uyumlu bir kadroyuz. Yapılan yeni transferlerin hepsi yetenekli. Kaldı ki bu takımın asları yine Türkiye şampiyonu olur, yedekleri de ikinci olur" diye konuştu. 
   
   'Rahat uyuyorum' 
   TAKIMDAKİ arkadaşlığın başarıyı getireceğini kaydeden Serdar Bilgili, "Futbolcularımızın hepsi birer pırlanta. Sorun çıkaracak hiç kimse yok. Kaldı ki, lig için bir endişe taşımıyorum. Geceleri rahat uyuyorum. Huzurum yerinde" dedi. Transfer konusuda dikkatli davrandıklarını söyleyen Bilgili, takımdan hiç kimsenin gönderilmeyeceğini de sözlerine ekledi. 
   
   
</TEXT>
</DOC>
