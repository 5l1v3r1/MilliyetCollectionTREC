<DOC>
<DOCNO> 188212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/ekonomi/aeko.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin kredisi gecikecek 
</HEADLINE>
<TEXT>

   Hükümetle teşvik ve vergi muafiyeti konusunda uzlaşamayan IMF heyeti Türkiye'den ayrılacağı tarihi uzatırken kredinin serbest bırakılmasının kasımın ikinci yarısına sarkabileceği belirtiliyor 
      AHMET ERHAN ÇELİK ANKARA 
   
   Rıza Moghadam başkanlığındaki IMF heyeti Türkiye'den ayrılacağı tarihi sürekli erteliyor. Görüşmeler teşvik ve vergi muafiyetlerinde tıkandı. IMF İcra Kurulu'nun 500 milyon dolarlık krediyi serbest bırakmak üzere yapacağı toplantının resmi açıklamaların aksine kasımın ikinci yarısına kayabileceği öğrenildi. 
   2004 bütçesi 6. gözden geçirmenin ana konusu olarak belirlenmesine karşın görüşmeler "teşvik müzakeresine" dönüştü. Bu yüzden IMF, Türkiye'den ayrılacağı tarihi iki kez değiştirdi. En son dün ayrılmayı planlayan heyet, gidiş tarihini 15 Ekim'e erteledi. Ancak Hazine ve Maliye bürokratlarına göre IMF'nin çarşamba günü de Türkiye'den ayrılması da zor görünüyor. 
   
   Unkakıtan'la gizli görüşme 
   Ekonomi yönetimi doğrudan vergi reformu kapsamında serbest bölgelerdeki vergi istisnalarının kaldırılması ve azgelişmiş illere verilecek yeni teşviklerle ilgili seçenekli çalışmalar yaptı. 
   Maliye Bakanı Kemal Unakıtan, önceki gün IMF heyetiyle gizli şekilde biraraya gelerek seçenekleri görüştü. Ancak taraflar arasında uzlaşma sağlanamadı. Seçeneklerin bugün Başbakan Recep Tayyip Erdoğan başkanlığında toplanması beklenen Yüksek Planlama Kurulu'nda ele alınması bekleniyor. IMF'ye verilen son niyet mektubuna göre, doğrudan vergi reformlarıyla ilgili "yasaların değil mutabakatın" 6. gözden geçirmede sonuçlandırılması gerekiyor. 
   
   Bürokrat uykusuz kaldı 
   Bürokratlar IMF görüşmelerinin başladığı 28 Eylül'den beri uykusuz kaldı. Bütçe ve yıllık program rakamlarının sürekli değişmesi, hükümetin teşvik ve vergi istisnalarıyla ilgili tercihlerini net biçimde ortaya koymaması yüzünden görüşmeler belirsizliğini koruyor. Öte yandan DPT'nin yüzde 11.9'luk deflatör oranında ısrar etmesi "bütçenin paradoksu" olarak nitelendiriliyor. 
   
   Faiz harcaması 65 katrilyon lira    Bütçenin faiz haricindeki gider tarafı 96 - 97 katrilyon lira olacak. Faiz transferleriyle ilgili ödenek miktarı ise Hazine'ce henüz belirlenmedi. En az 65 katrilyon olacağı belirtilen faiz transfer kaleminin bugünkü YPK'ya taşınması planlanıyor. Gelir tarafındaki rakamlar ise netleştirilemedi. En az 111 en fazla 114 katrilyon lira olacağı tahmin edilen toplam gelirlerdeki belirsizlik büyük ölçüde teşvik ve kaldırılacak vergi muafiyetlerinden kaynaklanıyor. Bütçe harcamaları 164 katrilyon da tutulabilirse bütçe açığı da 50 katrilyon civarında olacak. Bu rakam toplam bütçe harcamalarına oranla son yılların en düşük açık rakamı olmaya aday. 
   
   
</TEXT>
</DOC>
