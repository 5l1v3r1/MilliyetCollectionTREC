<DOC>
<DOCNO> 180679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yasam/yas03.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Duruşmada 'gizli film' 
</HEADLINE>
<TEXT>

   Birçok ünlü davanın avukatlığını yapan Remzi Kazmaz, "Mahkemeye gizli kamera sokarak çekim yaptım" sözleriyle ilginç bir itirafta bulundu. Kazmaz, şimdi bu filmiyle Altın Portakal'a aday... 
      ELİF KORAP İSTANBUL 
   
   Gazi Mahallesi, Fadime Şahin ve deprem davalarıyla tanınan avukat Remzi Kazmaz, yönetmenliğini yaptığı kısa filmle 'Altın Portakal' adayı oldu. Kazmaz'ın çektiği 35 dakikalık 'Gereği Düşünüldü' adlı film, 'Antalya Altın Portakal Kısa Film Ödülü' finalinde yarışmak için 190 rakibini geride bıraktı. Bize, film için avukatlığını yaptığı davalarda mahkemeye gizli kamera sokarak çekim yaptığını açıklayan Kazmaz sorularımızı da yanıtladı... 
   
   Bu kaçıncı filminiz    İkinci kısa filmim. İlki 'Gayri Muayyen' geçen yıl 39. Antalya Altın Portakal Film Festivali'ne katılarak Jüri Özel Ödülü'nü almıştı. Bu yıl da 'Gereği Düşünüldü' adlı filmimle finale kaldım. Altın Portakal almaya talibim. Finale kalan 10 film arasında tek Türk yönetmen benim. Film görsel ve sinematografik açıdan çok iyi. Film, Gazi Mahallesi olaylarını konu alıyor. Mağdur ailelerini çektim. Onlara yaşadıklarını anlattırdım. Filmin oyuncuları olarak onları oynattım. Filmin setini bazen bir mezarlığa, bazen mahkemeye kurdum. 
   
   'Her şey yönetmenlik için' 
   Mahkemeye gizli kamera mı soktunuz    Evet, davaları gizli kamerayla çektim. 
   
   Kamerayı kendiniz mi kullandınız    Çoğu kez ben kullandım. Bir de Hüseyin Karabey adlı bir kameraman arkadaşımla çalıştım. Hüseyin'i içeri gizli kamerayla soktum. Önce basın bir görüntü alıyordu. Sonra görüntü alınmıyordu. Ama biz kendi kameralarımızla gizli çekim yaptık. 
   
   Suç değil mi bu    Tabii ki kamerayı mahkemeye sokmak yasak. Ama amacım belgesel çekmekti. Topluma faydalı olmak istedim. 
   
   Kaç kere yaptınız bunu    Birinci mahkemede yaptım. Hepsinde yapmadım. Önemli davalarda, birkaç kere... 
   
   Filmlerinizden para kazandınız mı    Kazanmadım. Öyle bir amacım da yok. Kitap yazdım zarar ettim. Film çektim yine zarar ettim. Bu bir hobi, sinemaya karşı tutkum var. Belki avukatlığı bırakıp yalnızca yönetmenlik yapabilirim. Uzun metrajlı filmler çekmek için de hazırlıklar yapıyorum. Reis Çelik'le de bu konuda konuşuyoruz. Yönetmen olarak Yusuf Kurçenli ve Derviş Zaim'i beğeniyorum. Derviş Zaim'den yönetmenlik dersi aldım. 
   
   Avşar'ı isterim ama.. 
   Sinemaya kafayı takmışsınız...    Evet. İdealim bu. Can Dündar'dan senaryo dersleri de aldım. MTV stüdyolarında kurs gördüm. Prof. Suha Arın hocamdır. Kurgu, montaj çalışmaları yaptım. Ayrıca Belgesel Sinemacılar Birliği üyesiyim. Türkiye'de kanayan yaralara yönelik filmler çekmek istiyorum. Mesela Jülide Kural ya da Lale Mansur'la çalışabilirim. Çekeceğim filmlerde benim dünya görüşüme yakın duran ve onu yorumlayabilecek oyuncular olmalı. 
   
   Yani Hülya Avşar filminizde oynamayı kabul etse, istemez misiniz    Tabii isterim. Ama benim çekeceğim filmlerde senaryoyu eline aldığı zaman Hülya Hanım ister istemez bu olayların uzağında olduğunu fark edecek. Zaten senaryoyu vereceğim, o uzak duracak. 
   
   
</TEXT>
</DOC>
