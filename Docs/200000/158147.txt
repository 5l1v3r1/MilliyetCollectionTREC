<DOC>
<DOCNO> 158147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/siyaset/siy20.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

GP'ye kabul edildiği için teşekkür etti      ANAP'ta 20 yıllık mazisi olan Devlet ve Orman bakanlıklarının yanı sıra teşkilat başkanlığı da yapan Ersin Taranoğlu, Genç Parti'ye GP transfer oldu. Genel Başkan Cem Uzan, "Taranoğlu, tertemiz geçmişe sahip olan bir siyasetçi olarak partimize güç katacaktır" dedi. Taranoğlu da "20 yıllık siyasi tecrübem böyle bir koşulda sorumluluk almayı gerekli kıldı, kabul edildiğim için teşekkür ederim" diye konuştu. 
     
Meclis'te Avrupa için genel görüşme      TBMM, Başbakan Recep Tayyip Erdoğan'ın verdiği ve Meclis'te AB konusunda genel görüşme açılmasını istediği önergeyi görüşmek için yarın 14.00'te toplanacak. Görüşmede, Dışişleri Bakanı Abdullah Gül, AB konusunda gelinen son noktaya ilişkin bilgi verecek. Bu arada, Erdoğan, ikinci kez Avrupa turuna çıkacak. Meclis'i AB yasaları için temmuzda da çalıştıracak olan Erdoğan, yasalar çıkarıldıkça gittiği Avrupa ülkelerinde, "Türkiye, AB üyeliğini hak etti. Bizi AB'ye hemen almanız gerekir" diyecek. 
     
Şener'in alternatif AB programı hazır      Dışişleri Bakanı Abdullah Gül ile Başbakan Yardımcısı Abdüllatif Şener'in AB için ayrı programlar hazırladığı ortaya çıktı. Gül'ün AB çalışmalarına katkı yazısına yanıt vermeyen Şener, kendisine bağlı DPT'ye yeni bir paket hazırlattırırken, her iki başbakan yardımcısından ayrı ayrı talimat giden kamu kurumları ne yapacağını şaşırdı. Şener'in alternatif AB planında Kıbrıs ve Ege konularının Yunanistan'ın savunduğu biçimde "siyasi kriter" gösterilmesi ise "gaf" olarak değerlendirildi. 
     
Yeni Başsavcı Ok, dokundurdu...      Yaş haddinden emekliye ayrılan Sabih Kanadoğlu'ndan görevi devralan Yargıtay Başsavcısı Nuri Ok, siyaset, iş dünyası ve bürokrasinin organize yolsuzluğa yol açtığı yönünde ortak görüş bulunduğunu belirterek, "Dokunulmazlıklar sınırlandırılmalıdır" dedi. Yeni görevine başlamadan önce Anıtkabir'i ziyaret eden ve ardından makamında yargı muhabirlerini kabul eden Ok, ekonomik ve mali krizlerin ahlaki çözülmenin önünü açtığını kaydetti. 
     
Beşiktaş için dua etmiş      Dışişleri Bakanı Abdullah Gül, Pakistan ziyaretinde Devlet Başkanı Pervez Müşerref tarafından kabul edildi. Gül, görüşmenin ardından yaptığı açıklamada, Müşerref'in Kıbrıs konusunda Türkiye'ye tam destek verdiğini belirtti. Koyu Beşiktaşlı Gül ve Müşerref arasında, Beşiktaş'ın bu yılki şampiyonluk ihtimaline ilişkin ilginç diyalog yaşandı. Müşerref, Beşiktaş'ın uzun yıllar şampiyon olamadığını, ancak bu yıl ligi zirvede bitirmesi için çok dua ettiğini kaydetti. 
     

</TEXT>
</DOC>
