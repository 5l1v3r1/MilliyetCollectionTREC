<DOC>
<DOCNO> 167843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo07.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon finalisti Philippoussis kahraman ilan edildi 
</HEADLINE>
<TEXT>

     Sezonun 3. ''Grand Slam'' mücadelesi olan Wimbledon Tenis Turnuvası'nda tek erkeklerde final oynayan Avustralyalı Mark Philippoussis, ülkesinde kahraman ilan edildi. 
     Birkaç yıl önce Davis Kupası'nda Avustralya Milli Takımı'nın formasını giymek istemediği için popülaritesini bir anda yitiren 26 yaşındaki Philippoussis'in yıldızı, Wimbledon'da finale yükselince yeniden parladı. 
     Dizinden ciddi bir sakatlık geçiren ve yakın bir zamanda tekrar kortlara dönen, turnuvada seribaşı tenisçiler arasında da yeralmayan Mark Philippoussis, finalde yenilmesine rağmen ülkesinde gündeme oturdu. 
     Spora olan sevgisiyle tanınan Avustralya Başbakanı John Howard, Mark Philippoussis'i ilk kutlayanlar arasındaydı. 
     Başbakan Howard, uzun bir aradan sonra tenise dönen Philippoussis'in finalde yenilmesine rağmen Avustralya halkının beğenisini kazandığını belirterek, ileride kendisinin daha başarılı olacağını ve zirveye oturacağını söyledi. 
     Avustralya'nın eski şampiyon tenisçilerinden Evonne Goolagong Cawley, Philippoussis'in mükemmel olduğunu söylerken, geçmiş yıllarda tenisçiyi ağır bir şekilde eleştiren medyadan da övgü dolu sözler geldi. 
     ''Sydney Morning Herald'' gazetesine yazan Richard Hinds, ''Bir zamanların problem çocuğu Mark Philippoussis, artık büyüdüğünü gösterdi'' dedi. Gazete, Avustralyalı tenisçinin şampiyon olamamasını da şanssızlığa bağladı. 
     
</TEXT>
</DOC>
