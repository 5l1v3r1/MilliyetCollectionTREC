<DOC>
<DOCNO> 170021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko47.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet Cirio Grubu'nun başlıca ortaklarından olmak istiyoruz 
</HEADLINE>
<TEXT>

     İtalyan gıda şirketi Cirio Holding'e bağlı olan ve başkanlığını Sergio Cragnotti'nin yaptığı Cragnotti Partners Capital İnvestments C P ile ortaklık oluşturma müzakerelerine devam eden Çukurova Holding'in, Cirio'nun hissedarlarına daha fazla pay teklifi sunduğu belirtildi. 
     Tahvil borcunu ödeyemeyip 2002 kasım ayında batan ve kredi bankalarının kontrolü altında bulunan Cirio Holding'in yeni ödeme planının tartışmaları devam ederken Çukurova Holding'in Başkanı Mehmet Emin Karamehmet'in Cirio yönetim kuruluna bir mektup gönderek yeni bir teklif getirdiği ifade edildi. 
     İtalyan AGİ haber ajansının verdiği bilgilerde, Çukurova'nın gönderdiği mektupta, Cirio'nun yeniden yapılanma planında öngörülen, hissedarlara ve kredi bankalarına verilen payın yüzde 38.9 oranında artırılmasını teklif ettiği bildirildi. 
     Mektubunda ''İstikrarlı bir şekilde kontrol edilen Cirio Grubu'nun başlıca endüstri ortaklarından biri olmak istiyoruz'' ifadesini kullandığı belirtilen Karamehmet'in, Cirio'nun danışmanlarına ''bu teklifi, olabilecek en kısa zamanda kabul etmelisiniz'' çağrısında da bulunduğu kaydedildi. 
     Çukurova, C P ile ortaklık müzakerelerini, Markman Consulting Partners aracı kurumu vasıtasıyla yürütürken İtalya'da olmadığı söylenen Karamehmet'in yarın akşam yapılması öngörülen Cirio Yönetim Kurulu toplantısına katılmak üzere Roma'ya gelebileceği iddia ediliyor. 
     
</TEXT>
</DOC>
