<DOC>
<DOCNO> 198683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur19.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'te Genel Başkanlık görevine sınırlama gündemde... 
</HEADLINE>
<TEXT>

     Türk-İş'te aynı kişinin üst üste 2 dönemden fazla genel başkanlık görevine seçilememesi yönünde konfederasyon tüzüğünde değişiklik yapılması öngörülüyor. 
     Alınan bilgiye göre, Türk-İş'in 3-7 Aralık 2003 tarihlerinde Ankara'da yapılacak 19. Olağan Genel Kurulu'na sunulmak üzere ''Tüzük Tadilat Komisyonu'' tarafından konfederasyon ana tüzüğünün 11. maddesi ''Aynı kişi üst üste iki dönemden fazla genel başkanlık görevine seçilemez'' şeklinde değiştirildi. 
     Komisyonun hazırladığı tüzük değişiklik önerisi 448 delegenin katılımı ile gerçekleştirilecek 19. Olağan Genel Kurul'da oylanacak. Tüzük değişiklik önerisinin genel kurulda kabul edilmesi halinde, aynı kişi en fazla üst üste 8 yıl süre ile Türk-İş genel başkanlığı görevinde bulunabilecek. 
     Tüzük değişikliği önerisinde genel başkanlık görevi için aynı kişinin üst üste 2 dönemden fazla seçilmesine sınırlama getirilirken, yönetim kurulu üyelikleri görevine seçilme için herhangi bir sınırlama getirilmiyor. 
     Türkiye Maden-İş, Şeker-İş, Türk Koop-İş, TÜMTİS, Demiryol-İş ve Belediye-İş Sendikalarının temsilcilerinden oluşan ''Tüzük Tadilat Komisyonu'' tarafından yapılan tüzük değişikliği önerisine göre, önümüzdeki yıldan itibaren Türk-İş'in gelirlerinin en az yüzde 10'u eğitim ve grev yardımının yanı sıra örgütlenme için de harcanacak. Türk-İş ana tüzüğünün 23. maddesinde yapılması öngörülen bu değişiklik ile ''Örgütlenme ve Grev Fonu'', ''Eğitim, Örgütlenme ve Grev Fonu''na dönüştürülecek. 
     
     OLUMLU DEĞİŞİKLİK 
     Sendikal çevrelerde, tüzük değişikliği önerisinin kabulü halinde, Türk-İş'in sivil toplum örgütleri ve siyasi partiler arasında bir ilke öncülük edeceği ve örnek olacağı belirtilerek, böyle bir uygulamanın toplumda sendikalara karşı oluşan olumsuzluğun bir ölçüde giderilebileceği kaydedildi. 
     Tüzük değişikliği önerisinin kabulü ile birlikte diğer sivil toplum kuruluşları ve siyasi partilerin de aynı yöntemi uygulayabileceğine dikkat çeken sendikal çevreler, ''Toplumda var olan sendika ağalığı kavramını bu şekilde çürütebiliriz. Sendikacılar koltuk kavgası içinde olmadıklarını yapılacak bu tüzük değişikliği ile topluma gösterebilirler'' görüşünü dile getirdiler. 
     Türk-İş Genel Başkanı Salih Kılıç, Tüzük Tadilat Komisyonu'nun önerisinin, 1 Aralık Pazartesi günü olgunlaştırılacağını ve 3-7 Aralık tarihlerinde yapılacak genel kurulda delegelerin oyuna sunulacağını kaydetti. 
     
</TEXT>
</DOC>
