<DOC>
<DOCNO> 153026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo09.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da stat için kritik hafta sonu... 
</HEADLINE>
<TEXT>

     Galatasaray'ın yeni Ali Sami Yen Stadı Projesi için önemli toplantı, 3 Mayıs Cumartesi günü gerçekleştirilecek. 
     Galatasaray Kulübü Yöneticileri, İstanbul Olimpiyat Oyunları Hazırlık ve Düzenleme Kurulu'nun aylık toplantısına katılarak, Atatürk Olimpiyat Stadı'nın gelecek yıl kullanımı için görüşmelerde bulunacak. 
     Kulüp başkanı Özhan Canaydın'ın da katılımı beklenen toplantıda, Ali Sami Yen Stadı'nı yıkacak olan sarı-kırmızılı takımın tüm maçlarını burada oynaması için gerekli şartlar görüşülecek. Toplantı sonrasında iki taraf arasında protokol imzalanması beklenirken, İstanbul Olimpiyat Oyunları Hazırlık ve Düzenleme Kurulu'nun burada oynanacak maçlardan elde edilecek hasılatlardan belirli bir yüzde alacağı öğrenildi. 
     
     STADIN YOLLARININ DURUMU BELİRSİZ 
     Atatürk Olimpiyat Stadı'nın ulaşım sorunu için henüz bir girişim başlatılmadı. 
     Mayıs ayında yapılacak toplantıya, İstanbul Büyükşehir Belediye Başkanı Ali Müfit Gürtuna'nın da katılmasının beklendiği ve başkanın yeni yapılan ulaşım projesini kabullenip, kabullenmeyeceği ortaya çıkacak. 
     Galatasaray'ın, stat için protokol imzalayıp imzalamaması, ulaşım sorunun çözümüne de bağlı olduğu bildirildi. 
     





</TEXT>
</DOC>
