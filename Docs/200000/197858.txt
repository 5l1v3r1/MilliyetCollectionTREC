<DOC>
<DOCNO> 197858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/ekonomi/aeko.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel ÇEAŞ'a babalık yapmış 
</HEADLINE>
<TEXT>

   1995'te ÇEAŞ'ın imtiyaz sözleşmesinin iptali için Çiller hükümetinin aldığı karar dönemin Cumhurbaşkanı Süleyman Demirel tarafından 'özelleştirmeyi engelleyeceği' gerekçesiyle veto edildi 
      Ahmet Erhan Çelik 
   
   Milliyet, Türkiye'nin elektrik iletim, üretim ve dağıtımında imtiyazlı tek şirketi olan Çukurova Elektrik'e ÇEAŞ el konulmasıyla ilgili önemli bir tarihi belgeye ulaştı. Dönemin Çiller hükümeti, 8 yıl önce ÇEAŞ'ın imtiyaz sözleşmesinin iptali için gizli bir karar aldı. Bu karar dönemin Cumhurbaşkanı Süleyman Demirel tarafından "özelleştirmeyi engelleyeceği" gerekçesiyle veto edildi. 
   Çiller hükümeti Ekim 1995'te ÇEAŞ'a el konulması için gizli bir karar aldı. Hazırlanan gizli kararname dönemin Cumhurbaşkanı Süleyman Demirel'e gönderildi. Demirel kararnameyi veto ettiğini 2 Kasım 1995 tarihli yazıyla hükümete bildirdi. Bugüne kadar gizlenen veto gerekçeleri şöyle ifade ediliyor 
   "Devletimizin öncelikli ve ağırlıklı ekonomik politikasını oluşturan özelleştirme uygulamalarının yoğunlaştığı bir dönemde elektrik hizmetlerinin yeniden kamu sektörüne devri anlamına gelebilecek böyle bir kararın, bu uygulamaları olumsuz etkileyeceği görülmüştür ." 
   
   Gerekçe aynıydı 
   Çiller hükümetinin ÇEAŞ'la ilgili kararı AKP Hükümeti'nin Haziran 2003'teki imtiyaz iptaliyle ilgili kararındaki gerekçelerle birebir örtüşüyordu. Demirel'e onay için gönderilen 27 Ekim 1995 tarihli kararnamede ÇEAŞ'a el konulmasıyla ilgili gerekçeler özetle şöyle sıralandı 
   ÇEAŞ'ta Uzan ailesinin hakimiyet sağlamasından sonra enerji fonu ödemeleri yapılmadı. Faiz hariç fon borçları 450 milyar liraya ulaştı.TEAŞ'ın 22 Nisan 1995 tarihiyle itibarıyla ÇEAŞ'tan alacakları 1.6 katrilyon lira oldu. Bu konuda açılan dava Temmuz 1995'te TEAŞ lehine sonuçlandı. Uzan ailesi ÇEAŞ görev sözleşmesine aykırı olarak görev bölgesi içinde yer alan ve satın alınan gayrimenkulleri kendi adına tescil ettirdi.Görev sözleşmesinde elektrik tarifesinin bakanlık onayına tabi olduğu belirtildiği halde ÇEAŞ kendi belirlediği tarifeden elektrik sattı.SPK'nın tespitlerine göre ÇEAŞ faaliyetleri elektrik üretimi ve dağıtımı dışına çıkartılarak, finansman şirketi hüviyetine büründürüldü. 
   Hükümetin ÇEAŞ'ın imtiyaz sözleşmesinin kaldırılmasına ilişkin kararından beş gün sonra Cumhurbaşkanı'ndan veto yanıtı geldi. Dönemin Cumhurbaşkanlığı Sekreteri Necdet Seçkinöz'ün imzasını taşıyan veto gerekçeleri şöyle sıralandı 
   
   Demirel veto etti 
   Devletimizin öncelikli ve ağırlıklı ekonomik politikasını oluşturan özelleştirme uygulamalarının yoğunlaştığı bir dönemde... Özel sektör vasıtasıyla yürütülen elektrik hizmetlerinin yeniden kamu sektörüne devri anlamına gelebilecek böyle bir kararın bu uygulamaları olumsuz etkileyeceği,Yargıya intikal edecek olan böyle bir konuda Bakanlar Kurulu kararının kesin ve geçerli belge ve delillere dayandırılmasının önemli olduğu,İmtiyaz sözleşmesinin bütünüyle iptali sonucunu doğurabilecek böyle bir kararın alınmasından önce şirkete kanuni yükümlülüklerini getirmesi için bir kez daha tebligat yapılması, aksi takdirde sözleşmenin iptal edileceğinin bildirilmesi,Kararnamede ısrar edilecekse bu konudaki iddiaları kanıtlayacak belgelerinden karanname ile birlikte gönderilmesi rica olunur. 
   ÇEAŞ'a 3 trilyonluk haciz    Neşet KARADAĞ Adana DHA 
   ÇEAŞ'ta yüzde 1.56 hisseye sahip olan Çukurova Pamuk, Yerfıstığı ve Yağlı Tohumlar Tarım Satış Kooperatifler Birliği ÇUKOBİRLİK , 3 trilyon 18 milyar lira tutarındaki kar payını alabilmek için Adana 8'inci İcra Müdürlüğü aracılığıyla haciz işlemi başlattı. Faiziyle birlikte alacağı toplam 3 trilyon 234 milyar lirayı aşan ÇUKOBİRLİK'in başlattığı haciz işlemine ÇEAŞ'ın avukatları itiraz etti. ÇUKOBİRLİK avukatları, bu itiraz nedeniyle Ticaret Mahkemesi'ne dava açacak. Böyle bir durumda mahkeme ÇUKOBİRLİK'i haklı bulursa ÇEAŞ, İcra ve İflas Kanunu'na göre, icra inkar tazminatıyla birlikte yüzde 40 fazlasıyla ödeme yapmak zorunda kalacak. 
   
   
</TEXT>
</DOC>
