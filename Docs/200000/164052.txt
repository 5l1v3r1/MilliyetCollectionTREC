<DOC>
<DOCNO> 164052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo15.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Celil'de mutlu son      GİDECEĞİ yolunda dedikodular çıkarılan Celil, kulübü Samsunspor ile iki yıllık sözleşme imzaladı. Kaldığı için mutlu olduğunu söyleyen Celil, "Samsunspor benim yuvam. Jübilemi de burada yapacağım. Ben her zaman Samsunsporlu'yum" dedi. Kırmızı-Beyazlılar ayrıca Diyarbakır'dan Evren'in peşine düştü. 
     
Ankaragücü'ne iki gurbetçi      ANKARAGÜCÜ, Almanya'nın Bayer Leverkusen takımından Huzeyfe Doğan ve Lübeck'ten Serkan Rinal'i renklerine bağladı. 22 yaşındaki orta saha oyuncusu Huzeyfe Doğan ile 2, savunma oyuncusu Serkan Rinal ile 3 yıllık sözleşme yapıldığı açıklandı. Huzeyfe'nin, Almanya 20 Yaşaltı Milli Takımı'nda da forma giydiği belirtildi. 
     
Diyarbakır'a Mısırlı sol kanat      MISIR Milli Takımı'nın sol kanadında görev yapan Tarık El Said ile anlaşan Diyarbakırspor, bu futbolcuya 22 Haziran'da imza attıracak. 2. Başkan Selahattin Altındağ, İstanbulsporlu Cenk ile görüştüklerini belirtti. Kırmızı - Yeşilliler, iç transferde de Saffet, Ramazan ve kaleci Şenol ile prensip anlaşmasına vardı. 
     
Denizli'de işbaşı 26 Haziran'da      DENİZLİSPOR, yeni sezon hazırlıklarına 26 Haziran'da başlıyor. Denizli'de toplanacak olan Yeşil - Siyahlılar, 27 Haziran'da da antrenmanlara başlayacak. 4 Temmuz'a kadar şehirde kalacak olan Denizlispor, 2 haftalık kamp için Kızılcahamam'a gidecek. 
     
Barış Ergün üçüncü turda      İDEAL Uluslararası Erkekler Satellite Tenis Turnuvası'nda yer alan tenisçimiz Barış Ergün, Rus Alexei Ageev'i yenerek üçüncü tura yükseldi. ENKA Sadi Gülçelik Tesisleri'ndeki turnuvada Ergün, rakibini 6-7, 6-3 ve 6-1'lik skorlarla 2-1 yenerek tur atladı. Barış Ergün, çeyrek finale yükselebilmek için Çek Josef Nesticky ile karşılaşacak. Günün diğer maçlarında Ergün Zorlu ve Haluk Akkoyun yenilerek elendi. 
     
Hedef New York      16. Altınok Grand Prix Turnuvası Antalya'da başladı. 42 ülkeden 300 sporcunun katıldığı Avrupa'nın en önemli üç turnuvasından biri olan organizasyonda dereceye giren sporcular, Temmuz ayında New York'ta yapılacak Dünya Okçuluk Şampiyonası'na katılmaya hak kazanacak. Turnuva cumartesi günü sona erecek. 
     
UEFA'dan Bolu'ya yardım      UEFA, 1999 depreminde zarar gören yerlerden biri olan Bolu Kaynaşlı'ya spor kompleksi yaptırmaya karar verdi. 17,7 milyon İsviçre Frangı'na Yaklaşık 13 trilyon lira malolacak tesisin içinde, cimnastik salonu ve futbol sahasının yanında, 800 öğrencinin tahsil yapacağı okul ve 30 dolayında ev yapılacağı belirtildi. 
     
B Milliler, Avrupa turunda      LİGLERİN bitmesinin ardından 15 gündür kampta bulunan B Milli Erkek Basketbol Takımımız dün İtalya'ya uçtu. İtalya, Fransa ve Çek Cumhuriyeti A Milli takımlarının katılacağı turnuvada yer alacak olan Millilerimiz, 4-7 Temmuz tarihlerinde de Almanya'da iki maç yapacak. Ay - Yıldızlılar, İstanbul'da da Rusya B Milli Takımı ile iki özel karşılaşma oynayacak. 
     
K.Çamolukspor şampiyon      İSTANBUL 2. Amatör Futbol Ligi 16. Grup'ta mücadele eden K.Çamolukspor, 17 yıllık bekleyişin ardından şampiyonluğa ulaştı. Başkan Ekrem Köse, "Başta Kadıköy Belediye Başkanı Selami Özdemir olmak üzere, şampiyonlukta emeği geçen herkese çok teşekkür ediyorum" dedi. 
     

</TEXT>
</DOC>
