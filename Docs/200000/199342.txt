<DOC>
<DOCNO> 199342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur15.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, Engin Akçakoca hakkında suç duyurusunda bulunacak 
</HEADLINE>
<TEXT>

     Şişli Cumhuriyet Başsavcılığı, eski Bankacılık Düzenleme ve Denetleme Kurulu BDDK Başkanı Engin Akçakoca hakkında, Etiler Alkent Sitesi'nde ele geçirilen 60 koli içindeki evraktan dolayı ''emniyeti suiistimal'' suçundan işlem yapılması için Ankara Cumhuriyet Başsavcılığı'na suç duyurusunda bulunacak. 
     İstanbul Mali Şube Müdürlüğü'ne bağlı polislerin 12 Kasım 2003 tarihinde Etiler Alkent Sitesi'nde gerçekleştirdiği uygulama sonucu eski BDDK Başkanı Engin Akçakoca'nın bir arkadaşına ait ev ve depoda ele geçirdiği 60 koli içindeki evrakın incelenmesi tamamlandı. 
     Mali Şube Müdürlüğü, vergi ve BDDK uzmanlarının da katılımıyla oluşturulan ekip tarafından incelenen evraktan bazılarının Akçakoca'nın evinde bulundurmaması gerektiği, bunların bir kısmının asıl, bir kısmının da fotokopi şeklinde olduğu belirlendi. 
     Bunun üzerine Engin Akçakoca hakkında ''emniyeti suiistimal'' suçundan işlem yapılması için suç duyurusunda bulunulmasını kararlaştıran Şişli Cumhuriyet Savcısı Mecit Ceylan, konuya ilişkin hazırlıkları tamamladı. 
     Savcı Ceylan, suç duyurusu başvurusu ve konuya ilişkin hazırladığı dosyayı, BDDK merkezinin Ankara'da bulunması nedeniyle bugün Ankara Cumhuriyet Başsavcılığı'na gönderecek. 
     
</TEXT>
</DOC>
