<DOC>
<DOCNO> 155835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo09.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de neşeli idman... 
</HEADLINE>
<TEXT>

     Fenerbahçe, Kocaelispor ile dün akşam yaptığı maçın ardından, 32. hafta İstanbulspor ile yapacağı karşılaşmanın hazırlıklarına ara vermeden başladı. 
     Samandıra Tesisleri'nde, teknik koordinatör Tamer Güney yönetiminde gerçekleştirilen antrenmanda, dün akşamki maçta forma giyen futbolcular takımdan ayrı serbest koşu yaparak çalışmayı tamamladı. Diğer futbolcular ise şut çalışması yaptı. 
     Almanya'da bulunan Steviç'in yer almadığı antrenmanda, sakatlıkları nedeniyle tedavileri süren Mustafa ve Ali Güneş takımdan ayrı koşu yaptı. 
     Kocaelispor'u 1-0 yenen sarı-lacivertli futbolcuların, ligde 9. maç sonra gelen galibiyet nedeniyle bir hayli neşeli oldukları gözlendi. 
     Yarın izin yapacak sarı-lacivertli futbolcular, İstanbulspor maçının hazırlıklarını, 12 Mayıs Pazartesi gününden itibaren sürdürecek. 
     
     RÜŞTÜ, 30. YAŞINI KUTLADI 

     Sarı-lacivertli futbolcular, antrenman öncesinde 30 yaşına giren kaleci Rüştü'nün doğum gününü kutladılar. 
     Rüştü, futbol sahası biçiminde ve üzerinde minyatür futbolcu maketleri bulunan pastayı, arkadaşlarının alkışları arasında kesti. Milli kaleci, daha sonra teknik koordinatör Tamer Güney ve yardımcılarına kendi elleriyle pasta yedirdi. Takım kaptanı Ümit de Rüştü'ye doğum günü pastasından ikram etti. 
     Neşeli bir atmosfer içinde geçen doğum günü kutlamasında, futbolculardan Kemal ve Fatih, pastadan yemek istemeyen Johnson'a zorla pasta yedirmeye çalışınca, Ganalı oyuncu zor anlar yaşadı. 
     Bu arada Fatih'in Mustafa'ya yaptığı espri ve aldığı yanıt ise takım arkadaşlarını güldürdü. 
     Fatih, Ali Güneş ile birlikte takımdan ayrı koşu yapan Mustafa'ya espriyle, ''Ne o, Köln'e gittiğinden beri görünmüyorsun'' diye takıldı. Mustafa'nın Fatih'e verdiği yanıt ise ''Sen de geldiğin günden beri yoksun'' oldu. 
     
</TEXT>
</DOC>
