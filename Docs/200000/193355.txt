<DOC>
<DOCNO> 193355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/dunya/adun.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ev ödevi eksik 
</HEADLINE>
<TEXT>

   AB Komisyonu, Ankara'nın Kopenhag kriterlerini yerine getiremediğini net bir şekilde vurguladı. Üyelik müzakereleri ise, Kıbrıs'ta çözüm şartına bağlanıyor 
      Güven Özalp Brüksel 

   
   Avrupa Birliği AB Komisyonu tarafından bugün açıklanacak İlerleme Raporu'nun en önemli bölümü olan ve Brüksel'in Ankara'ya yönelik net mesajlarıyla önerilerini içeren Strateji Belgesi'nin ayrıntıları netleşti. Rapor açısından sonuç bölümü olma özelliği de taşıyan ve MİLLİYET'in ulaştığı belgenin verdiği mesaj Ankara'nın "beklentilerini" karşılamaktan uzak. Komisyon, atılan tüm adımlara karşın Kopenhag kriterlerinin tam anlamıyla yerine getirilmediği görüşünü açık bir şekilde dile getiriyor. Raporda, benimsenen objektif ve ılımlı dile karşın Komisyon'un Strateji Belgesi'nde vardığı sonuçlar 2004 yılının Türkiye açısından son derece ciddiye alınması gereğini ortaya koyuyor. 
   Türkiye'nin tam üyelik müzakerelerine başlayabilmek için tamamlamakla yükümlü olduğu Kopenhag kriterlerine uyum konusuna belgede şu ifadelerle yer veriliyor "Hükümetin kararlılığına karşın Komisyon, Türkiye'nin Kopenhag kriterlerini tamamen yerine getirmediğini düşünmektedir. Türkiye, geçtiğimiz yıl süresince reform adımlarını hızlandırarak kararlı çaba gösterdi ve Kopenhag kriterlerini tamamlama konusunda belirgin ilerleme kaydetti. Ekonomik kriterleri de yerine getirme yolunda ilerledi. Buna karşın ek çaba sarf edilmesi gerekli." 
   Strateji Belgesi, bu ek çabaları ise, İlerleme Raporu'ndaki analizden de anlaşıldığı gibi belli noktalara odaklamış durumda. Belgede, Komisyon tarafından altı çizilen ve adım atılması istenen alanlar şu şekilde sıralanıyor "Yargının bağımsızlığının güçlendirilmesi, temel hakların kullanılabilmesi dernekleşme, ifade ve din özgürlüğü , sivil - ordu ilişkilerinin Avrupa'daki uygulamalara uydurulması, Güneydoğu'daki durum ve kültürel haklar." 
   Belgede uygulama konusu da, "Türkiye, reformların tam ve etkili bir şekilde uygulanmasını ve Türk vatandaşlarının insan hakları ve temel özgürlüklerden Avrupa standartları düzeyinde yararlanmalarını sağlamalıdır" ifadeleriyle işleniyor. 
   
   Kıbrıs sıkıntısı 
   Belgenin belki de Ankara açısından en can sıkıcı unsurunu Kıbrıs sorunu oluşturuyor. İlerleme Raporu'nda Kıbrıs konusunu adeta geçiştiren ve "fotoğraf çekmenin" ötesine geçmeyen Komisyon, Strateji Belgesi'nde, "Kıbrıs'ın çözülmesiyle Türkiye'nin üyelik müzakerelerine başlaması" konusunda doğrudan bağlantı kuruyor. 
   Şu ana kadar Kıbrıs konusunda çözüm bulunması gereği üzerinde duran AB, bu konuyu genelde Türkiye'nin tam üyelik müzakerelerine başlama beklentisiyle ilişkilendirmemeye özen gösteriyordu. Ancak belgeye yansıyan ifadeler bu yaklaşımın yavaş yavaş bırakıldığının bir sinyali olarak algılanabilecek nitelikte. Belgede Kıbrıs konusuna yapılan atıf, "Kıbrıs sorununa çözüm bulunmaması Türkiye'nin AB beklentileri açısından ciddi bir engel oluşturabilir" şeklinde belirginleşti. 
   
   Üyeliğe prensipte evet, ama...    AB Komisyonu'nun Genişlemeden Sorumlu Üyesi Günter Verheugen, Alman Der Spiegel dergisinin internet sayfasında yayımlanan röportajında, "Türkiye'nin prensipte AB üyesi olup olmayacağı kararı çoktan verildi. Buna 15 üye ülkenin hükümet ve devlet başkanları 1999'daki Helsinki zirvesinde, diğer üye ülkelere olduğu gibi Türkiye'ye de üyelik şartları sunarak karar verdiler. Türkiye'nin üyeliğine prensipte 'evet' denildi, ancak Avrupa standartlarına ulaştıktan sonra" dedi. 
   
   Gül AB, Türkiye sınavından geçecek    Dışişleri Bakanı Abdullah Gül, AB'nin, üyelik yolunda önemli mesafeler kateden Türkiye konusunda 2004 sonunda sınavdan geçeceğini söyledi. 
   AKP grup toplantısında konuşan Gül, AB'ye giriş konusunda büyük adımlar attıklarını belirtti. Gül şöyle konuştu "Avrupa şaşkınlık geçirdi. Hakkımızda öylesine kötü propaganda yapılmıştı ki. Ama reformları sahiplendik. AB 2004 sonunda Kopenhag siyasi kriterlerini tamamlayan Türkiye hakkında karar verecek. AB'nin vefa duygusu sınanacak." 
   
   
</TEXT>
</DOC>
