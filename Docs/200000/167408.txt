<DOC>
<DOCNO> 167408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/guncel/agun.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkeolojik SİT alanı 3. dereceye düşürüldü ve imara açıldı 
</HEADLINE>
<TEXT>
Foça'yı nasıl bilirdiniz 
Antik kent kazıları Kültür Bakanlığı tarafından iptal edilen ilçenin bir bölümünde her türlü yapılaşmaya izin verildi. Kazıların başkanı Prof. Özyiğit, belediyeyi suçladı 
     ÖMER ERBİL İstanbul 

     Foça'da İzmir 2 Numaralı Koruma Kurulu, 1. derece arkeolojik SİT alanını 3. dereceye düşürdü. Böylece Foça'nın bir bölümü imara açılmış oldu. Geçtiğimiz günlerde Kültür Bakanlığı tarafından antik kent kazıları iptal edilmişti. Kazı Başkanı Prof. Dr. Ömer Özyiğit de, Foça'nın imara açılmak istendiğini, belediyenin 600 yataklı otel yapmak istediği için kazıların iptal edildiğini söylemişti. 
     Şu anda üçüncü derecede SİT'e düşürülen alanda, Foça'nın güneyinde yamaçlarda Foça'nın ilk yerleşim alanı saptanmıştı. Erken Tunç Çağı'na MÖ 3000 yılları kadar giden seramik ve mimari örneklerin olması nedeniyle Foça'nın tarihi 5 bin yıl önceye çekilmişti. Yapılan kazılarda MÖ 2000 yıllarına ait ovel evler ve megaron yapıları ile Myken seramikleri ortaya çıkarılmıştı. 
     Aynı yer daha önce de üçüncü derece SİT yapılmıştı. Fakat şik yet üzerine Kültür Bakanlığı geçen yıl koruma kuruluna müfettiş gönderdi. Müfettiş Ahmet Kaplan, raporunda kararın yanlış olduğunu yazdı. Ardından SİT derecesi yeniden 1. dereceye yükseltildi. 
     SİT alanlarının derecelerinin değiştirilerek Foça'nın imara açılacağını savunan Prof. Dr. Ömer Özyiğit, "Kazıyı iptal ettikten sonra, SİT'ten düşürme kararını dağıttılar. Foça'nın en eski yerleşim yerini imara açtılar. Hem de kurul raportörlerinin ve benim 1. derece arkeolojik SİT olabilecek nitelikteki bulguları gösteren bilimsel raporuma rağmen. Bu alanda lahitler bulunmuştu. Vatandaş bu lahitleri belediyenin kepçelerle örttüğünü görüp şik yet etti" dedi. 
     
     BULDUĞU BİR ŞEY YOK 
     Foça Belediye Başkanı Ali İlcan da konuyla ilgili şöyle dedi 
     "Özyiğit, 15 yıldır Foça'da kazıyor, bulduğu bir şey de yok. İlk suru, tiyatronun nerede olduğunu hepimiz biliyorduk. O sadece isimlerini verdi. Yat limanı projesi Ulaştırma Bakanlığı'nca yapıldı. Ağaç ektik, çıkmadı ama orayı da arkeolojik SİT yaptılar. 600 yataklı otel yapacak alanımız bile yok. 2 bin 500 yatak kapasiteli Foça'nın gelecekte turizm cenneti olması için kapasitenin artması gerekir." 
     

</TEXT>
</DOC>
