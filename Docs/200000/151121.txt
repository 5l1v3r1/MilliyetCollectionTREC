<DOC>
<DOCNO> 151121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/spor/spo03.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
GEL KEYFİM GEL 
</HEADLINE>
<TEXT>

Göztepe karşılaşmasında kaçırdıklarıyla Galatasaray taraftarını kahreden Lukunku, attığı kritik golle Cim - Bom'a liderliği getirdi. Bunun keyfini çıkaran golcü, "Atamasam kendimi affetmezdim" dedi 
     CÜNEYT KARAKAYA 

     Devre arası motivasyonu 
     GÖZTEPE deplasmanında bir gol atıp üç puanı kurtaran, ancak kaçırdıklarıyla taraftarına saç, baş yolduran Lukunku, atamadıklarına kendi de inanamadı. Devre arasında Teknik Direktör Fatih Terim'in yaptığı destekleyici konuşmayla kendine gelen ve güven kazanan Kongolu, tercümanı Mustafa Turgun'un, "Maçı 1-0 alacağız ve golü sen atacaksın" sözleriyle daha da hırslandı. 
     
     Arkadaşlarından destek 
     GOLÜ attıktan sonra Terim'e koşan, maç bitiminde de Turgun'a sarılan Sarı - Kırmızılı futbolcu, kaçırdığı goller için takım arkadaşlarından özür diledi. Ali'ye futbolcular destek verirken, net pozisyonlarda isabetsiz vuruşlar yapan Sarı - Kırmızılı golcü ise, "Eğer galibiyet golünü atamasaydım, kendimi affetmeyecektim. Futbolda bazen böyle şeyler oluyor" diye konuştu. 
     
     "İşte birlik, beraberlik" 
     BASIN toplantısında Fatih Terim'in de övdüğü Lukunku, arkadaşlarının kendisine destek çıkmasının birlik içinde olduklarını ispatladığını da sözlerine ekleyerek, "İşte bu beraberlik bize şampiyonluğu getirecek. Eleştirileri dinlersem, bir sonraki maçlarda yararlı olamam. Taraftarın müthiş desteğiyle kupayı kaldıracağız" yorumunu yaptı. 
     
'Biz çok sabrettik '      Terim'in yorumu 
     GALATASARAY Teknik Direktörü Fatih Terim'in, Göztepe maçından sonra yaptığı basın toplantısında söylediği bir söz tartışma yarattı. Lukunku'yu yorumlayan Terim, "Biz santrforlara yeri geldi çok sabrettik. Bırakın ona da biraz sabredelim" diye konuştu. Terim'in hangi santrforları ima ettiği ise merak konusu oldu. Fatih hoca, Lukunku'nun önümüzdeki haftalarda çok daha iyi olacağını iddia etti. 
     
     Şampiyonluk yasak 
     CİM - BOM'DA şampiyonluk sözü de Terim tarafından yasakladı. Ligin bitmesine 6 hafta kalmasına rağmen kendilerini şampiyon olarak gösterilmesine kızan Fatih hoca, "Önde bile değiliz. Böyle bir durumda nasıl şampiyon olabiliriz, ya da ilan edilebiliriz. Önce önümüzdeki 6 maçı kazanmalıyız. Üstelik biz kazanırken rakibimizin de puan kaybetmesi gerekiyor" diye konuştu. 
     
Baliç'in dizinde ödem      CİM-BOM'DA Göztepe galibiyetinin primi iki günlük izin oldu. Dünü ve bugünü tatil yaparak geçirecek olan Sarı - Kırmızılılar, Adanaspor maçının hazırlıklarına yarından itibaren başlayacak. İzmir deplasmanında sakatlanan Baliç'in dün MR'ı çekildi ve dizinde ödem tesbit edildi. Kaşı açılan Xavier'in de durumunun önemli olmadığı belirtildi. Portekizli futbolcu izin yapmak için ülkesine gitti. Bu arada diğer sakatlardan Bülent ve Ayhan'ın durumlarının da iyileşme sürecinde olduğu öğrenildi. 
     
Yalman yeniden başkan      GALATASARAY'DA üç dönem başkanlık koltuğunda oturan, Özhan Canaydın yönetiminde de üye olarak görev yapan Alp Yalman, dün Beylerbeyi'nin başkanı oldu. Cim - Bom tarafından satın alınan üçüncü lig temsilcisinin kongresinde Sarı - Kırmızılı yöneticilerden Özkan Olcay, Bikem Ardakoç, Derya Teşdelenler, Niyazi Yelkençioğlu ve Genel Sekreter Sinan Kalpakçıoğlu da hazır bulundu. Galatasaray 2. Başkanı Ali Dürüst de Beylerbeyi Yönetimi'nde yer aldı. Eski başkan Sinan Vardar ise bu oluşumun Beylerbeyi açısından çok iyi olacağını vurguladı. n EROL DEMİRKOL 
     


SPOR 


































</TEXT>
</DOC>
