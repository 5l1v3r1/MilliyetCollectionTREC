<DOC>
<DOCNO> 163736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo16.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ilk imza Sinan'dan... 
</HEADLINE>
<TEXT>

     Transfer çalışmalarını sürdüren Beşiktaş, ilk resmi imzayı Altay'dan transfer ettiği Sinan Kaloğlu'na attırdı. 
     Sinan, Akaretler'deki kulüp binasında, yöneticiler Hüsnü Güreli, Kıvanç Oktay ve Emin Önal'ın katıldığı törenle, 3 yıllık sözleşmeye imza attı. 
     Beşiktaş Kulübü İkinci Başkanı Hüsnü Güreli, Sinan'ın, kadrolarında görmek istedikleri bir futbolcu olduğunu, transferini gerçekleştirmekten mutluluk duyduklarını söyledi. 
     Sinan'ın, Altay ile sözleşmesinin sezon sonunda bittiğini hatırlatan Güreli, ''Sinan, Beşiktaş'ta futbol yaşamını sürdürmek istedi. Biz de kendisini çok istedik. Genç oyuncuları alıp Türk futboluna kazandırmak gibi bir prensibimiz var. Sinan'ı bu doğrultuda transfer ettik. Beşiktaş'a hayırlı olsun. İnşallah Sinan kendisini yetiştirir ve büyük başarılara imza atar'' dedi. 
     Sinan'ın transferinde büyük katkısı bulunan yöneticilerden Emin Önal da genç futbolcunun kendisini Altay'da kanıtladığını kaydederek, ''Sinan, Beşiktaş'ta önümüzdeki 10 yılın önemli oyuncularından biri olacak'' diye konuştu. 
     
     SİNAN ''SEVDİKLERİMİN GURUR KAYNAĞI OLACAĞIM'' 

     Beşiktaş'ın yeni transferi Sinan ise tüm hırsı ve mücadelesiyle Beşiktaş'a yararlı olmak istediğini söyledi. 
     Konuşmasına, Beşiktaş'ın 100. yılını ve bu sezon elde ettiği şampiyonluğu kutlayarak başlayan Sinan, şöyle dedi 
     ''Transferimde etkili rol oynayan en başta Emin Önal'a, Hüsnü Güreli'ye ve öteki yöneticilere teşekkür ediyorum. Beşiktaş'ta, sevdiklerimin gurur kaynağı olmaya çalışacağım. Tüm hırsım ve mücadelem, Beşiktaş'a yararlı olmak yönünde olacak. Ligde ve Şampiyonlar Ligi'nde kulübü en iyi şekilde temsil edeceğiz. Yetişmemde katkısı bulunan teknik direktörler Ümit Turmuş, Reha Kapsal, Raşit Çetiner ve diğerlerine teşekkür ediyorum.'' 
     
     CORDOBA'NIN DURUMU 

     Beşiktaş Kulübü İkinci Başkanı Hüsnü Güreli, Kolombiyalı kaleci Cordoba'nın durumunun bu akşam belli olacağını söyledi. 
     Arjantin'de dün resmi tatil nedeniyle resmi kurumların da kapalı olduğunu hatırlatan Güreli, ''Boca Juniors Kulübü'nün başkanı da ABD'den yeni döndü. Bugün Boca Juniors'un genel kurul toplantısı var. Bizim verdiğimiz teklifle, onların istediği fiyat örtüşüyor. Genel Kurul toplantısı sonrası bir karar verecekler. Cordoba'nın durumu da akşam belli olacak'' dedi. 
     Hüsnü Güreli, daha önce anlaştıkları Gençlerbirliği'nden Okan Koç'a yarın imza attıracaklarını belirterek, ''19 Haziran Perşembe günü de Emre Aşık ile sözleşme imzalayacağız. Öteki transferimiz Ahmet Hassan, Mısır Milli Takımı kampında. Bu oyuncuyla da büyük olasılıkla 23 Haziran Pazartesi günü sözleşme imzalarız'' diye konuştu. 

     
</TEXT>
</DOC>
