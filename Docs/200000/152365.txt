<DOC>
<DOCNO> 152365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko34.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırlı kadınlara, Çarşı'dan destek... 
</HEADLINE>
<TEXT>

     Diyarbakırlı kadınların yaptığı kutuları, çarşı mağazaları satacak. 
     Kadın Merkezi KA-MER Temsilcisi Hayriye Aşçıoğlu, yaptığı açıklamada, geçen yıl GAP Girişimci Destekleme ve Yönlendirme Merkezi GAP- GİDEM işbirliğiyle ''Girişimci Kadın Projesi''ni hayata geçirdiklerini söyledi. 
     Proje kapsamında kadınların kendi ayakları üzerinde durmalarını sağlamak amacıyla birçok atölye açıldığını anlatan Aşçıoğlu, bunların arasında yer alan ''Kutu Ambalaj Atölyesi''nde 6 kadının istihdam edildiğini belirtti. 
     Atölyede çok güzel ve çeşitli hediyelik kutuların yapıldığını ifade eden Aşçıoğlu, şöyle dedi 
     ''Bugün Çarşı Mağazaları ile atölye arasında bir protokol imzalandı. Artık atölyede yapılan hediyelik kutular Türkiye'nin farklı şehirlerinde bulunan Çarşı Mağazaları'nda satılacak. Önce 500 kutu siparişi verildi. Bunlar haftaya Çarşı Mağazaları'na teslim edilecek. Anneler Günü'ne kadar da 500 kutu daha yapılacak. Çarşı Mağazaları ile yapılan bu protokol devam edecek. Diyarbakırlı kadınların yaptığı hediyelik kutular artık Çarşı Mağazaları'nda satılacak.'' 
     





</TEXT>
</DOC>
