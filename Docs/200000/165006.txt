<DOC>
<DOCNO> 165006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur16.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar artık daha hızlı yaşıyor, daha erken ölüyor... 
</HEADLINE>
<TEXT>

     Kadınların son yüzyılda elde ettikleri özgürlüğün daha çok strese yol açtığı, stresin getirdiği kötü alışkanlıkların da ömrünü kısalttığı öne sürüldü. 
     İngiltere'de yayımlanan bilim ve sağlık dergisi The Journal'da yer alan yazıda, günümüz kadınının daha hızlı yaşadığı ve daha erken öldüğü görüşüne yer verildi. 
     Uzmanlar, kadınların son yüzyılda kazandıkları özgürlüklerin sağlıklarına zararlı olduğu, bu özgürlüklerin yol açtığı stresin sonucu olarak sigara ve alkol gibi kötü alışkanlıkların ömrünü kısalttığı yorumunda bulundular. 
     Bu yüzyılın sonuna gelindiğinde erkeğin ortalama ömür açısından kadını geçeceği tahmininde de bulunan bilim adamları, genç kadınlar arasında alkol ve sigara tüketimi ile stresin artmasının bu sonucu kaçınılmaz kılacağını savundu. 
     Raporu hazırlayan Continuous Mortality Investigation Bureau adlı özel araştırma şirketinin direktörü Tony Leonardo, kadın ömründe kısalma trendinin bu şekilde sürmesi halinde kadın ve erkeğin ortalama ömürlerinin bir noktada eşitleneceğini ve sonra erkeğin ortalama ömür konusunda kadını geçebileceğini bildirdi. Leonardo, durumun yüzyılın sonlarına doğru böyle olabileceğini söyledi. 

     
</TEXT>
</DOC>
