<DOC>
<DOCNO> 187183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/spor/spo15.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Devlere ihtar    PFDK'DAN Galatasaray ve Beşiktaş'a ihtar cezası. Kurul Ankara'da yaptığı toplantıda Beşiktaş - Trabzon ve Galatasaray - Adanaspor karşılaşmalarında çıkan olaylar nedeniyle iki kulübe ihtar ayrıca Sarı - Kırmızılı kulübe 750 milyon lira da para cezası verdi. Denizlispor karşılaşmasında yardımcı hakeme hakaret ettiği gerekçesiyle İstanbulsporlu Yordanov da 2 maç oynamama cezası aldı. 
   
   Sebat'a yeni kaptan    AKÇAABAT Sebatspor Yönetimi, Galatasaray maçına gelmek istemeyen kaleci Metin Aktaş'tan kaptanlığı aldı, yerine Muzaffer'i getirdi. Kırmızı - Beyazlı takımın yeni kaptanı Muzaffer, "Onur mücadelemizi sürdüreceğiz. Kimse birbirinden değerli değil. Hepimiz birlik halinde bu işi sonuna kadar götüreceğiz" dedi. 
   
   TRT'den savunma    GURBETÇİLERİMİZİN, TRT - Int kanalında milli maçları izleyememelerine gösterdiği tepkiye TRT'den yanıt geldi. Uluslararası karşılaşmaların yayın haklarının, yayın kuruluşunun bulunduğu ülkeye verildiğine dikkat çeken yetkililer, TRT - Int gibi uluslararası yayın yapan televizyonların bu maçları yayınlamasının hukuki açıdan mümkün olmadığını belirtti. 
   
   Umut için...    UMUT Vakfı tarafından bu yıl ikincisi düzenlenen Umut Önal Basketbol Şöleni dün Bilkent Üniversitesi Spor Salonu'nda yapıldı. Milli takım Menajeri Doğan Hakyemez'in de katıldığı şölende şöhretler karması, vakıf takımıyla bir gösteri maçı oynadı. Orhun Ene, Levent Topsakal, Murat Evliyaoğlu, Serdar Apaydın, Aliço ve eski milli futbolcu Tanju Çolak'ın da yer aldığı şöhretler, karşılaşmayı 90 - 63 kazandı. Fotoğraf Selçuk Mumcu 
   
   
</TEXT>
</DOC>
