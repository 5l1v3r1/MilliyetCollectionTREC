<DOC>
<DOCNO> 192867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur06.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaç Çetesi Operasyonu'nda çalıntı mallara ulaşıldı... 
</HEADLINE>
<TEXT>

     Beyoğlu'ndaki çete operasyonu kapsamında tutuklanan Fırat Delibaş'a ait olduğu belirtilen depoya düzenlenen baskında, yaklaşık 100 koli çalıntı mal ele geçirildi. 
     İstanbul Organize Suçlar ile Asayiş Şube müdürlüklerine bağlı ekipler, Fırat Delibaş'a ait olduğu belirtilen Tarlabaşı'ndaki bir binanın giriş katındaki depoya, savcılıktan alınan izinle baskın düzenledi. 
     Polis ekipleri, kapısını kırarak girdikleri depoda, kırtasiyenin de aralarında bulunduğu çeşitli malzemeyle dolu çok sayıda koliyle karşılaştı. El konulan ve bir kamyonete yüklenerek emniyete götürülen yaklaşık 100 koli malzemenin çalıntı olduğu belirlendi. 
     Beyoğlu'ndaki bazı kapkaç, yankesicilik ve haraç olaylarına ilişkin gerçekleştirilen operasyonda gözaltına alınarak İstanbul DGM'ye sevk edilen 24 kişiden, çete elebaşı olduğu öne sürülen Fırat Delibaş'ın da aralarında bulunduğu 17'si dün tutuklanmıştı. 
     
</TEXT>
</DOC>
