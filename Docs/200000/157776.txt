<DOC>
<DOCNO> 157776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, "Robot tanklar"a 15 milyar dolar harcayacak 
</HEADLINE>
<TEXT>

     Amerikan ordusunda, ağır zırhlıların yerini ''muharip robotlar'' alacak. 
     Savunma Bakanlığı Pentagon , ordunun ''geleceğin muharebe sistemi'' ile donatılmasını öngören 15 milyar dolarlık programa yeşil ışık yaktı. Programa göre, Kara Kuvvetleri, 2010'a kadar ağır zırhlıların ve diğer muharebe araçlarının yerine, kısmen ya da tamamen robotlaştırılmış silahlar kullanmaya başlayacak. 
     Askeri bir sözcü, ''Geleceğin muharebe sistemi, Kara Kuvvetleri'ni ağır ve yavaş hareket edebilen bir ordu yerine, çok daha hızlı hareket yeteneğine sahip hafif kuvvetler haline getirmeye yönelik'' dedi. 
     Sözcü, yeni sistemde değişik tipte 18 savaş aracı yer alacağını, son derece gelişmiş iletişim sistemleri sayesinde muharebe meydanlarının çok ayrıntılı görüntülerini elde edebilecek bu araçların bazılarının mürettebatsız kullanılacağını kaydetti. Projeye katılan firmalar arasında Boeing ve Science Applications International Corporation da bulunuyor. 
     
</TEXT>
</DOC>
