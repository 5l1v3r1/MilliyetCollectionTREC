<DOC>
<DOCNO> 154267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur07.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş duyarsız... Deprem mi Tanımıyoruz öyle bir şey... 
</HEADLINE>
<TEXT>

     Birinci derece deprem kuşağında bulunan Bursa'daki bir çalışma, deprem önlemlerine duyarsız kalındığını ortaya koydu. 
     Bursa Valiliği, Büyükşehir Belediyesi ve İnşaat Mühendisleri Odası İMO Bursa Şubesi'nin, yapıların olası depremlere dayanıklılığını saptamak amacıyla başlattıkları ''Yapıların Depremselliğinin Ön İncelemesi'' çalışmasına, 350 bin konut sahibinden sadece 150'si başvurdu. 
     Büyükşehir Belediye Başkanı Erdoğan Bilenser, Bingöl'deki depremle birlikte, deprem öncesi alınması gereken önlemlerin yeniden gündeme geldiğini bildirdi. 
     Yerel yönetimlerin depremle ilgili birçok hazırlık yaptıklarını, ancak sorunun köklü çözümü için bu önlemlerin tek başına yeterli olmadığını vurgulayan Bilenser, önlemlerin, devlet kurumlarının, belediyelerin, meslek odalarının ve vatandaşların ''tek vücut halinde'' çalışmalarıyla etkili olabileceğini söyledi. 
     Bilenser, Bursa'nın 1. derece deprem kuşağında olması nedeniyle risk altında bulunduğunu, bu nedenle ''Deprem öldürmez, binalar öldürür'' sözünden hareketle binaların depreme dayanıklı yapılması gerektiğini kaydetti. 
     Binaların yüzde 60'ının kaçak, plansız ve projesiz yapıldığını, bu yüzden de riskli olduklarını belirten Bilenser, binaların deprem riskini saptamak için Valilik ve İMO ile birlikte geçen yıl ortak bir çalışma başlattıklarını, ancak vatandaşların ilgisizliği yüzünden bu çalışmanın amacına ulaşamadığını söyledi. Bilenser, ''Bursa'da 350 bin konut var. En az 150 bin konut risk altında. Bu konutların araştırılması gerekir. Bunun için Bursalı hemşehrilerimize sorumluluk düşüyor'' dedi. 
     
     ''SADECE 150 BAŞVURU'' 

     İMO Bursa Şube Başkanı Cevdet Yüce ise çalışmanın, binaların depreme ne derece dayanıklı olduğunu öğrenmek ve önlem almak açısından önemli olduğunu, ancak bu önemin vatandaşlar tarafından algılanmadığını söyledi. 
     Çalışmanın ''cüzi'' denecek kadar düşük bir ücretle yapılmasına rağmen, şubeye sadece 150 konut sahibinin ''depremsellik ön incelemesi'' yaptırmak için başvurduğundan yakınan Yüce, şöyle konuştu 
     ''Bizim en büyük problemimiz, mevcut yapılarımızın deprem güvenliğinin olmaması. Bu nedenle yapıların bir şekilde incelemeye tabi tutulup, deprem anındaki riskinin araştırılması, envanterinin çıkarılması lazım. Bunun için ciddi bir ön inceleme yaparsak yapının risk grubunu tespit ederiz. Ancak, bu işi vatandaşın inisiyatifine bıraktığımız takdirde sosyolojik, psikolojik, hukuki ve ekonomik nedenler, incelemeyi yaptırmalarına engel oluyor. Zira ekonomik ve hukuki zorunlulukların yanı sıra binalarda bir konut sahibi işleme razı olsa diğeri razı olmuyor ya da kişi kendi binasının çok dayanıklı olduğunu düşündüğü için incelemeye gerek duymuyor. Bu nedenle 1. derece deprem kuşağında bulunan yapıların incelemesini vatandaşın inisiyatifine bırakmak doğru değil, bu işi mutlaka devlet yapmalı.'' 
     
     ''İHALELER SIKI DENETLENMELİ'' 

     Yüce, depremlerde kamu binalarının daha fazla hasar görmesinin de, ''sistemin bozukluğundan, müteahhitlik yasasının ve kamudaki denetimlerin olmayışından, kamu görevlileri ile müteahhitler arasında para ilişkisinin bulunmasından kaynaklandığını'' savundu. 
     Bingöl'deki depremde Çeltiksuyu İlköğretim Okulu'nun yıkılmasına bir anlam veremediğini kaydeden Yüce, binanın 1998 yılında yürürlüğe giren yeni Deprem Yönetmeliği'nden sonra inşa edildiğine işaret etti. 
     Yüce, şu görüşleri dile getirdi 
     ''Bu tarihten sonra yapılan binaların yönetmeliğe uygun olması şarttır. Yönetmeliğe uygun yapılmış bir binanın da bu depremde yerle bir olması mümkün değildir. Bu yüzden binanın yapımında ciddi bir ihmal söz konusudur. Bu tür ihmallere meydan vermemek için kamu ihalelerinin çok sık denetlenmesi gerekir.'' 
     




</TEXT>
</DOC>
