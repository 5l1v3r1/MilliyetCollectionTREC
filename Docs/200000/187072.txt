<DOC>
<DOCNO> 187072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo19.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yarın Romanya'ya gidiyor... 
</HEADLINE>
<TEXT>

     Beşiktaş, Diyarbakırspor ile oynayacağı lig maçının hazırlıklarına 1 günlük iznin ardından başladı. 
     Romanya'ya giden teknik direktör Mircea Lucescu'nun katılmadığı antrenmanda, siyah-beyazlı futbolcular antrenör Feyyaz Uçar yönetiminde çalıştı. 
     BJK Nevzat Demir Tesisleri'ndeki idmana kondisyon ve pas çalışması ile başlayan futbolcular, daha sonra yarı sahada çift kale maç yaptı. Antrenman maçında futbolcuların bir hayli neşeli oldukları gözlenirken, karşılaşmayı kazanan Yasin Sülün'ün takımı maç sonrası sevinç gösterilerinde bulundu. 
     Antrenmana milli takım kamplarında bulunan Sergen Yalçın, İlhan Mansız, Emre Aşık, İbrahim Üzülmez, Sinan Kaloğlu, Okan Koç, Ahmed Hassan ve Daniel Gabriel Pancu katılmadı. 
     Sakatlıkları süren Cordoba ve Giunti de idmanda yer almazken, kasık bölgesinde çıban çıkan Tümer, antrenman maçına katılmadı. Cordoba da kısa süre fizyoterapist eşliğinde koşu yaptı. 
     
     MİLLİLER DE İZLEDİ 
     BJK Nevzat Demir Tesisleri'nde kamp yapan milli takım oyuncularından bazıları da Beşiktaş'ın antrenmanını izledi. 
     Sergen, Emre Aşık ve Hasan Şaş, saha kenarında bir süre menajer Sinan Engin ile sohbet ederken, idmanda olan Kaptan Tayfur bu futbolculara takılarak, ''Bakıyorum rahatınız yerinde'' dedi. 
     
     BÜKREŞ'TE 2 HAZIRLIK MAÇI 
     Beşiktaş, milli maç için lige verilen ara nedeniyle yarın Romanya'ya giderek, hazırlıklarını Bükreş'te sürdürecek. 
     Romanya'da 2 hazırlık maçı oynayacak olan siyah-beyazlılar, 11 Ekim Cumartesi günü İstanbul'a dönecek. 
     
</TEXT>
</DOC>
