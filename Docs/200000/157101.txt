<DOC>
<DOCNO> 157101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo04.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Ankaragücü 76. randevuya çıkıyor... 
</HEADLINE>
<TEXT>

     Galatasaray ile Ankaragücü, yarın yapacakları karşılaşmayla birlikte, Birinci Süper Futbol Ligi'nde 76. kez karşı karşıya gelecek. 2 takım arasında ligde şimdiye dek yapılan 75 maçta, Galatasaray'ın galibiyet sayısında 45-12 gibi büyük bir üstünlüğü göze çarpıyor. Taraflar, 18 maçta ise eşitliği bozamadı. 
     Galatasaray'ın ligde attığı toplam 156 gole, başkentin sarı-lacivertli ekibi 66 golle karşılık verebildi. 
     
     SON 4 MAÇTA 2 YENİLGİ 

     Galatasaray, Ankaragücü ile son yaptığı 4 maçta 2 yenilgi aldı. 
     Sarı-kırmızılılar, geçen sezon kendi sahasında yaptığı son maçı 2-0, bu sezon deplasmanda yaptığı karşılaşmayı 2-1 kazanmasına karşın, bundan önce yaptığı 2 maçı da 2-1'lik skorlarla yitirmişti. 
     
     İSTANBUL'DAKİ MAÇLAR 

     Galatasaray ile Ankaragücü arasında İstanbul'da yapılan lig maçlarında, sarı-kırmızılı ekibin galibiyetlerde açık ara üstünlüğü bulunuyor. 
     Her iki takım şimdiye dek İstanbul'da 37 kez karşı karşıya gelirken, Galatasaray 28, Ankaragücü ise yalnızca 2 kez galip gelebildi. İstanbul'daki 7 maç da berabere sonuçlandı. 
     
     EN FARKLI SKORLU GALİBİYETLER 

     Galatasaray, Ankaragücü karşısında lig tarihinde en farklı skorlu galibiyetini, 1992-93 sezonun son haftasında, Ankara'da 8-0 yenerek elde etti. 
     Sarı-kırkızılı ekip, bu sonuçla, sezonu Beşiktaş'ın önünde averajla şampiyon olarak kapatmıştı. 
     ''Cim Bom'', 1995-96 ve 1999-2000 sezonlarında 5-0, 1996-97 sezonunda 5-1, 1965-66, 1985-86 ve 1988-89 sezonlarında ise 5-2'lik farklı skorlu galibiyetler elde etti. 
     Ankaragücü ise Galatasaray karşısında ligde yalnızca 2 farklı skorlu galibiyetler elde edebildi. 
     
</TEXT>
</DOC>
