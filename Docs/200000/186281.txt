<DOC>
<DOCNO> 186281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo24.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel 3 yıl daha Arnavutluk'un başında... 
</HEADLINE>
<TEXT>

     Arnavutluk Milli Futbol Takımı Teknik Direktörü Hans Peter Briegel'in sözleşmesi 3 yıl uzatıldı. Alman teknik adam 2006 Dünya Kupası elemelerinin sonuna dek takımının başında olacak. 
     48 yaşındaki Hans Peter Briegel, 2002 yılının aralık ayında 10 aylık bir süre için Arnavutluk Milli Takımı'nda teknik direktörlük görevine başlamıştı. 
     Arnavutluk Futbol Federasyonu Başkanı Armand Duka, Briegel ile yola devam kararı alarak 2006 Dünya Kupası'nda finallere kalmayı amaçladıklarını söyledi. 
     Alman teknik adam, anlaşmaya göre Arnavutluk Ümit Milli Takımı ile de ilgilenecek. 
     Bir dönem Beşiktaş ve Trabzonspor'da da görev yapan Briegel'in görevde bulunduğu süre içinde Arnavutluk Milli Takımı, 12. Avrupa Futbol Şampiyonası elemelerinde 2 maç kazandı ve şu anda 10. Grup'ta 4. sırada yer alıyor. 
     Briegel, teknik direktörlüğe başlamadan önce Almanya Milli Takamı'nda 72 kez forma giymişti. 
     
</TEXT>
</DOC>
