<DOC>
<DOCNO> 194202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun13.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker göndermeme Türkiye için Tanrı'nın lütfu... 
</HEADLINE>
<TEXT>

     Irak'a Türk askeri gönderilmesi konusunda Türkiye ile ABD arasındaki görüşmelerin olumsuz sonuçlanmasının, Türkiye açısından "Tanrı'nın bir lütfu" olduğu ifade edildi. Yaşanan gelişmelerin, ABD'nin Irak Geçici Hükümet Konseyi'ni ikna etmedeki başarısızlığından kaynaklandığı de kaydedildi. 
     
     THE GUARDIAN "TANRININ BİR LÜTFU" 

     İngiltere'nin önde gelen gazetelerinden The Guardian, başyazısını Türkiye'de yaşanan gelişmelere ayırdı. 
     Türkiye'nin, ABD ve AB ile ilgili olarak son dönemdeki ilişkilerinde zorlandığını belirten gazeteye göre, konuya bir de iyi tarafından bakmalı ve Türk askerinin Irak'a gönderilmesine ilişkin olarak Washington ile yürütülen görüşmelerin başarısızlıkla sonuçlanması, kesinlikle "Tanrı'nın bir lütfu" olarak değerlendirilmeli. 
     Genel olarak Iraklılar, özellikle de Kürtler, Türk askerinin hoş karşılanmayacağını net biçimde ortaya koydular. Eğer Türk askerinin, önceden planlandığı gibi Sünni Üçgeni'ne yerleştirilmesi söz konusu olsaydı, Türkler kendilerini tüm tarafların ateşi altında bulacaktı. ABD koalisyonunun bir parçası olarak işgale karşı olanlar için hedef duruma gelecek olan Türkler, "Iraklı Kürtler'in düşmanları olarak algılandıkları için" bu kesimin de silahlı muhalefetine maruz kalabileceklerdi. Asker göndermeye kararı veren Türk liderler de, kamuoyu görüşünü dikkate almamaktan dolayı içeride siyasi baskı altında kalacaklardı. 
     Yazıda, "Planın başarısızlığından utanç duyması gereken biri varsa, o da Bush yönetimidir" denildi. Bush yönetiminin, Türk askerinin Irak'a gönderilmesi konusunda Iraklılar ile önceden anlaşma sağlayamadığı belirtilirken, gelecek Mayıs ayında Türkiye'de yapılacak olan NATO zirvesi öncesinde anahtar öneme sahip Müslüman NATO üyesini kızdırdığı yorumu yapıldı. ABD yönetiminin halen ABD ve İngiltere birlikleri için takviye arayışı içinde olduğu belirtilirken, Ankara'nın ise, savaştan dolayı gördüğü zarar için, Irak'a asker göndermeyle resmi olarak bağlantılandırılmayan 8.5 milyar dolarlık krediyi halen alacak durumda olduğu anımsatıldı. 
     AB İlerleme Raporu'nda yer alan Kıbrıs konusuna da değinilen yazıda, 2004 yılı mayıs ayındaki AB genişlemesi öncesinde Kıbrıs'ta ulaşılacak bir çözümün, Türkiye'nin ulusal çıkarına hizmet edeceği ifade edildi. Yazıda, "Kıbrıs'ın Türk tarafında 14 Aralık'ta yapılacak seçimler, seçmenlere, Denktaş'a, zamanın gerisinde kaldığını söylemeleri için şans verecektir. AB'nin uyarısı aynı zamanda, işleri birincil konuma karışmak olmayan generallerle yüz yüze gelmesinde, Erdoğan'ın da elini güçlendirmelidir" denildi. 
     
     NYT "TAM ANLAMIYLA BAŞARISIZLIK" 

     The New York Times'ta, Türkiye'nin Irak'a asker gönderme konusunda yaşanan gelişmenin, ABD başkanı George Bush'un Eylül ayında temsil ettiği görüş gözönüne alındığında "tam anlamıyla başarısızlığa yakın göründüğü" yorumu yapıldı. 
     ABD yönetiminin, Müslüman çoğunluğü sahip tek NATO üyesi olarak Türkiye'den asker yardımı istemekteki hevesinin, ABD tarafından atanan Irak Geçici Hükümet Konseyi'nin sevkiyata karşı çıkmasıyla sönmek zorunda kaldığı belirtildi. 
     
     YİNE OSMANLI SAPLANTISI 

     Yazıda, Irak için "Eskiden Osmanlı İmparatorluğu'nun bir parçasıydı ve Türk yöneticilerin ağır egemenlikleri altında acı çekti. Son aylarda, kuzeydeki Iraklı Kürtler, bir kısmı sınırın Irak tarafında faaliyetlerini sürdüren Türk askeri varlığına güçlü biçimde karşı çıktılar" denildi. 
     
     BAŞTA TÜRKLER HAZIR DEĞİLDİ, ŞİMDİ IRAKLILAR 

     Yazıda, Dışişleri Bakanlığı'nın eski siyaset planlaması sorumlusu ve Dışişleri Konseyi Başkanı Richard Haass'ın "Türkiye ile ilişkilere iki kez zarar verdik. İlk olarak savaş sırasında yardım talep ettik hazır değillerdi. Şimdi ber kez daha yardım istedik, ancak Iraklılar hazırlanmamıştı" sözlerine yer verildi. 
     
     FT "BREMER BAŞARISIZ" 

     Ekonomi çevrelerinin etkili gazetesi İngiliz Financial Times ise, gelişmelerin, ABD'nin Irak'ta görev yapacak uluslararası bir güç oluşturması çabalarına darbe indirdiğini yazdı. Gazete, ABD'nin Irak'taki sivil yöneticisi Paul Bremer'in, ABD'nin göreve getirdiği Geçici Hükümet Konseyi üyelerini ikna etmekte başarısız olduğunu kaydetti. 
     
     HİSSE FİYATLARI YÜKSELDİ 

     Gazetede, Türkiye'nin Irak'a asker gönderme kararını askıya aldığını açıklamasıyla, yatırımcılar açısından bir rahatlama oluştuğu belirtilirken, hisse senedi fiyatlarının yükseldiği ve bono getirilerinin arttığına da dikkat çekildi. 
     
     BELÇİKA GAZETESİ ABD STRATEJİSİNDE YENİ BİR BAŞARISIZLIK 

     Belçika'nın muhafazakar ''La Libre Belgique'' gazetesi, Türkiye'nin Irak'a asker göndermeme kararını ''ABD açısından yeni bir stratejik başarısızlık'' olarak nitelendirdi. 
     Ankara'nın kararı konusunda kapsamlı bir analize yer veren gazete, ''Irak'taki Kürtlerin Türkiye'ye karşı düşmanca tavırlarının, Türk yöneticilerin hevesini kırdığını'' yazarak, ''Gerçekte, Kürtleri ikna edemeyen Amerikalılar, bu gelişmeyle Irak krizinde yeni bir diplomatik başarısızlığa imza attılar'' ifadesini kullandı. 
     Gazete, 11 Eylül krizinden önce dahi Amerikalıların Irak'taki bir numaralı müttefiklerinin kuzeydeki Kürtler olduğunu belirterek, buna rağmen Washington'ın Irak'ta Türk askeri varlığını onlara kabul ettirebileceğini düşünerek strateji belirlemesini ''şaşırtıcı'' olarak nitelendirdi. 
     Türkiye'nin kararından sonra ABD'nin Irak'ta uluslararası bir koalisyon kuvveti oluşturma girişimlerinde zor durumda kaldığını belirten gazete, bugün ABD ve İngiltere'nin oluşturduğu ''menfaatler koalisyonu''na hiçbir başka büyük ülkenin yanaşmadığını yazdı ve ''Türk kararı, ABD'nin Irak stratejisi için yeni bir başarısızlık'' yorumunda bulundu. 
     
</TEXT>
</DOC>
