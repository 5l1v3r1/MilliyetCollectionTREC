<DOC>
<DOCNO> 153770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko45.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
167 konteyner, deprem bölgesine gönderildi... 
</HEADLINE>
<TEXT>

     Bingöl'de deprem nedeniyle ortaya çıkan barınma sorununun geçici olarak çözümü için, Marmara depreminde kullanılan 167 konteynerin, yarın sabaha kadar bu ile intikali sağlanacak. 
     Bingöl'de deprem nedeniyle ortaya çıkan barınma sorununun çözümü için bölgeye gönderilen her bir konteyner, 4-6 kişilik ailelerin, yatma, banyo, mutfak ve tuvalet ihtiyacına cevap verebiliyor. Afet İşleri Genel Müdürü Mustafa Taymaz, ellerinde 2 bin 552 konteyner bulunduğunu, talep olması halinde Bingöl'e sevk edilecek sayıyı artırabileceklerini söyledi. 
     Prefabrik konutların yapımının en az 15 gün-1 ayı bulabileceğini bu nedenle bunun bir çözüm olarak şimdilik düşünülmediğini belirten Taymaz, yıkılan konutların yerine bir konut projesinin başlatılması için yarından itibaren bölgeye giderek çalışma başlatacaklarını, yer tespiti yapacaklarını bildirdi. 
     Edinilen bilgiye göre, Toplu Konut İdaresi TOKİ Başkanvekili Erdoğan Bayraktar başkanlığındaki bir ekip, yarın bölgeye giderek hem durum tespiti yapacak, hem de yeni konut projesi için uygun yerleri belirleyecek. Yer seçimi için, bugün üç jeologun Bingöl'e hareket ettiği kaydedildi. 
     Söz konusu konut projesinin finansmanını TOBB'un üstleneceğini belirten yetkililer, TOKİ'nin de finansman açısından bir sıkıntısının olmadığını ifade ettiler. 
     




</TEXT>
</DOC>
