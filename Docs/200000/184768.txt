<DOC>
<DOCNO> 184768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun20.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, trenle kaçacaktı.. 
</HEADLINE>
<TEXT>

     ABD Başkanı George Bush'un, BM genel kurul toplantıları için geldiği New York'ta kaldığı Waldorf Astoria oteline yönelik bir terörist saldırı halinde, otelden trenle kaçırılacağı ortaya çıktı. 
     New York Post gazetesi, bu amaçla Metro North denilen hatta çalışan trenlerden birinin özel olarak hazırlanarak otelin altından geçen boş demiryolu hattına çekildiğini ve başkanın otelde kaldığı sürece hazır bekletildiğini yazdı. 
     Gizli servis tarafından hazırlanan kaçış planına göre, olası bir saldırı durumunda Başkan otelden çıkartılmayacak ve derhal otelin altında bulunan terk edilmiş platforma indirilerek burada bekletilen özel trene bindirilerek Metro North hattına çıkarılacaktı. 
     Trenin çekildiği platform, kentin tarihi tren garı Grand Central Terminal'in resmi kayıtlarında ''61 nolu yol'' olarak geçiyor. Bu hatta, bir acil durum halinde otelden doğrudan ulaşılabileceği bildirildi. 
     Güvenlikçilerin, Başkan Bush'u platforma normal yollardan değil, sadece otel personelinin kullandığı bir yük asansörüyle indirecekleri de kaydedildi. Trenin bekletildiği platformun 49. sokağa açılan kısmındaysa ''Metro North yangın çıkışı'' yazısı bulunuyor. 
     Başkan Bush otelde 2 gün kalmış, Dışişleri Bakanı Colin Powell ve ulusal güvenlik danışmanı Condoleeza Rice da kendisine eşlik etmişti. 
     Waldorf Astoria otelinde, Başkan Bush'un dışında BM genel kurul toplantıları için New York'a gelen çok sayıda devlet başkanı da kalıyor. 
     
</TEXT>
</DOC>
