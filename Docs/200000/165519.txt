<DOC>
<DOCNO> 165519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/ayas.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'ün en iyi karikatürleri 
</HEADLINE>
<TEXT>

Karikatür sanatında dünyanın en prestijli etkinliği olarak gösterilen 20'nci Aydın Doğan Uluslararası Karikatür Yarışması'nda, ödül sahipleri belli oldu 
     AHMET İSTEK ÖNER ŞAN Antalya DHA 

     Aydın Doğan Vakfı'nın düzenlediği 20. Aydın Doğan Uluslararası Karikatür Yarışması'nı Türk sanatçı Necdet Yılmaz kazandı. Yarışmada ikinciliği Çinli sanatçı Xu Li, üçüncülüğü Alman sanatçı Friederike Gross aldı. 
     Falez Otel'de düzenlenen ve kendi dalındaki en prestijli yarışma olduğu için 'Dünyanın Karikatür Oscarı' olarak bilinen yarışmaya 85 ülkeden tam bin 200 sanatçının 3 bin 62 eseri katıldı. Seçiciler Kurulu, bu eserler arasından seçilen 283 sanatçıya ait 342 eseri değerlendirdi. 
     
     İlk üçe 16 bin dolar 
     Bu 342 karikatür, eleme turlarıyla önce 15'e düşürüldü ve aralarından ilk üç belirlendi. Seçiciler Kurulu, birinciliğe Yılmaz'ın eserini layık buldu. 
     Türk sanatçı Necdet Yılmaz, 8 bin ABD doları ile Aydın Doğan Vakfı Birincilik Ödülü, Kültür ve Turizm Bakanlığı Plaketi ve Hürriyet Gazetesi Altın Plaketi'ni alacak. İkinci Li 5 bin ABD doları, Aydın Doğan Vakfı İkincilik Ödülü ve Milliyet Gazetesi Altın Plaketi'ni, üçüncü Gross da 3 bin 500 ABD doları ile Aydın Doğan Vakfı Üçüncülük Ödülü ve Radikal Gazetesi Gümüş Plaketi'ni almaya hak kazandı. 
     
     Ödül töreni 4 Aralık'ta 
     Seçiciler Kurulu, Zhang Bin, Valentin Druzhinin, Mihai Ignat, Mikio Nakahara, Dusan Petricic, Dimitri Sheingart, Victor Skrylov, Bozo Stefanovic, Grezegorz Szumowski, Li Run Tang, Setsuo Usami ve Dachuan Xia'yı da başarı ödülüne değer gördü. Yarışmada derece alan sanatçıların ödülleri, 4 Aralık 2003 tarihinde Ankara Devlet Resim ve Heykel Müzesi'ndeki törenle verilecek. 
     
Birincilik Ödülü, Necdet Yılmaz Türkiye      1970 İstanbul doğumlu Yılmaz'ın ilk karikatürü 1984'te Gırgır Dergisi'nde yayımlandı. Marmara Üniversitesi Güzel Sanatlar Fakültesi mezunu, New York'ta yaşayan sanatçı, bu yıl ki London Underground Illustrasyon Yarışması'nın da birincisi. 
     
İkincilik Ödülü, Xu Li Çin      Küçük yaşlarda karikatür çizmeye başlayan sanatçı, Hebei Eyaleti'nde doğdu. Ulusal ve uluslararası yarışmalara katılan, kişisel ve karma sergilerde de yer alan Li, çeşitli ödüllerin de sahibi. 
     
Üçüncülük Ödülü, Friederike Gross Almanya      1965 yılında Plochingen'da doğan sanatçı, Stuttgart Akademisi'ni bitirdi. 1985 yılından beri karikatür çizen sanatçı, Stuttgart Gazetesi'nde çalışıyor. 
     

</TEXT>
</DOC>
