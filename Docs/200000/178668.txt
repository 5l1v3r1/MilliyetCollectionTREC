<DOC>
<DOCNO> 178668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun20.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'den ABD'ye "Dalay Lama'nın ziyaretine izin verme.." 
</HEADLINE>
<TEXT>

     Çin, gelecek hafta ABD'yi ziyaret edecek Tibet'in sürgündeki ruhani lideri Dalay Lama'ya izin vermemesini istedi. 
     Dışişleri Bakanlığı'ndan yapılan açıklamada, ABD'den ''Tibet'in bağımsızlığının desteklenmeyeceği sözünün yanı sıra Dalay Lama'nın Çin'i bölmek amacıyla faaliyette bulunmak için Amerika'ya gitmesine izin vermemesinin istendiği'' belirtildi. Çin yönetimine karşı başarısız ayaklanmanın ardından 1959'da Hindistan'a giden Dalay Lama'nın temsilcileri, ruhani liderin üç haftalık ziyareti sırasında New York ve Washington'ın yanı sıra iki şehri daha ziyaret edeceğini açıklamışlardı. 
     Dalay Lama'nın ABD'de Başkan George Bush ile görüşmesi bekleniyor. 
     Çin Dışişleri Bakanlığı'nın açıklamasında, ''Dalay Lama'nın dini bir şahsiyet olmanın ötesinde, Çin'i bölmek için faaliyette bulunan uzun süreli bir siyasi sürgün olduğu'' belirtildi. 
     Dalay Lama, Çin'den ayrılmayı değil Tibet'in özerkliğini istediğini söylüyor. 
     Ziyaretin 4 Eylül'de başlaması planlanıyor. 
     
</TEXT>
</DOC>
