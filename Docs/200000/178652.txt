<DOC>
<DOCNO> 178652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun04.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör'ün ''seks partileri'' siyasi hayatında sıkıntı yarattı 
</HEADLINE>
<TEXT>

     ABD'nin en büyük eyaleti California'nın valiliğine Cumhuriyetçi Parti'den aday olan eski dünya vücut geliştirme şampiyonu ve aktör Arnold Schwarzenegger, 26 yıl önce bir erkek dergisine verdiği demeçteki itiraflarıyla yeniden Amerikan kamuoyunun gündemine oturdu. 
     Schwarzenegger'in artık yayınlanmayan Oui dergisine 1977'de verdiği demeçte sayısız kadınla birlikte olduğunu, seks partilerine katıldığını ve marihuana kullandığını itiraf etmesi, aktörün valilik gibi göreve ne kadar uygun olduğu konusunu kamuoyunda tartışmaya açtı. 
     ''Zevk aldığım her şeyi yaparım'' diyen Schwarzenegger'in sözleri, muhafazakar Cumhuriyetçi kesimlerde tepki uyandırırdı. Schwarzenegger'in adaylığına karşı çıkan bazı muhafazakarlar, eski dünya vücut geliştirme şampiyonunun bazı fotoğraflarının, zamanında eşcinsel dergilerini de süslediğini hatırlattılar. 
     Buna karşılık, Terminatör filmlerinin ünlü kahramanının itiraflarının, California'nın ABD'nin en liberal eyaleti olmasından dolayı aktörün şansını fazla olumsuz etkilemeyeceği belirtildi. 
     Avusturya asıllı Schwarzenegger'in vali seçilmesi, en başta, halen valilik görevini sürdüren ancak görevden alınması istenen Demokrat Gray Davis için 7 Ekim'de yapılacak referanduma bağlı bulunuyor. Gray, beklendiği gibi referandumla düşürülürse, daha sonra valilik için seçim yapılacak. Seçim yapılması durumunda da Schwarzenegger'in en önemli rakibi Demokrat Partili Cruz Bustamante olacak. 
     ABC televizyonunun California'da düzenlediği son ankette, Arnold Schwarzenegger'in, yüzde 45 destekle Bustamante'ye 16 puanlık üstünlük sağladığı görüldü. 

     
</TEXT>
</DOC>
