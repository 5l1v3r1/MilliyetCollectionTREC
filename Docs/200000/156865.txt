<DOC>
<DOCNO> 156865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko31.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile nitelikli sanayi bölgesi konusunu yeniden görüşülecek 
</HEADLINE>
<TEXT>

     ABD ve İngiltere'nin Irak harekatı öncesinde Washington'da yapılan müzakerelerde, Türkiye'de kurulması öngörülen nitelikli sanayi bölgelerine NSB tekstil, ayakkabı ve deri sektörlerinin dahil edilmesi konusunda ABD ile uzlaşmaya varıldığı belirtildi. 
     Türkiye, nitelikli sanayi bölgesi, kota ve serbest ticaret anlaşması konularını, ABD ile ilişkilerin belli bir noktaya gelmesi halinde tekrar gündeme getirecek Irak harekatı öncesinde dönemin Dışişleri Bakanı Yaşar Yakış ve Devlet Bakanı Ali Babacan tarafından yürütülen müzakerelerde, ortaya konan ticari paket içinde NSB'ler de en geniş şekilde yer aldı. 
     Görüşmeler sonucunda ABD'nin daha önce itiraz ettiği tekstil, ayakkabı ve deri sektörlerinin NSB'lerde yer alması konusunda uzlaşma sağlanırken, görüşmeler, NSB'lerde kurulacak tekstil işletmelerinde ABD girdisi kullanılması konusunda düğümlendi. 
     Türkiye, daha fazla katmadeğerin sağlanması açısından girdi olarak ABD menşeli pamuk ve elyaf kullanılmasını isterken, ABD, kumaş alınması konusunda ısrar etti. ABD Başkanı'nın NSB'ler konusunda en kısa zamanda Kongre düzeyinde girişimde bulunması da kararlaştırıldı. Bu noktada görüşmeler sonuçlandırıldı. 
     Ancak TBMM'de yurtdışına asker gönderilmesi ile iligili tezkerenin red edilmesinden sonra, ABD ile müzakere edilen paket, tümü ile rafa kalkmış oldu. 
     O dönemden sonra iki ülke arasında NSB'lerin geleceği konusunda resmi bir temas olmazken, Türkiye, ilişkilerin belli bir noktaya ulaşması halinde konuyu tekrar gündeme getirmeye hazırlanıyor. Türkiye, NSB'ler yanında tekstil ve konfeksiyonda uygulanan kotalar, ayrıca serbest ticaret anlaşması imzalanması isteğini de görüşmelerde masaya koyacak. 
     Türkiye, NSB'ler konusundaki görüşmelerde, Irak harekatı öncesinde yapılan müzakerelerde ulaşılan, ''tekstil, ayakkabı ve deri sektörlerinin NSB'lere dahil edilmesiyle'' ilgili noktadan başlamayı arzu ediyor. 
     Konuyla ilgili bilgi veren bir yetkili, ''Türkiye açısından konu gündemden kalkmış değil. İlişkilerin belli bir noktaya gelmesi halinde, tekstil ve ayakkabının dahil olduğu metin özerinden görüşmelere başlanmasını, bu zeminden hareket edilmesini istiyoruz. Konu şimdilik zamana bırakıldı, ABD'den iletilen resmi bir görüş de yok'' dedi. 
     İki ülke arasındaki ilişkilerin normalleşmesi halinde, ilki geçen yıl ilkbaharda yapılan dışişleri bakanlığı müsteşarları düzeyindeki ekonomik işbirliği toplantısının, bu yıl sonbaharda gerçekleşmesi öngörülüyor. Bu toplantı gerçekleşirse, kotalar, NSB'ler ve serbest ticaret anlaşması konusu gündeme getirilecek. 
     Ancak dünya tekstil anlaşması gereği 2005 yılında kotaların kaldırılacak olması nedeniyle, Türkiye'nin, tekstil ihracatı konusunda kazanım elde etmesi için, NSB'lerin çok kısa sürede faaliyete geçmesi önem taşıyor. 
     
</TEXT>
</DOC>
