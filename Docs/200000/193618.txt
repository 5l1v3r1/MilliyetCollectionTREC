<DOC>
<DOCNO> 193618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun05.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türbana geçit yok 
</HEADLINE>
<TEXT>

   Radyo Kanalı Euro 1, Chirac ve Başbakan Raffarin'in okullarda başörtüsünün yasaklanması konusunda anlaştıklarını duyurdu 
      DIŞ HABERLER SERVİSİ 

   
   Fransa Cumhurbaşkanı Jacques Chirac ve Başbakan Jean - Pierre Raffarin'in, okullarda başörtüsünün yasaklanması için yasa çıkarılması konusunda görüş birliğine vardığı öne sürüldü. 
   Fransa'da yayın yapan radyo kanalı "Euro 1"in haberine göre, laiklik uygulamasıyla ilgili çıkarılacak yasa "oldukça katı" olacak ve geniş bir uygulama alanı bulunacak. İçişleri Bakanı Nicolas Sarkozy'nin itirazlarına rağmen, çıkarılacak yasayla dini, siyasi ve felsefi simgelerin görünür biçimde taşınmasına bütün okullarda yasak getirileceği belirtildi. 
   Chirac'ın kurduğu ve bağımsız uzmanlardan oluşan komisyon, eylül ayından bu yana siyasi partilerle ilgili kurum ve kuruluşların laiklik uygulamasına ilişkin görüşlerini dinliyor. Komisyon, konuyla ilgili raporunu yılbaşından önce Chirac'a sunacak. 
   AP haber ajansı ise Fransa Cumhurbaşkanı'nın, ülkede başörtüsüyle ilgili bir yasaya gereksinim duyulup duyulmadığı konusunda bir karara varmadığını, ancak böyle bir yasayı da ihtimal dışı bırakmadığını bildirdi. 
   
   İki öğrenci atılmıştı    5 milyon Müslüman'la Batı Avrupa'nın en fazla Müslüman barındıran ülkesi olan Fransa'da, başörtüsü tartışması dönem dönem gündemde üst sıralara yükseliyor. Geçtiğimiz ay başkent Paris'in Aubervilliers banliyösündeki Henry Wallon Lisesi'nde Kuzey Afrika kökenli iki kız öğrenci, "türban takarak, okula dini simge ve objelerle gelinmemesini isteyen genelgeyi ihlal ettikleri gerekçesiyle" disiplin kurulu tarafından okuldan atıldı. Yahudi kökenli ateist avukat Laurent Levy'nin çocukları olan 16 yaşındaki Alma ve 18 yaşındaki Lila Levy, 24 Eylül'de geçici olarak okuldan uzaklaştırılmış ve evlerinde eğitim görmeye başlamışlardı. Fransa'da faaliyet gösteren Irkçılıkla Mücadele Derneği MRAP kararı, "Laikliğin, zek ve diyaloğun korkunç yenilgisi" olarak nitelendirmişti. 
   
   
   
   
</TEXT>
</DOC>
