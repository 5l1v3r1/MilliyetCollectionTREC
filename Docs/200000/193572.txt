<DOC>
<DOCNO> 193572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo33.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de halka arz çalışmaları son aşamada 
</HEADLINE>
<TEXT>

     Fenerbahçe Kulübü, halka arz çalışmalarının son aşamaya geldiğini bildirdi. 
     Kulüpten yapılan açıklamada, ekonomik göstergelerin çok yakından izlendiği belirtilerek, ''Şeffaflık ilkesiyle, her zaman olduğu gibi kulübümüze en iyi şartlarda getiri sağlayabilmek, aynı şekilde yatırımcılarını da diğer örneklerinde olduğu gibi mağdur etmeden halka arzı gerçekleştirebilmek için yoğun çaba harcamaktayız. Halka arz çalışmaları son aşamalarına gelmiş durumdadır. Futbol kulüplerinin 2004 UEFA kriterleri ile birlikte halka arzı, kurumsallaşmanın vazgeçilmez bir parçasıdır'' denildi. 
     Global Menkul Kıymetler A.Ş Yönetim Kurulu Başkanı Mehmet Kutman'ın, Fenerbahçe'nin halka arzı ile ilgili, bir paneldeki olumsuz beyanlarının basında yer aldığı ifade edilen açıklamada, şu görüşlere yer verildi 
     ''Global Menkul Kıymetler, kulübümüzün halka arzı ile en yakından ilgilenen ve halka açılmamızı düne kadar destekleyen bir kuruluştur. Bu kuruluşun yönetim kurulu başkanının birden bire kulubümüzün halka arzına karşı bu beyanlarının, kulübümüzün halka arz çalışmalarını bir başka değerli kurum ile yapma kararından sonra gelmesinin yorumunu, kamuoyunun takdirine bırakıyoruz.'' 
     
</TEXT>
</DOC>
