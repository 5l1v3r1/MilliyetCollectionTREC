<DOC>
<DOCNO> 163479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko21.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Halkbank'ın satılmasından yanayım 
</HEADLINE>
<TEXT>

     Ziraat Bankası İcra Kurulu Başkanı ve Genel Müdürü Can Akın Çağlar, Halk Bankası'nın Ziraat Bankası ile birleştirilmesinin, ekonomik bir değerin kaybedilmesi anlamına geleceğini ifade ederek, ''Halk Bankası'nın kesinlikle satılmasından yanayım. Bu ekonomik bir değer, mutlaka alıcısı vardır'' dedi. 
     Çağlar, dünyanın en yaygın ve hızlı para transferi şirketi Western Union'ın Ziraat Bankası şubelerinden hizmet vermeye başlamasıyla ilgili düzenlenen basın toplantısında, gazetecilerin sorularını yanıtladı. 
     Çağlar, kamu bankacılığında sürdürülen yeniden yapılanmayla ilgili sorular üzerine, 2000 yılında 4603 sayılı yasa ile, sadece sahip olmanın ötesinde, yönetimin etkilenmesi, şekillendirilmesi veya görev zararı aktarılması gibi kamu iş yükünün bu bankalar tarafından yapılması uygulamasına son verildiğini hatırlattı. 
     Can Akın Çağlar, şöyle devam etti 
     ''Bugüne kadar kamunun bize aktarmış olduğu iş yükleri, bu yasa çıktıktan sonra veya görev zararı adı altında bizlere aktarılmış olan ve bizlere verilmiş olan görevler yerine getirilmemektedir. Yasada bu konuda açıkça bir hüküm bulunuyor, Bütçede ödeneği olmayan hiçbir görev kamu bankalarına verilemez diye... Biz de yapmış olduğumuz doğrudan gelir desteği gibi, mazot paraları, diğer tasarruf teşvik ödemeleri gibi birçok konuda bütünüyle kaynakları Hazine'den alarak bu işin kamuya ödenmesine aracılık fonksiyonunu yerine getirdik. Bunun ötesinde önceden olduğu gibi -önceden biliyorsunuz kamu bankalarının 19 milyar dolar gibi görev zararları vardı- gerek tarımın sübvanse edilmesi, gerekse Halk Bankası eliyle sanayi sektörünün sübvanse edilmesi yani piyasada faiz oranları 50 iken, 30'dan kredi verilme gibi uygulamalar artık bu yasadan sonra mümkün değil.'' 
     
     ''TAMAMEN TİCARET BANKACILIĞI MANTALİTESİ ANLAYIŞINDAYIZ'' 
     Can Akın Çağlar, kamu bankalarının görevleri konusunda bir yeniden yapılanmanın söz konusu olduğunu belirterek, ''Ziraat Bankası ve kamu bankalarına bakışımız sadece sermayeleri devlet olan ancak yönetim ve çalışma esasları tamamen ticaret bankacılığı mantalitesi içinde, kendi bütçe gelir gider dengeleri içinde hareket eden bir anlamda özerk bir yapıya kavuşmuş bankacılık anlayışındayız'' diye konuştu. 
     Genel Müdür Çağlar, kamu bankalarının yeniden yapılandırılması ve şekillendirilmesiyle ilgili daha sonra geniş bir basın toplantısı düzenleyeceklerini bildirdi. 
     Gazetecilerin kamu bankalarının birleştirilmesiyle ilgili sorularını da yanıtlayan Çağlar, Ziraat Bankası ile Halk Bankası'nın birleştirilmesi senaryoları üzerinde konuşulduğunu anımsatarak, şunları kaydetti 
     ''O bir ekonomik değerin kaybedilmesidir. Halk Bankası geçen hafta 65. yılını kutladı. Böyle bir ekonomik değerin katılarak ortadan kaldırılması çok kabul edilebilir gibi değil. Çok zorlanılırsa, 2001 yılı gibi bir kriz yaşanırsa belki o şartlar altında değerlendirmek lazım. Biliyorsunuz bu bankaların yeniden yapılandırılma süreçleri tamamlanmak üzere. Bu yeniden yapılandırmalar sonuçlandıktan itibaren tahmin ediyorum çok kısa sürede belki bütünüyle, belki kısmi anlamda bunların satılması mümkün olacaktır.'' Kamu bankalarının kapatılmasının gündemde olmadığını, bu bankaların karlı çalıştığını vurgulayan Can Akın Çağlar, ''Halk Bankası'nın kesinlikle satılmasından yanayım. Bu ekonomik bir değer, mutlaka alıcısı vardır. Yıllar evvel Hazine kapısında 20'den fazla başvuru vardı'' diye konuştu. 
     Kamu bankalarının şu anda sektörden yüzde 45 civarında pay aldığına işaret eden Çağlar, bunun daha fazla büyümemesi gerektiğini, dolayısıyla satılmasının daha doğru olacağını söyledi. 
     
     SATIŞ YÖNTEMİ DAHA SONRA GÜNDEME GELECEK 
     Ziraat Bankası'nın nasıl satılacağı konusunun daha sonra gündeme geleceğini belirten Çağlar, Halk Bankası için birçok yöntem bulunduğunu kaydederek, şöyle dedi 
     ''Eğer finansal derinlik yeterli olursa halka açarak da bunu satmak mümkündür. Ancak görünen o ki bu işe ilgi duyan yatırımcılar var. Yurtdışı yatırımcılar, yurtiçinden ilgi duyan odalar, özellikle esnaf ve sanatkar odaları var. Onlara belki satılması gündeme gelebilir. Böyle bir çözüm bulunabileceğini düşünüyorum.'' Can Akın Çağlar, ''Halk Bankası'nın satılmaması sistemde bir risk oluşturur mu '' sorusuna, ''Satılmaması bir risk oluşturmaz'' karşılığını verdi. 
     Çağlar, bir başka soru üzerine de, Ziraat Bankası olarak sadece tarımı finanse eden görüntüden çıkmak istediklerini ifade ederek, asli işleri bu olmasına rağmen reel sektöre de yönelmek istediklerini söyledi. 
     Ziraat Bankası'nın teknolojik açıdan zayıf olduğunu ifade eden Çağlar, bu konuda geniş çaplı çalışmalar yaptıklarını ve şu anda 500 kişilik bir ekiple yeni bir yazılım oluşturmaya çalıştıklarını bildirdi. 
     
</TEXT>
</DOC>
