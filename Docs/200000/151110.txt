<DOC>
<DOCNO> 151110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/siyaset/siy04.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs AB'yi zorlaştırır 
</HEADLINE>
<TEXT>

Verheugen'e göre Kıbrıs sorununun çözümsüz kalması, AB sürecini olumsuz etkileyecek 
     AB Komisyonu'nun genişlemeden sorumlu üyesi Günter Verheugen, Kıbrıs meselesinin çözümsüz kalmasının, Türkiye ile AB üyelik müzakerelerine başlanması yönünde 2004 yılında sunulacak tavsiye raporunu olumsuz etkileyeceğini söyledi. 
     Verheugen, Alman Focus dergisine yaptığı açıklamada, Kıbrıs meselesiyle ilgili hukuki sorunların çözüldüğünü, ancak siyasi çözüme kadar AB haklarının KKTC için geçerli olmayacağını belirtti."Türkiye'nin Kıbrıs sorununun çözümünü engellemesinin, diğer yandan da AB'ye girmek istemesinin bir biriyle bağdaşıp bağdaşmadığı" şeklindeki bir soruya karşılık da Verheugen, "Türkiye'nin engellemesi diye bir şey yok. Sorun çok karışık. Ancak Türk hükümetinin, çaba harcaması akıllıca olacaktır" dedi. 
     
     Almanya da bölünmüştü 
     Verheugen, "AB neden bölünmüş bir ülkeyi üyeliğe kabul ediyor "şeklindeki bir soruya da, "Kıbrıs, AB'ye üye alınan ilk bölünmüş ülke değil. Almanya da AB'ye girdiği dönemde bölünmüş bir ülke idi. Üstelik Kıbrıs'ın AB üyeliği, birleşme müzakerelerine katalizör etkisi yapabilir. AB üyeliğinin gerçekleşeceği 2004 yılının Mayıs ayına kadar belki bir çözüm bulunabilir" şeklinde konuştu. 
     


SİYASET 















</TEXT>
</DOC>
