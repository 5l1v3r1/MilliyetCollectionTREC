<DOC>
<DOCNO> 154279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur19.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karı-koca tartışması kanlı bitti 1 ölü, 1 yaralı 
</HEADLINE>
<TEXT>

     Antalya'da karı-koca kavgası kanlı bitti. Eşi tarafından sürekli dövülen teyzesinin kızı Neşe Sağdıç'ı 33 korumak için İstanbul'dan Antalya'ya gelen Muammer Ağan, çıkan kavga sonucu Muharrem Sağdıç tarafından pompalı tüfekle vurularak yaşamını yitirdi. 
     Olay, dün gece saat 21.30 sıralarında Etiler Mahallesi'nde meydana geldi. Muharrem Sağdıç ile 10 yıllık evli olan Neşe Sağdıç, eşi tarafından sürekli dövüldüğünü belirterek İstanbul'da oturan kuzeni Muammer Ağan'dan yardım talebinde bulundu. 
     Bunun üzerine Antalya'ya gelen Ağan, gece sohbet sırasında Muharrem Sağdıç'a sert çıkarak, "Neşe'yi sahipsiz mi sandın '' diyerek eşine karşı davranışını düzeltmesini istedi. Tartışmanın kavgaya dönüşmesi üzerine Ağan, belinden çıkardığı tabancayla eniştesine başına doğru ateş etti. Kurşunun başının sol tarafını sıyıyarak geçtiği 36 yaşındaki Muharrem Sağdıç, kanlar içinde yere yığıldı. Muammer Ağan, Sağdıç'ı öldü sanarak, kaçmaya başladı. 
     Kısa süre içinde kendine gelen Muharrem Sağdıç, evdeki pompalı tüfeğini alarak, yaralı olduğu halde Ağan'ın peşine düştü. Neşe-Muharrem Sağdıç'ın küçük oğulları 11 yaşındaki Dursun da mutfaktan kaptığı maket bıçağıyla babasının yardımına koştu. 
     Çevredeki vatandaşların dehşet dolu bakışları arasında sokak aralarında yaşanan kovalamaca sonunda Sağdıç, bir apartman önünde sıkıştırdığı 40 yaşındaki Muammer Ağan'ı vurarak öldürdü. Aşırı kan kaybettiği için Muharrem Sağdıç da olay yerinde bayıldı. 
     Antalya Devlet Hastanesi'ne kaldırılan Sağdıç, "Muammer Ağan beni öldürmek için gelmişti'' dedi. Ameliyata alınan Sağdıç'ın hayati tehlikeyi atlatamadığı belirtildi. Polis, 33 yaşındaki Neşe Sağdıç'ı gözaltına aldı. 
     




</TEXT>
</DOC>
