<DOC>
<DOCNO> 184386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo22.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan Federasyon'a sürpriz ziyaret... 
</HEADLINE>
<TEXT>

     Galatasaray Kulübü Başkanı Özhan Canaydın ile 2. Başkan ve Basın Sözcüsü Ali Dürüst ve yönetici Refik Arkan, bugün Futbol Federasyonu'na sürpriz bir ziyaret yaparak, Başkanvekili Ata Aksu ile görüştüler. 
     Başkan Canaydın, Federasyon'un Levent'teki binasında gerçekleştirilen ve yaklaşık 1,5 saat süren toplantıdan sonra yaptığı açıklamada, ''Galatasaray'ın hakkını kimseye yedirtmeyiz'' dedi. 
     Toplantıda kulüplerin Federasyon ile ilişkilerini konuştuklarını kaydeden Canaydın, şöyle devam etti 
     ''Kulübümüzün menfaatleri için gereken neyse onların temasını yaptık. Fenerbahçe maçında yaşananları konuşmaya gerek yok. Çünkü tepkiler ortada, özellikle bu konuyu değil, genel konuları konuştuk. 
     Galatasaray'ın haklarını sadece ben ve yönetimim değil, hiçbir Galatasaray yönetimi yedirtmez. Galatasaray, örflerine uygun, kendine yakışır bir şekilde hareket ediyor. Taraftarımız müsterih olsun. Biz de Federasyon da dimdik ayaktayız.'' Ata Aksu ise görevlerinin bütün kulüplere eşit şekilde davranmak olduğunu ifade ederek, ''Kimsenin hakkını kimseye verecek değiliz. Bizim temennimiz hiçbir zaman hata yapılmaması. Bununla ilgili eğitim çalışmaları zaten sürüyor. Galatasaray-Fenerbahçe maçında 1 dakika içinde hata yapılmıştır'' dedi. 
     
</TEXT>
</DOC>
