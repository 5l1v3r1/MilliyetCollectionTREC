<DOC>
<DOCNO> 183265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/guncel/gun11.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İster bir gömlek, ister yüz kilo pirinç 
</HEADLINE>
<TEXT>
   Bu çocukları sevindirin 
      İSTANBUL Milliyet 

   
   Süreyya Ağaoğlu Çocuk Dostları Derneği'nin bakıp okuttuğu 50 kimsesiz erkek çocuk, hayırseverlerin yardımını bekliyor. Okullar açılmasına rağmen, bu çocukların birçoğunun lacivert ceket, gri pantolon, beyaz gömlekten oluşan okul kıyafeti bulunmuyor. Ayrıca karınlarını doyuracakları pirinç, bulgur, bakliyat gibi temel gıdalara da ihtiyaçları var. 
   Maslak'ta gökdelenlerin ortasında, bahçeli iki katlı bir binada hizmet veren Süreyya Ağaoğlu Çocuk Dostları Derneği'nin 1982'den bu yana müdürlüğünü yapan eski öğretmen Salih Kılıç, "Okullar açıldı. Çocukların kırtasiye malzemelerine ve okul kıyafetlerine ihtiyacı var" dedi. 
   Bugüne dek 700 çocuğa sıcak bir yuva ve okuma olanağı sağlandığını belirten Kılıç, şöyle dedi "Biz 50 çocuklu büyük bir aileyiz. Örneğin günde beş kilo pirinç tüketiliyor. Pirinç, bulgur, mercimek, nohut, fasulye, yağ, margarin, un, şeker gibi kuru bakliyatlara ihtiyacımız var. Çay, bisküvi, süt, yoğurt, zeytin, peynir gibi kahvaltılık malzemelerimiz de kısıtlı." 
   
   
</TEXT>
</DOC>
