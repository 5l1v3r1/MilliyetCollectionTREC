<DOC>
<DOCNO> 180377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/dunya/dun04.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker ver, masaya otur' 
</HEADLINE>
<TEXT>

   WASHINGTON Milliyet 

   
   Bush yönetimi stratejik bir "U" dönüşü yaparak, Irak'ta bir güvenlik gücü oluşturmak için BM'yi devreye sokmaya çalışırken, dün Bağdat'a giden Savunma Bakanı Donald Rumsfeld de, ABD dışındaki ülkelerin Irak operasyonuna daha geniş katılımı yönünde çağrı yaptı. Rumsfeld, Irak'ın geleceğinde söz sahibi olmak isteyen ülkelerin, bu hakkı ancak "Irak'a asker, yardım ve para göndererek" elde edebileceklerini bildirdi. 
   Irak ve bölgesindeki Amerikan asker ve komutanlarını ziyaret amacı taşıyan Ortadoğu gezisinin başında çarpıcı açıklamalar yapan Rumsfeld, Irak'taki güvenlik sorununun son tahlilde "yabancı askerler ile değil, Iraklı kuvvetler eliyle çözülebileceğini" söyledi. Rumsfeld buna karşın, ABD dışındaki ülkelerin Irak'ta güvenliğin sağlanması ve yeniden inşa çabasına daha fazla katkı yapmaları halinde, bu ülkenin geleceğinde söz sahibi olabileceklerini ima ederek, "Diğer ülkeler, asker, yardım ve para sağladıkları ölçüde, masada bir yerleri olacak. Ancak o zaman, bizimle ve Iraklılar ile birlikte çalışabilecekler" dedi. 
   BM'nin Irak'taki bir güvenlik ya da barış gücü operasyonunun komutasını üstlenmesi olasılığını "Böyle bir şey gündemde değil" sözleriyle reddeden Rumsfeld, Irak'a daha fazla Amerikan askeri gönderilmesinin de çözüm olmadığını bildirdi. 
   
   
</TEXT>
</DOC>
