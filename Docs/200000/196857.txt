<DOC>
<DOCNO> 196857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo10.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Türkiye, sürpriz kurbanı 
</HEADLINE>
<TEXT>

     A Milli Futbol Takımı'nın dün akşam İstanbul'da Letonya ile 2-2 berabere kalarak 12. Avrupa Şampiyonası finallerine kalamaması, Yunan basınında da yankı buldu. 
     Atina'da yayımlanan Ta Nea Gazetesi, ''Türkiye, sürpriz kurbanı'' başlıklı haberinde, ''Baltıklılar, yangın yerini aratmayan İnönü Stadı'nda barajı aşmayı ve tarih yazmayı başardılar'' ifadesiyle karşılaşmayı okuyucularına taşıdı. 
     Gazete ayrıca, ''Dünya üçüncüsü olan Türk Milli Takımı, Portekiz için bileti avucunun içinden kaçırdı. Türkler, 1996'da başlayan yükselişlerine son noktayı koydular'' yorumunda bulundu. 
     ''Letonya, Türkiye'yi hiç beklenmedik biçimde Avrupa'dan attı'' diyen Apoyevmatini Gazetesi de, ''Letonya, Türkiye'den korkmamayı bildi ve zafer sarhoşluğunu yaşadı'' değerlendirmesini yaptı. 
     To Vima Gazetesi ise, ''Baltıklılar galibiyeti bileklerinin hakkıyla aldılar'' ifadesini kullandığı haberinde, ''Letonya, boyun eğmemeyi başardı. Baltıklılar büyük başarıların altında imzası olan teknik direktör Şenol Güneş için zor hazmedilecek bir sonuçla İstanbul'daki görevlerini tamamladılar'' diye yorum yaptı. 
     
</TEXT>
</DOC>
