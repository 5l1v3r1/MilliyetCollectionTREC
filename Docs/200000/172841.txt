<DOC>
<DOCNO> 172841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur06.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet soruşturmasından dönen polis kazada öldü... 
</HEADLINE>
<TEXT>

     Bursa Emniyet Müdürlüğü'nde, önceki gün asayişten sorumlu Emniyet Müdür Yardımcılığı görevine atanan Cem Doğruyan, gece işlenen bir cinayetin olay yeri incelemesini yaptıktan sonra eve dönerken geçirdiği trafik kazasında öldü. 
     A.A muhabirinin aldığı bilgiye göre, Bursa kent merkezinde gece saat 01.00 sıralarında işlenen bir cinayetin, telsiz anonslarından geçmesi üzerine, Cem Doğruyan, şoförüne izin vererek 22 DR 400 plakalı özel otomobiliyle olay yerine gitti. Olay yerinde inceleme yapan Doğruyan, buradan Merinos Polis Merkezi'ne geçerek, çalışmalar hakkında bilgi aldı. 
     Görevini tamamlayarak evine gitmek üzere polis merkezinden ayrılan Cem Doğruyan, saat 03.15'te, İzmir Yolu Merinos Kavşağı'nı geçtikten sonra yol kenarındaki çöp kamyonlarına çarpmamak için aniden direksiyonu kırdı. Refüje çarparak takla atan otomobilden fırlayan Doğruyan, ağır yaralandı. 
     
     GAZETECİLER DE ŞOK OLDU 
     Görgü tanıklarının, 112 Acil Servis'e ve polise olayı bildirmesi üzerine, telsiz anonslarından bu kez kaza anonsu yapılmaya başlandı. Bu sırada, cinayet mahallindeki işlerini tamamlayan gazeteciler de anonsu duyarak, kaza mahalline hareket ettiler. 
     Gazeteciler, olay yerine geldiklerinde, kazayı yapanın, birkaç dakika önce cinayetle ilgili bilgileri almaya çalıştıkları Emniyet Müdür Yardımcısı Cem Doğruyan olduğunu fark ettiler. 
     112 Acil Servis ekiplerince hastaneye kaldırılmak istenen Doğruyan, yolda yaşamını yitirdi. 
     Acı haber, Bursa Emniyet Müdürlüğü'nü yasa boğarken, Cem Doğruyan'ın cesedi, Bursa Devlet Hastanesi morguna kaldırıldı. 
     Evli ve 2 çocuk babası olan Cem Doğruyan, Asayiş Şube Müdürü iken 15 gün önce 2. Sınıf Emniyet Müdürlüğü'ne terfi etmişti. 19 yıllık polis olan 44 yaşındaki Doğruyan, önceki gün de asayişten sorumlu Emniyet Müdür Yardımcılığı görevine atanmıştı. 
     
</TEXT>
</DOC>
