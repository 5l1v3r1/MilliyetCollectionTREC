<DOC>
<DOCNO> 179753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun25.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül kurbanı ABD, zorbaya mı dönüştü 
</HEADLINE>
<TEXT>

     ABD'de 11 Eylül 2001'de düzenlenen terör saldırısından sonra bu ülkeye yönelik dünyada oluşan dayanışma duygusu ve duygudaşlığın ''Irak savaşından sonra yıprandığı'' ve akıllara ''Kurban zorbaya mı dönüştü'' sorusunu getirdiği belirtildi. 
     Reuters ajansının haber yorumunda, 11 Eylül saldırılarının ardından ülkelerin kısa bir dönem, ABD'nin dış politikasına ve Başkan George Bush'un ''tek başına ilerle'' yaklaşımına yönelik tepkilerini bir tarafa bıraktıkları, ancak bu anlayışın, Bush'un ''terörle savaş'' adıyla Afganistan'a, ardından daha da tartışmalı biçimde Irak'a saldırmasıyla değiştiği kaydedildi. 
     Haber yorumda, ABD'nin Avrupa'daki müttefikleri arasındaki kaygının merkezinde, Washington'un ''saldırı tehdidine karşı önceden saldırıya geçme'' yaklaşımı, askeri ve ekonomik üstünlük iddiası, küresel ısınmayla mücadele ve uluslararası adalet alanlarında çok taraflı girişimleri küçümseyen tutumunun bulunduğu belirtildi. 
     İngiltere ve diğer bazı ülkelerin, Saddam Hüseyin'in hala bulunamayan kitle imha silahlarına ilişkin tehdidin büyüklüğü konusunda şüphelerle dile getirilen içteki eleştirilere rağmen, Irak savaşını desteklediği ifade edilen haberde, ''İtalya Başbakanı Silvio Berlusconi Bush'a sınırsız destek vermiş olabilir, ancak hemen hemen bütün İtalyanların ABD'ye yönelik 11 Eylül sonrası hissettiği dayanışma duygusu, ABD'nin güç kullanmasıyla yok oldu'' denildi. 
     Ajansın haberine göre, Kahire'de siyaset bilimi profesörü olan Mısırlı İmad Şahin de, ülkesinde halkın, ''11 Eylül saldırılarındaki can kaybının, binlerce Afgan ve Iraklının ölümlerini haklı çıkarıp çıkarmadığını'' sorduğunu söyledi. 
     ABD'nin, savaş öncesinde gerekirse Irak'a karşı tek başına harekete geçeceğini açıkça ilan ederek, BM Güvenlik Konseyi'ni savaşı onaylamaya zorladığı, ancak Konsey'in bunu reddettiği kaydedilen haber yorumda, Irak'ta savaş sonrası sıkıntıların da yeniden ''ABD'nin tek güç olmasının sınırları nereye kadar'' sorularını gündeme getirdiği belirtildi. 
     Bu durumun özellikle de geçen ay Bağdat'ta Ürdün Büyükelçiliği'ne, BM merkezine ve Necef'te Hz. Ali türbesine saldırı düzenlenmesiyle ortaya çıktığına işaret edilen haberde, Bush yönetiminin de şimdi ilk kez BM şemsiyesi altında çok uluslu gücü düşünebileceğinin sinyallerini verdiği ifade edildi. 
     
</TEXT>
</DOC>
