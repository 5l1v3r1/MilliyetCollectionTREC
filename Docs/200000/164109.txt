<DOC>
<DOCNO> 164109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun29.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da rejim karşıtı göstericiler yargılanacak 
</HEADLINE>
<TEXT>

     İran'da rejim karşıtı gösteriler sırasında tutuklananlar, haklarındaki soruşturma tamamlandıktan sonra yargı önüne çıkacak. 
     İRNA'nın haberine göre, Tahran Adliye Başkanı Abbasali Alizade, daha önce Cumhurbaşkanı Muhammed Hatemi'nin danışmanı reformcu hareketin mimarlarından Said Haccariyan suikastına adı karışan aşırı muhafazakar Said Asker ve arkadaşlarıyla gösterilerde tutuklananların yargılanacağını söyledi. 
     Kaç kişinin tutuklandığı konusunda bilgisi olmadığını, yargıçların insanlar arasında ayrım yapmayacağını, yargılamaların davaların içeriğine ve yüklenen suça göre yapılacağını belirten Alizade, düzeni bozmanın, toplumun güvenliğine ve kamu malına zarar vermenin suç teşkil ettiğini, suçlularla yasalar çerçevesinde mücadele edileceğini kaydetti. 
     Güvenlik güçleri geçen hafta Cumartesi sabaha doğru başkent Tahran'da Allame Tabatabai üniversitesine bağlı bir yurda düzenledikleri baskında 80 öğrenciyi döven ve yurtta hasara yol açan aşırı muhafazakar Ensari Hizbullah üyesi Said Asker ve arkadaşlarını tutuklamıştı. 
     İran'da üniversitelerin özelleştirilmesi planını protesto, rejim karşıtı gösterilere dönüşürken, dün gece başkent Tahran'da polis ve sertlik yanlısı gruplar, gösteri yapılması muhtemel bölgelerde geniş güvenlik önlemleri alarak, buna izin vermedi. 
     Bu arada, Tahran Besicleri gönüllü milis , yaptıkları açıklamada, İran'daki son olayların Amerikan yönetimi tarafında kışkırtıldığını belirterek, ''İslam rejimini ve başarılarını korumak için durmaksızın mücadele edecekleri'' sözü verdiler. 
     Açıklamada, ''Büyük şeytanın ABD paralı askerleri kullandığı ve öğrenci gösterilerini İran yönetimi karşıtı uydu televizyonların da yardımıyla kutsal İslam rejimine karşı meydana okumak için suiistimal ettiği, öğrenci ve polisin gösterileri kontrol altına almak için basiretli davrandığı, bir kez daha İran halkının yeminli düşmanlarının planlarının boşa çıkarıldığı'' belirtildi. 
     Açıklamada, ''Bugün biz Besicler, İslam Devrimi'nin kurucusu Ayetullah Ruhullah Humeyni, şehitler ve silahlı kuvvetler başkomutanına dini lider Ayetullah Ali Hamaney bağlılığımızı yineliyoruz'' denildi. 
     
</TEXT>
</DOC>
