<DOC>
<DOCNO> 157865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo25.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer Güney'den basına ültimatom... 
</HEADLINE>
<TEXT>

     Fenerbahçe Teknik Koordinatörü Tamer Güney, basında bazı konularda asılsız ve saptırma haberler yapıldığını iddia ederek, bundan sonra böyle haber yapanların sezon sonuna kadar Samandıra Tesisleri'ne alınmayacağını bildirdi. 
     Fenerbahçe'nin bugünkü antrenmanı sırasında tesislerdeki basın odasına asılan Tamer Güney imzalı ''Fenerbahçe Muhabirlerine'' başlıklı açıklamada, saptırma ve asılsız olduğu ileri sürülen haberler 5 madde halinde sıralanarak, bunların Fenerbahçe'ye zarar verdiği belirtildi. 
     Güney'in yazılı açıklaması şöyle 
     ''1. 'Tamer hoca sezonu kapattı' diyerek bilimsel çalışmalar küçümsenmeye çalışılıyor. 
     2. 'Basının saha içine girmesine izin verdi' haberiyle kendilerine sağlanan kolaylık saptırılmıştır. 
     3. 'İstanbulspor maçı sonunda futbolcular kavga etti' haberi hayal ürünüdür. 
     4. 'Hakan Bayraktar'ın gülmesi olayı' asılsız bir haberdir. 
     5. Fatih'in 'eşşek şakası' haberi antrenman esnasında her zaman olan bir olayı yanlış değerlendirmeye almaktır. 
     Çok önemli bir haftada bu tür haberlerin çıkması bize zarar vermektedir. Bugünden itibaren asılsız ve saptırma haber yapanlar sezon sonuna kadar tesislere alınmayacaktır.'' Bu arada, Güney, kulübün resmi internet sitesinde yaptığı açıklamada, bugün bir gazetede yer alan haberdeki bazı sözlerin kendisine ait olmadığını belirterek, ''Haberde yer alan En büyük korkum, Fenerbahçe'nin UEFA Kupası'na katılma hakkını kaybetmesi. Kulüp tarihinde kara leke olarak kalmak istemiyorum şeklindeki ifadeler kesinlikle bana ait değildir. Ortada bir başarısızlık varsa, elbette benim de sorumluluğum olacaktır, ancak bu başarısızlığın tamamıyla bana yönlendirilmesinin de doğru olmayacağı inancındayım'' dedi. 
     
     KEMAL SAKATLANDI 
     Fenerbahçe, Diyarbakırspor ile hafta sonunda yapacağı lig maçının hazırlıklarını tek idmanla sürdürdü. 
     Teknik koordinatör Tamer Güney yönetiminde Samandıra Tesisleri'nde gerçekleştirilen ve yaklaşık 1 saat süren antrenmanda futbolcular koşunun ardından çift kale maç yaptı. 
     Antrenman maçında Erman ile girdiği ikili mücadelede yerde kalan Kemal, sakatlık geçirdi. Saha içinde tedavisi yapıldıktan sonra kısa bir süre daha maça devam eden genç futbolcu, daha sonra saha kenarına giderek tedavi oldu. Kemal, tedavinin ardından tesislere girerken, kulüp doktoru İsmail Başöz, baldırına darbe alan milli futbolcunun ağrısı olduğu için idmana devam etmediğini söyledi. 
     Antrenmana sakatlıkları bulunan Hakan, Rüştü, Ceyhun, Johnson ve Rebrov katılmadı. Rebrov'un sağ dizinde şişme olduğu, kontrol amaçlı MR'ı çekilen Johnson'un da tedavisinin devam ettiği bildirildi. Sol omuz köprücük kemiği kırıldığı için uzun süredir idmanlara çıkmayan Bilal, bugün ilk kez saha antrenmanlarına başlarken, genç futbolcu bir süre koşu yaptı. 
     Bu arada çift kale maçta mavi takım Fahri ve Semih'in golleriyle, kırmızı takım'ı 2-1 yendi. Kırmızı takımın tek golü Erhan'dan geldi. 
     Fenerbahçe, yarın yapacağı tek antrenmanla Diyarbakırspor maçı hazırlıklarına devam edecek. 
     
</TEXT>
</DOC>
