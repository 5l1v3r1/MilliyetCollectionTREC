<DOC>
<DOCNO> 157210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/siyaset/siy06.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ABD çekilmeli 
</HEADLINE>
<TEXT>

     ÖNDER YILMAZ 

     Cumhurbaşkanı Ahmet Necdet Sezer, ABD'nin Irak'ta düzeni sağladıktan sonra çekilmesi gerektiğini söyledi. 
     Sezer, Tunus ziyareti çerçevesinde dün ilk olarak Tunus Belediyesi'ni ziyaret etti. Sezer, daha sonra Başbakan Muhammed Gannuşi ile bir araya geldi. Gannuşi, Sezer'den Samsun'da özelleştirme kapsamına alınan gübre fabrikasına talip olduklarını belirterek, yardım istedi. Cumhurbaşkanı Zeynel Abidin Ben Ali ile dün ikinci kez görüşen Sezer, onuruna verilen yemekte, Türkiye'nin Irak'ın toprak bütünlüğü ve bağımsızlığına verdiği öneme değindi. Savaşın ardından Irak'ta siyasal bütünlüğün sağlanmasına dikkat edilmesi gerektiğini belirten Sezer, şöyle konuştu 
     "ABD, düzeni sağladıktan sonra Irak'tan çekilmelidir. Irak'ta kendi kaynakları üzerinde denetime sahip demokratik bir yönetimin en kısa sürede kurulmasını diliyoruz." 
     
     Tülbent taktı 
     Cumhurbaşkanı Ahmet Necdet Sezer'in eşi Semra Sezer Tunus'ta, Afrika kıtasının üçüncü büyük camisi Zituna Camii'ni gezdi. Sezer çifti, cami girişinde ayakkabılarını çıkardı, Semra Sezer'e başına örtmesi için beyaz bir tülbent verildi. Sezer ve eşi dua eden, Kuran okuyan bir grubu dinledi. 
     

</TEXT>
</DOC>
