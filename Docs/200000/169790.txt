<DOC>
<DOCNO> 169790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko33.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Brookings Enstitüsü'nden Martin Indyk Irak aramıza girdi 
</HEADLINE>
<TEXT>

     Brookings Enstitüsü'nün Ortadoğu Merkezi Direktörü Martin Indyk, Türk-Amerikan ilişkilerinin krizde olduğunu ifade ederek, ''Tabii ki sorun Irak. Irak aramıza girdi, özellikle Kuzey Irak aramıza girdi. Bu durum ABD-Türkiye ilişkilerinin geleceği için tehlikeli'' dedi. 
     ABD Başkanı Bill Clinton yönetimi sırasında Milli Güvenlik Konseyi Ortadoğu Danışmanı olarak görev yapan eski Büyükelçi Martin Indyk, Türk-Amerikan İş Konseyi'nin konuğu olarak İstanbul'da ''ABD'nin Ortadoğu Stratejisi'' başlıklı bir konuşma yaptı. 
     Indyk, Türk-Amerikan ilişkilerinin krizde olduğunu, bu noktaya nasıl gelindiğini anlamakta sıkıntı çektiğini söyledi. 
     ABD hükümeti adına konuşmadığını, Clinton döneminde çalıştığını, görüşlerinin kendi kişisel görüşleri olduğunu belirten Indyk, Türkiye ile ABD arasındaki sorunun Irak olduğunu ifade etti. 
     Yeni durumda silahlı kuvvetlerin her ikisinin de karada haraket ettiğini ifade eden Indyk, ''Bu bana 1982'deki Lübnan'ın durumunu hatırlatıyor. İsrail ve ABD kuvvetleri orada birlikteydi. Beyrut'ta beraber karadalardı. O günlerde kuvvetler arasında sürtüşme vardı. Bu ABD-İsrail ilişkilerinde krize neden oldu. Burada da benzer durum olabilir'' diye konuştu. 
     
     ''TÜRKİYE VE ABD İLİŞKİLERİ ÖNEMLİ'' 
     Martin Indyk, şunları kaydetti 
     ''Türkiye ve ABD ilişkileri önemli. Çünkü karada kaçınılmaz sürtüşme mevcut. İletişim güçleşti. Biz ve siz Kuzey Irak'ta kendimizi bu durumda bulduk. Olaylar çok farklı olabilirdi, eğer ABD ve Türkiye bir yolunu bulup da Saddam Hüseyin'i birlikte yok etselerdi. Biz Kuzey Irak'a girdik ve burada Kürtleri müttefikimiz olarak kullandık ve bu da öyle bir durum yarattı ki biz kendimizi ters dönmüş durumda bulduk.'' Türkiye ile ABD'nin menfaatlerinin ortak olduğunu dile getiren Indyk, ABD'nin Irak'ın toprak bütünlüğünü muhafaza etmek istediğini söyledi. Indyk, şöyle dedi 
     ''Biz bağımsız bir Irak Kürdistanı görmeyi hiçbir zaman arzu etmedik, etmiyoruz, etmeyeceğiz. Türkiye de bunu arzu etmiyor. Biz terörizme karşı mücadele etmeliyiz. Biz terörizmin kurbanı olduk. Türkiye de oldu. Kuzey Irak'ı Türkiye'ye saldırı için bir platform olarak görmek istemiyoruz. Son 10 yılda PKK sorununun üstesinden gelmek için birlikte çalıştık. Türkiye ile ortak menfaatlerimiz var. İstikrarlı bir Kuzey Irak görmek istiyoruz.'' Indyk, şu anda taktik farklılığının, stratejik ortak menfaatlerin üstüne geçmesine neden olduğunu, masayı tekrar yerine getirmek gerektiğini söyledi. 
     Indyk, ''Biz sizin endişelerinize, şerefinize, haysiyetinize daha duyarlı olmalıyız. Siz de bizim ilgilerimize anlayışlı olmalısınz. Biz birbirimize karşı saygılı olmalıyız'' dedi. 
     
     ''DOSTLARIMIZI ÖDÜLLENDİRİYORUZ'' 
     11 eylül olaylarının gözardı edilemeyeciğini ifade eden Indyk, konuşmasını şöyle sürdürdü 
     ''Bir yandan gücümüz dünya tarihinde görülmemiştir. Bu güç ile bizim kendi anavatanımızın zaafiyetleri arasındaki bu çelişki güçlü tepkiye neden oldu. Başkan Bush, iddialı gündem hazırladı ve terörizme karşı savaşma kararı aldı. Dostlarımızı ödüllendiriyoruz, fakat düşmanlarımızı cezalandırıyoruz. Müttefiklerimizle farklılıklar için tahammülümüz yok.'' Terörizme karşı savaşın odağının Ortadoğu bölgesinde olduğunu, terörizmin en önemli sponsorları olan Irak, Suriye ve İran'ın da bu bölgede bulunduğunu kaydeden Indyk, terörizmle mücadelelerini bu bölgeye odakladıklarını söyledi. 
     Başkan Bush'un 4 taraflı strateji oluşturduğunu, bunların hepsinin de Türkiye'nin komşularıyla ilgili olduğunu anlatan Indyk, ilk hedefin Saddam Hüseyin olduğunu, Saddam Hüseyin'in düşürülmesinden hemen sonra ABD'nin bölge içinde hakim güç haline geldiğini kaydetti. 
     Indyk, ''Bu bölgedeki güç dengesinde ılımlılar lehine değişiklik oldu. Mısır, Suudi Arabistan, Türkiye güçlenmiştir. Suriye, İran zayıflamıştır. Hizbullah, Lübnan'da sesini kesti. Bu bir tesadüf değil. Hamas, tek taraflı ateşkesi kabul ediyor. Arap-İsrail güç dengesinde de önemli değişiklik oldu'' diye konuştu. 
     Irak ordusunun eriyip buharlaştığını, onun yerini ABD ordusunun aldığını ifade eden Indyk, Ürdün ve Mısır'ın İsrail'le barıştığını, güç dengelerinin değiştiğini vurguladı. 
     Arap tarafında herkesin barışı çok daha mümkün gördüğünü kaydeden Indyk, ancak ABD'nin başarılı olamaması durumunda bütün bu yararların yok olacağını söyledi. Indyk, ''Biz mutlaka dizginleri elimizde tutmalıyız. Ta ki Irak'ta sivil toplum oluşuncaya kadar...'' dedi. 
     Irak'taki faaliyetlerini yönetmeleri için BM'ye talepte bulunduklarını da kaydeden Indyk, ''Irak'ta biz başarılı olacağız. Çünkü başarısız olma imkanımız yok'' diye konuştu. 
     
     ORTADOĞU'DAKİ GELİŞMELER 
     Indyk, Suriye ve İran'a ilişkin olarak da burada askeri müdahale sorunu bulunmadığını, buna gerek olmadığını, Irak'ta istikrarın sağlanmasıyla bu ülkelerde etkili biçimde tehdit oluşturup terörizmi desteklemelerinden vazgeçmelerini sağlayabileceklerine dikkat çekti. 
     Indyk, İsrail-Filistin barışı konusunda da hem Filistin, hem İsrail için ayaklanmanın bir tükenme noktasına geldiğini, her 2 tarafın da yol bulmaya çalıştığını, İsrail ve Filistin'in tekrar müzakere masasına dönme amacında olduklarını söyledi. 
     Başkan Bush'un da bu fırsatı fark ettiğini dile getiren Indyk, amacın, İsrail'in yanında bağımsız bir Filistin devletinin güven ve barış içinde yaşaması olduğunu anlattı. 
     Indyk, ABD'nin Irak'ta başarısız olması durumunda Türkiye'nin de çok büyük kayıpları olacağını dile getirdi. 
     Katılımcıların sorularını da yanıtlayan Indyk, PKK-KADEK'e ABD desteğinin olup olmadığının sorulması üzerine, ''Bizim PKK'yı desteklememiz saçma'' dedi. 
     İran ve Suriye'deki rejim değişikliğinde ABD'nin güç kullanıp kullanmayacağı yönündeki bir soru üzerine de Indyk, buna gerek olmadığını söyledi. 
     Indyk, ''İran hükümetiyle bir anlaşmaya varmalıyız. Terör örgütlerini desteklemesini kesmesini sağlamalı. Nükleer silah programını da durdurmalılar'' diye konuştu. 
     
     ''KÜSTAHLIK...'' 
     Martin Indyk, ''Yeni stratejisinde ABD'nin bir küstahlık görüyoruz. ABD'nin müttefiklerine, NATO ittifaklarına karşı tavrı... Bush yönetimi, bu stratejiyi her halükarda devam ettirmeye kararlı. Bu iyi bir politika mı, bu tutum değişebilir mi '' sorusu üzerine, şunları kaydetti 
     ''İyi politika değil, aynı zamanda küstahlık da... Savaş öncesi de diplomasiyi iyi yönetemedik. Kendimize zarar verdik. Buna hiç gerek yoktu. Küstahlığın Türkiye ilişkilerinde de ortaya çıktığı belirtildi. Ben bunu kabul ediyorum. Daha dikkatli olmalıyız. Türkiye'nin ilgilerini hesaba katmalıyız. Siz şerefinize, haysiyetinize çok düşkünsünüz. Fakat protokol uygun olmadığından Savunma Bakanı Başbakan'a yazamaz deniyor. O da benim kanımca doğru değil. Siz de bu açıdan daha farklı düşünmelisiniz. Zaten değişiyor, dostlarımızın yardımına ihtiyacımız var.'' Bir başka soru üzerine de, Indyk, ''Her iki hükümet de hatalar yaptılar. Biz yeterince kamuoyunun rolünü hesaba katmadık. Küstahlık, kendini beğenmişlik hatalarımıza neden oldu. ABD ve Türkiye bu durumda müttefik olmalıydı. Fakat değiliz. Bunun üstesinden gelmeliyiz. Ortak stratejik menfaatleri yeniden canlandırabiliriz. Özel sektör ve iş dünyası da bu dönemde rol oynayabilir'' yanıtını verdi. 
     Türk-Amerikan İş Konseyi Başkanı Vural Akışık da iki ülke arasındaki ticaret hacminin 13.5 milyar dolar, ihracat ve ithalat dengesinin oranlı olduğunu, ancak Türkiye'nin, ABD'nin dış ticaret içindeki payına bakıldığında henüz istenilen yerde bulunulmadığını kaydetti. 
     Dünyanın hızla değiştiğini, bu süreçte tehdit algılamalarının da değiştiğini belirten Akışık, yeni dengeler kurulduğunda zaman zaman gerilimler olmasının da kaçınılmaz olduğunu vurguladı. 
     Martin Indyk, ABD Dışişleri Bakanlığı'nda Ortadoğu'dan Sorumlu Müsteşar Yardımcılığı yapmış, ardından ABD'nin İsrail'de görevlendirdiği ilk Musevi Büyükelçi olmuştu. 
     
</TEXT>
</DOC>
