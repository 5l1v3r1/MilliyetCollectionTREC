<DOC>
<DOCNO> 151025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo20.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İnönü'ye kazanmak için gidiyor... 
</HEADLINE>
<TEXT>

     Birinci Süper Futbol Ligi'nde, gelecek sezon UEFA Kupası'na katılabilme mücadelesi veren Fenerbahçe'de, Beşiktaş derbisi öncesi tek hedef galibiyet. 
     Ligde yaptığı son 2 maçında sergilediği mücadele ve hırsıyla derbi öncesi teknik heyeti sevindiren sarı-lacivertli takımdan, yöneticiler mutlak galibiyet bekliyor. 
     Fenerbahçe Kulübü Asbaşkanı Nihat Özbağı, yaptığı açıklamada, sarı-lacivertli camiada derbi maçların her dönemde önemli olduğunu vurgulayarak, ''İnşallah yarınki maçta 3 puanı alan taraf biz oluruz'' dedi. 
     Fenerbahçe'nin gelecek sezon Avrupa kupalarında yer alabilmesi için puana ihtiyacı olduğunu ifade eden Özbağı, ''Bütün derbi maçlar bizim için önemlidir. Bütün hazırlığımızı da buna göre yaptık. İnşallah yarın da iyi oynayıp kazanmak istiyoruz. Ayrıca puana acil ihtiyacımız var. Derbi maçlar sürekli zevkli geçiyor. Bundan sonra da böyle olacak. Yarınki maçın da iki takıma yakışır bir şekilde, futbol dolu bir biçimde geçmesini diliyorum'' diye konuştu. 
     
     ÖZDEMİR ''KAZANMAYA GİDİYORUZ'' 

     Kulüp ikinci başkanı Nihat Özdemir ise, BJK İnönü Stadı'na kazanmak için gideceklerini belirterek, ''Fenerbahçe'ye yakışır bir şekilde futbol oynayarak 3 puanı almak istiyoruz'' dedi. 
     Bu sezon ligin ilk bölümünde siyah-beyazlı ekiple Kadıköy'de yaptıkları maçta aldıkları yenilginin, sarı-lacivertli takımı şampiyonluktan uzaklaştırdığını ifade eden Özdemir, ''Yarın İnönü Stadı'na gidip, Fenerbahçe'ye yakışır bir şekilde futbol oynayacağız. Kazanmaya gidiyoruz. Geçen yıl Beşiktaş'ı kendi sahasında 2-0 yenmiştik. Bu sene de aynı şekilde kazanacağımızı düşünüyorum'' diye konuştu. 
     
     ''TÜRKİYE'YE ÖRNEK OLSUN'' 

     Özdemir, Beşiktaş ile Fenerbahçe arasında yapılacak derbi maçın, futbol kalitesi bakımından Türkiye'ye örnek olmasını istediğini söyledi. 
     Maçın, saha içinde futbolcular, tribünlerde de taraftarlar arasında herhangi bir olay yaşanmadan olumlu bir atmosferde geçmesini dilediğini ifade eden Özdemir, ''Derbi maçın kardeşçe, sportmence ve centilmenlik içinde geçmesini diliyorum. Bütün Türkiye bu maçı izleyecek. İnşallah güzel bir maç olacak. Hakeden takım kazansın'' diye konuştu. 
     





</TEXT>
</DOC>
