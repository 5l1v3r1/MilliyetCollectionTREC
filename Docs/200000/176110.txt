<DOC>
<DOCNO> 176110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/sazak.html </URL>
<DATE> 2003/08/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Soygun düzeni 
</HEADLINE>
<TEXT>

   
   İmar Bankası olayı Türkiye'ye 21.7 milyar dolara patlayan finans sektöründeki 'nitelikli soygun'a yeni halkalar ekliyor. 
   BDDK'nın rakamlarına göre fona geçen bankalardan grup şirketlerine aktarılan - hortumlanan - kaynak tutarı 11 milyar dolar. Eski sahiplerinin peşine düşülse de bunların geri dönüşü yok. 
   Yığınakta yapılan hata bu yolu kapadı. 
   Ecevit hükümetince bankacılıkla ilgili suçlar DGM kapsamından çıkarılınca, hortumcular üzerindeki 'baskı' kalktı, 'rüşvet' dahil her türlü yöntem denenerek Kartal Cezaevi boşaltıldı. 
   Devlet şimdi 21.7 milyar dolarlık batağın ancak 1.7 milyar dolarını 'alacak takibine' bağlamış durumda. 20 milyar doların çoğu yurtdışı hesaplarda. 
   İmar Bankası da battıktan sonra kamuoyunda bir sorumlu aranıyor 
   Hedefte öncelikle BDDK var. 
   Çünkü İmar Bankası'nda sorun salt grup şirketlerine açılan kredilerde limitlerin aşılmış olması değil, 'hayali bankacılık' yoluyla vatandaşa Hazine bonosu satılmış. BDDK, açığa yapılan bu işlemlerden ancak bankaya el konulduktan sonra haberdar olunduğunu savunuyor. Oysa Maliye ve Hazine'nin uyarıları söz konusu. BDDK'nın bankadaki temsilcisinin, portföyünde bono satışı olmayan İmar'ın bunları pazarlarken, 'uyuması' da ayrı bir sorun. 
   Kastelli olayından bu yana, birkaç puan faiz uğruna parasını kaptırmaktan usanmayan İmarzeler ise perişan. Emekli ikramiyesini, üç aylığını 'devlete güvenerek' bankaya kaptıran binlerce kişi var. Banka önlerindeki kuyruklar mağduriyetin aynası. Bonozedeler umutla BBDK'dan çıkacak kararı bekliyorlar. 
   Uzanlar'ın medya şirketlerinden sonra Telsim'i de BDDK'nın denetiminden, tasfiyeden kaçırmaya çalışmaları da tam bir hukuk skandalı. Zaten BDDK'nın asıl kusuru da burada, zamanında önlem alınmayınca 'Atı alan Üsküdar'ı geçiyor ' 
   Sonuçta bağımsız bir kuruluş da olsa, 'siyasi iklim'den banka denetçileri de etkileniyor. 
   İmar Bankası zincirin son halkası, bankaların içi boşaltılırken, grup şirketlerine milyarlarca dolar aktarılırken, halkın parası 'hayali hesaplarda' iç edilirken ülkeyi yönetenler, Hazine'den sorumlu bakanlar, başbakanlar neredeydi 
   Bu soygunun miladı 2000 - 2001 krizi değildir. Deprem öncesi biriken 'stres' gibi, 1990'ların başından itibaren bankacılık sektörü 'siyasi himaye' gördü. Siyasi iktidarlarca kullanıldı. Sistem içeriden çökertildi, 'kuzuyu kurda teslim ettiler ' 
   CHP Meclis Grup Başkanvekili Haluk Koç'un 1998 anımsatması yerindeydi 
   "Bankalardaki soygun düzeni Türkiye ekonomisini çökertmeden önce CHP'nin uyarıları dikkate alınsaydı, gensoruyla düşürülen kadroları korumak yerine yolsuzlukların üzerine gidilseydi, şeffaflık ve denetim sağlansaydı 2001'deki ağır bedeli toplumca ödemezdik." 
   
      
   
</TEXT>
</DOC>
