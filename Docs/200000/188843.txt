<DOC>
<DOCNO> 188843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo23.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin 2012'ye adaylık sürecimizde değişiklik yok 
</HEADLINE>
<TEXT>

     İstanbul Olimpiyatları Hazırlık ve Düzenleme Kurulu HDK toplantısı, Ataköy'deki Olimpiyatevi'nde yapıldı. 
     Devlet Bakanı ve Başbakan Yardımcısı Mehmet Ali Şahin başkanlığında yaklaşık 4 saat süren toplantıya, İstanbul Valisi Muammer Güler, Gençlik ve Spor Genel Müdürü Mehmet Atalay, Türkiye Milli Olimpiyat Komitesi TMOK Başkanı Togay Bayatlı ve öteki üyeler katıldı. 
     Bakan Şahin, toplantı sonrası yaptığı açıklamada, 2012 Olimpiyatları'na evsahipliği adaylıklarında herhangi bir sorun bulunmadığını söyledi. 
     Prosedürün normal işlediğini ifade eden Şahin, ''Bugünkü toplantıda, aday adaylığı dosyasının hazırlanması için gerekli ihalenin açılmasını kararlaştırdık. Ekonomik sorunumuz yok. Adaylık prosedürü normal bir şekilde ilerleyecektir'' dedi. 
     HDK'nın bazı gelirlerinde azalmalar olduğunu kaydeden Şahin, bu sıkıntıları gidermek için yeni yasal düzenlemelerin gerekliliğine işaret etti. 
     Hazine'nin, Atatürk Olimpiyat Stadı'nın finansmanı için güvence verdiğini ifade eden Şahin, ''HDK'nın, Hazine'ye 1 trilyon 644 milyar liralık borcu bulunuyor. Bu konuda defterdarlık ve müsteşarlık düzeyinde görüşmeler yapıldı. Bu parayı Ocak 2004'te ödeyeceğiz. Haciz sözkonusu değil. Borç hesaplamalarında farklı yaklaşımlar vardı. Ancak rakamlarda anlaşıldı. Borç yeniden yapılandırılacak. Sonuçta devletin 2 kurumu bir yerde anlaşırlar'' diye konuştu. 
     Şahin, toplantıda Galatasaray Kulübü temsilcisi Ali Dürüst ile Atatürk Olimpiyat Stadı'nın kullanımıyla ilgili bazı sorunları ve yapılması gereken işleri konuştuklarını bildirdi. Şahin, bu konuda da herhangi bir sorun olmadığını ve her iki tarafın üzerlerine düşen görevi yerine getireceğini söyledi. 
     
     İNGİLİZ BASININA DAVET 
     Şahin, Türkiye-İngiltere maçı sonrasında, futbol yaşamını sürdürdüğü İnhgiltere'de bazı tepkilerle karşılaşan milli oyuncu Alpay'a da sahip çıktı. 
     Alpay'ın profesyonel bir oyuncu olduğunu kaydeden Şahin, ''Saha içinde olanlar sahada kalmalı. Bunu en iyi İngilizler, özellikle de basını bilmelidir. Olayları polemik konusu yapmak ve uluslararası sorun haline getirmek adına sergilenenleri üzüntüyle izliyorum. İngiliz basınını sportif düşünmeye davet ediyorum'' dedi. 
     Şahin, Alpay'ın İngiltere'de sorun yaşaması durumunda Türkiye'de ya da herhangi bir Avrupa ülkesinde futbol yaşamını sürdürebileceğini söyledi. 
     Güneş'in, Alpay hakkında verdiği herhangi bir demeci de duymadığını kaydeden Şahin, ''Teknik direktörümüzün olaylarla ilgili peşin yaklaşımlarla karar vereceğini sanmıyorum. Ancak bu konu benim konum değil. Biz prensip olarak teknik direktörün kararlarına karışmayız. Kadro seçiminde tek yetkili tabii ki Şenol Güneş'tir'' diye konuştu. 
     Bu arada toplantıdan erken çıkan Galatasaray Kulübü Asbaşkanı Ali Dürüst'ün, Atatürk Olimpiyat Stadı'nın diğer yollarının ne biçimde yapılacağını HDK yetkililerinden sorduğu, otoparkta da otomasyona geçirilmesini istediği öğrenildi. 
     
</TEXT>
</DOC>
