<DOC>
<DOCNO> 167818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko10.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek büyümenin kaynağı ne 
</HEADLINE>
<TEXT>

     Gayrisafi yurtiçi hasılada GSYİH yılın ilk üç ayında stok değişimi yine etkili olurken, özel tüketim ve özel yatırım kaynaklı bir büyüme yaşandı. 
     Devlet Planlama Teşkilatı DPT hesaplamalarına göre, yüzde 8.1 olan GSYİH büyümesinin 4.3 puanı toplam tüketimden, 1.5 puanı sabit sermaye yatırımlarından, 5.6'sı ise stok değişiminden geldi. 
     İhracatın büyümeye katkısı 5.9 puan olurken, ithalattan -9.3 puan geldi. 
     Bütün bunların sonucunda yılın ilk üç aylık döneminde yüzde 8.1'lik GSYİH büyümesine ulaşıldı. 
     
     ÖZEL VE KAMU SEKTÖRÜNÜN KATKILARI 

     Öte yandan toplam tüketimden GSYİH'ya gelen 4.3 puanlık katkının 4.5 puanı özel tüketimden gelirken, kamu tüketimi 0.2 puan toplam tüketimi düşürdü. 
     Sabit sermaye yatırımlarında özel sektör katkısı 2.6 puan olurken, devletin sabit sermaye yatırımlarından -1.1 puan geldi ve toplamda sabit sermaye yatırımlarının GSYİH'ya yansıması 1.5 puan oldu. 
     
     KAMU TÜKETİM VE YATIRIMI EKSİ OLMASAYDI 

     Öte yandan kamu tüketiminin -0.2, sabit sermaye yatırımlarının da -1.1 olduğu göz önüne alındığında, kamu kesiminden gelen bu negatif etkinin olmaması durumunda, GSYİH büyümesinin daha da yüksek olabileceği ifade ediliyor. 
     Ancak özel sektör kaynaklı sayılabilecek ilk üç aylık büyümenin, büyüme senaryolarına uygun olduğu belirtiliyor. 
     2002 yılının ilk çeyreğinden bu yana stok değişiminin büyümeye olumlu etkisi devam ederken, bu yılın ilk çeyreğinde de GSYİH'ye 5.6 puan katkı sağladı. 
     
</TEXT>
</DOC>
