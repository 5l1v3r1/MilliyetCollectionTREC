<DOC>
<DOCNO> 170653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/spor/aspo.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'DEN İLK MOLA 0-0 
</HEADLINE>
<TEXT>

   Sarı-Lacivertliler, ikinci hazırlık maçında Aachen karşısında tat vermedi, golsüz beraberlikle yetindi. Tuncay yakaladığı birçok fırsatı değerlendiremedi, Hooijdonk ise etkisizdi 
      
   FENERBAHÇE, Alemania Aachen ile oynadığı hazırlık maçında vasatı aşamadı, oynadığı futbolla hayal kırıklığı yarattı. Yeni transfer Luciano'nun da görev yaptığı maçta Sarı - Lacivertliler durgun bir görüntü verdi. İlk yarı boyunca sadece iki pozisyon yakalayabilen Fenerbahçe, ikinci 45 dakikada biraz toparlandı ancak Tuncay yakaladığı pozisyonları harcayınca galibiyete ulaşamadı. Oyunun son bölümlerinde bir gurbetçi taraftar sahaya girerek Tuncay'a sarıldı. Genç oyuncu bu kişiyi güvenlik güçlerinin elinden kurtararak tekrar tribüne gönderdi. 
   
   Maçın karnesi YUSUF KOBAL 
   HAKEMLER Peter Henes, İngo Hollensteiner, Björn Schulte 
   ALEMANİA AACHEN Straub 7 - Landgraf 6 , Klipzpera 7 Brigman Dk. 83 , Lanzaat 7 - Blank 7 , Michalke 6 Van der Luer Dk. 61 5 , Grlic 6 , Pflipsen 6 , Bayock 7 - Gomez 7 Krontiris Dk. 66 5 , Meijer 5 
   FENERBAHÇE Recep 7 - Fatih 6 , Luciano 8 Can Dk. 61 7 , Ümit 7 , Erhan 7 - Aurelio 4 Yusuf Dk. 76 5 , Kemal 5 Hakan Dk. 76 5 , Selçuk 5 , Tuncay 6 - Hooijdonk 4 , Semih 6 Rebrov Dk. 46 5 
   SARI KARTLAR Fatih, Kemal F.Bahçe , Meijer A.Aachen 
   
   Gurbetçi yine sahada    KARŞILAŞMANIN son dakikasında oyun alanına giren gurbetçiyi polislerin elinden Tuncay kurtardı. Olaydan sonra sahaya başka taraftarlar da girince hakem maçın son düdüğünü çaldı. 
   
   Göze çarpanlar    HOOİJDONK Hollandalı oyuncu, ikinci maçında da gözdoldurmadı. Henüz arkadaşlarına alışamadı. Bu yüzden şimdilik bocalama dönemi yaşıyor, kendini yeteri kadar gösteremiyor. 
   REBROV Yeniden takıma dahil edilen Ukraynalı oyuncunun yaşadığı sıkıntı futboluna da yansımış. Hem çok ürkek, hem de yeteri kadar oyuna motive olamıyor. Bu yüzden de çok net bir gol kaçırdı. 
   TUNCAY Topla gereğinden fazla oynuyor. Yardımlaşmayı ikinci plana bıraktı. Böyle devam ederse hem Fenerbahçe, hem de kendisi sorunlu günler yaşar. İşler kötüye gitmeden Tuncay kendini toparlamalı. 
   
   Daum Aşama içindeyiz    TEKNİK Direktör Daum maçtan sonra yaptığı açıklamada, futbolcularının performansından memnun olduğunu söyledi. Alman hoca, "Luciano da aramıza katıldı. Yavaş yavaş kadromuz tamamlanıyor. Diğer transferler de gelecek ve yolumuza devam edeceğiz. Bu maçta hava şartları da bizi çok etkiledi. Ama skor önemli değil" diye konuştu. 
   
   Fener taşınıyor    FENERBAHÇE yarın 14 Temmuz'dan beri kamp yaptığı Bitburg Spor Okulu'ndan Castrop Rauxel'e gidecek ve 28 Temmuz'a kadar çalışmalarına burada devam edecek. Goldschmiedring Mercur Otel'de kalacak olan Sarı - Lacivertliler bu süre içinde Bochum, Bielefeld ve Rot Weiss Essen takımlarıyla hazırlık maçı yapacak. 
   
   
   
</TEXT>
</DOC>
