<DOC>
<DOCNO> 156908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo31.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA ve Azerbaycan arasındaki buzlar eridi... 
</HEADLINE>
<TEXT>

     FIFA ve UEFA'ya karşı yükümlülüklerini yerine getirmediği gerekçesiyle bir süre önce hakları askıya alınan Azerbaycan ile FIFA ve UEFA arasındaki ilişkiler, UEFA Asbaşkanı Şenes Erzik'in girişimleri sonucu iyileşme sürecine girdi. 
     Şenes Erzik'in başkanlığındaki FIFA-UEFA ortak heyeti, Azerbaycan'da yaptığı temaslar sonucunda, spor bakanlığı, federasyon ve kulüpler ile anlaşmaya vardı. Azerbaycan Futbol Federasyonu'nun 23 Mayıs'a kadar yeni hazırladığı futbol statüsünü UEFA'ya bildireceği yönünde söz vermesi üzerine, yaşanan kaos da şimdilik sona erdi. 
     Bu arada, Azerbaycan'da 1,5 yıldır oynanmayan liglerin fikstür kuraları çekildi. Lig maçlarının da 17 Mayıs Cumartesi günü yeniden başlayacağı açıklandı. 
     Şenes Erzik, Azerbaycan'ın yükümlülüklerini bu kez de yerine getirmemesi durumunda, bundan sonraki aşamanın ''kesin ihraç'' olduğunu hatırlattı. 
     Erzik, ''Bizim açımızdan çok önemli bir gelişme. Çünkü durum kesin ihraca doğru gidiyordu. İnşallah bu kez sözlerinde dururlar. Resmi unvanımın dışında, bir Türk olarak, kardeş Azerbaycan'ın UEFA ve FIFA'da saygın yerini almasından da çok mutluyum'' dedi. 
     
</TEXT>
</DOC>
