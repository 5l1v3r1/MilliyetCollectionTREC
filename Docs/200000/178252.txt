<DOC>
<DOCNO> 178252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo16.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyasporlular kombine biletleri iki kez kullanınca... 
</HEADLINE>
<TEXT>

     Konyaspor Kulübü Başkanı Mehmet Köseoğlu, bir maça girişte birden fazla kullanıldığı belirlenen kombine biletlerin geçersiz sayılacağını bildirdi. 
     Mehmet Köseoğlu, yaptığı açıklamada, kulübe gelir sağlamak amacıyla lig başlamadan önce hazırlanan kombine biletlerde ilk olarak Trabzonspor maçına girişte sorun yaşandığını hatırlattı. 
     Taraftarların maça girişte sorun yaşamaması için barkod sisteminde hata veren kombine biletleri yenileriyle değiştirdiklerini belirten Köseoğlu, bu kez de beklemedikleri başka bir sorunla karşılaştıklarını kaydetti. 
     Köseoğlu, bazı taraftarların aldıkları kombine biletleri başkalarının maça girmesi için de kullandığını ifade ederek, şunları söyledi 
     ''Turnikeden geçen taraftar, stada girdikten sonra kombine biletini dışarıda bekleyen arkadaşına ulaştırıyor. Aynı biletle ikinci ya da üçüncü kez turnikeden geçmek isteyen kişiler, turnike görevlilerini biletlerde yine sorun çıktığını söyleyerek kandırıyorlar. Daha sonra yaptığımız araştırmada, bir kombine biletle 5 kişinin bile maça girdiğini belirledik.'' Köseoğlu, bu yönteme başvuranların Konyaspor taraftarı olduğuna inanmadığını belirterek, ''Kombine biletleri bu şekilde istismar etmek hem kulübe hem de Konya'ya zarar verir. Bu konuda çalışmalarımız sürüyor. Maça girişte birden fazla kullanıldığı tespit edilen kombine biletler geçersiz sayılacak ve ayrıca bu kombine biletlerin parası da iade edilmeyecek'' diye konuştu. 
     
</TEXT>
</DOC>
