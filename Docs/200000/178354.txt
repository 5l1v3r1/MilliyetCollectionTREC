<DOC>
<DOCNO> 178354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/spo04.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer bileti kesti 
</HEADLINE>
<TEXT>

   Trabzonspor Başkanı, Petkovic'i takasta kullanabileceklerini söyledi. Bordo - Mavililer'de Adanaspor kalecisi Murat'ın adı gündeme geldi 
      
   TRABZONSPOR Başkanı Özkan Sümer, Petkovic'in takımdan ayrılacağını, bu kalecinin takasta kullanacaklarını belirtti. Hasan'ın Adanaspor karşısında iyi oynadığını, ancak yeni bir file bekçisine ihtiyaçları olduğunu vurgulayan Sümer, "Transfer döneminin bitmesine kısa bir süre kaldı. Bu zaman içinde Petkovic'in takasıyla bir kaleci transferi gerçekleştirebiliriz. Eğer, takas olmazsa başka alternatiflerimiz de var" diye konuştu. 
   BORDO - Mavili yöneticilerden Hüseyin Tütüncü'nün, Belçika Milli Takımı'nın kalecisi Geert de Vlieger'in transferi için çalışmalara başladığı öğrenildi. Adanaspor'dan kaleci Murat Şahin ile Volkan'ın isimleri de transfer gündemine girdi. Trabzonspor'un diğer yabancılarından Oumar ve Somers'in sözleşmesinin feshedilmesi için de harekete geçildi. İki futbolcunun da Akçaabat Sebatspor'a kiralık olarak verilebileceği öğrenildi. 
   
   Fatih'ten işbaşı 
   TEDAVİSİ tamamlanan Fatih Tekke, dün takımla birlikte çalışmalara başladı. Kulüp doktoru Mesut Çelebi, kaptanın ilk antrenmanı sonrasında herhangi bir sorunla karşılaşmadığını belirterek, "Fatih önce salonda çalıştı. Arkadaşlarıyla çalışmalarını sürdürecek" dedi. Çelebi, Gökdeniz'in kasığında bir ağrı bulunduğunu ancak durumunun önemli olmadığını ifade etti. 
   
   'Alnım ak' 
   FENERBAHÇE maçı öncesinde alacaklarını isteyen futbolcuların önderi olmakla suçlanan ve Trabzon Başkanı Özkan Sümer'in "İfadesi alınacak" dediği Gökdeniz kendini savundu. "Alnım ak" diyen Bordo - Mavili oyuncu, "Seve seve savunmamı veririm. Ancak ceza vermeleri için somut bazı şeyler ortaya koymaları gerek. Çünkü biz orada takım olarak hareket ettik" dedi. 
   
   Maxim, Hami gibi 
   AKÇAABAT Sebatspor ile tarihinde ilk kez bir resmi maçta karşılaşacak olan Trabzonsporlu futbolcular, dünkü çalışmasında kanat organizasyonu üzerinde durdu. Maxim ise idman sonrasında özel olarak serbest vuruş çalıştı. Teknik Direktör Samet Aybaba, "Maxim tam bir duran top ustası" yorumunu yaparken, Bordo - Mavili oyuncu ise, kendisini Hami'ye benzetenlere, "Onun gibi bir efsanenin yerini doldurmak kolay değil" dedi. 
   
   
</TEXT>
</DOC>
