<DOC>
<DOCNO> 188293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun21.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da okullarda türban tartışması alevlendi .. 
</HEADLINE>
<TEXT>

     Fransa'nın başkenti Paris'te, iki genç kızın türbanla okula geldikleri için disiplin konseyi kararıyla okuldan atılması, türban yasasıyla ilgili tartışmaların yeniden alevlenmesine yol açtı. 
     Devletin desteğiyle Temmuz ayında kurulan Fransa İslam Konseyi CFCM , okulda türban tartışması konusunda arabuluculuk yapmayı önerdi. 
     Yayınladığı bir bildiriyle ''Genç kızların okuldan atılmalarından üzüntü duyduğunu'' açıklayan CFCM, ''Uzaklaştırma cezası öncesi uzlaştırıcı çabaların gerektiği biçimde gösterilmediği'' görüşünü savundu. 
     CFCM Başkanı Halil Ebubekir de Europe-1 radyosuna verdiği demeçte, ''Okullarda türban konusunda bir uzlaşmaya varılması gerektiğini'' ifade etti ve ''CFCM'nin, Müslüman dini açısından okulların bir çatışma merkezi olmaması için elinden gelen çabayı göstereceğini'' söyledi. 
     ''İslam dininin, günlük hayatta genç kızlar ve kadınlardan başörtü takmasını istediğini'' ifade eden CFCM Başkanı, ''Bununla birlikte bu konuda bir yasa ve kural varsa herkes uymalı. Bu günah değil'' diye konuştu. 
     
     KIZ ÖĞRENCİLER İDARİ MAHKEMEYE BAŞVURUCAK 
     Bu arada, Aubervilliers banliyösündeki okulun disiplin kurulu tarafından haklarında uzaklaştırma kararı verilen iki öğrencinin avukatı, bugün yaptığı açıklamada, karara itiraz etmek için idari mahkemeye başvurucaklarını bildirdi. 
     Disiplin konseyi, Kuzey Afrika kökenli 16 ve 18 yaşlarındaki iki öğrencinin, ''türban takarak okula dini simge ve objelerle gelinmemesini isteyen genelgeyi ihlal ettiklerini'' bildirmişti. 
     Söz konusu örenciler, 24 Eylül'de, geçici olarak okuldan uzaklaştırılmışlardı. 
     
     LAİKLİK KOMİSYONU 
     Cumhurbaşkan Jacques Chirac ve Başbakan Jean-Pierre Raffarin, daha önce yaptıkları açıklamalarda, türbanın okullarda yasaklanması yönünde bir yasanın hazırlanmasından önce, kamuoyunda geniş katılımlı bir tartışmadan yana olduklarını bildirmişlerdi. 
     Chirac tarafından kurulan laiklik komisyonu, siyasi partiler ile ilgili kurum ve kuruluşların temsilcileriyle görüşerek, türban yasasına ilişkin görüşleri dinliyor. 
     Bağımsız uzmanlardan oluşan komisyon, yılbaşından önce hazırlayacağı raporu Chirac'a sunacak. 
     
</TEXT>
</DOC>
