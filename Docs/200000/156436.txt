<DOC>
<DOCNO> 156436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo22.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor yenilmezlik rekoru kırıyor... 
</HEADLINE>
<TEXT>

     Samsunspor Teknik Direktörü Sakıp Özberk, ''Haftalardır yenilmezlik rekoru kırıyoruz'' dedi. 
     Teknik direktör Sakıp Özberk, Nuri Asan Tesisleri'nde basın sözcüsü Ercan İnce ile düzenlendiği basın toplantısında, Samsunspor'un güzel günlere doğru gittiğini söyledi. 
     Son olarak deplasmanda oynadıkları ve 2-2 sona eren Altay maçından da puanla ayrılmayı başardıklarını belirten Özberk, şunları kaydetti 
     ''Puana ihtiyacı olan Altay çok etkili oynadı. İyi mücadele etti ama biz puan almayı bildik. Haftalardır yenilmezlik rekoru kırıyoruz. Önümüzde 3 maç kaldı, bu maçlardan da puanla ayrılmayı hedefliyoz. Samsunspor kendini toparladı ve yoluna devam ediyor. Mutlaka prestijimizi korumamız gerekiyor. Bunun için de herkes üzerine düşen görevi yerine getiriyor.'' Son zamanlarda takımda sakatlıkların atmasının kendisini endişelendirdiğini de bildiren Özberk, Serkan Aykut, Junior, Müslim, Milton ve İgnatov'un durumlarının hafta içinde belli olacağını söyledi. 
     Bir soru üzerine transfer konusuna değinen Özberk, görüşmelere başlandığını, kendisinin durumunun ise halen kesinlik kazanmadığını kaydetti. 
     Yönetim Kurulu ile görüşmelerinin devam ettiğini bildiren Özberk, ''Şuan herşey olumlu bir havada gidiyor. Ayrıca futbolcularla görüşmeler de devam ediyor. Gerekli raporlar hazırlanıyor. Yabancı futbolcu içinse önümüzdeki hafta gelecek rapor doğrultusunda hareket edilecek''dedi. 
     Devre arasında Antalya kampını terk ederek Güney Kore'ye giden, daha sonrada anlaşmazlık nedeniyle geri dönen Sinan Ertan'ın durumuna da değinen Özberk, bu futbolcunun kaliteli bir oyuncu olduğunu, ama sahip olduğu özelliklerini kullanmada zorluk çektiğini ifade ederek, ''Sinan'ı kazanmaya çalışıyoruz'' diye konuştu. 
     Özberk, havaların ısınması nedeniyle maç saatlerinin değiştirilmesini istedi. 
     Basın sözcüsü Ercan İnce ise Yönetim Kurulu olarak takımın gösterdiği performanstan çok memnun olduklarını, gelecek sezon için iyi düşünceleri olduğunu söyledi. 
     
</TEXT>
</DOC>
