<DOC>
<DOCNO> 187962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yazar/sazak.html </URL>
<DATE> 2003/10/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Portekiz vizesi 
</HEADLINE>
<TEXT>

   
   Futbolda tarihi gün... Türkiye A Milli Takımı, 2004 Avrupa Şampiyonası için İngiltere ile son maçına çıkıyor. Galibiyet, Portekiz vizesini getirecek. 
   İnternet tutkunları, Atatürk ve Churcill'i sanal ortamda buluşturarak maçın skorunu ilan etmişler. Ünlü zafer işaretiyle Churcill İngiltere adına 2 golün sinyalini verirken Mustafa Kemal Atatürk, eliyle 5'i işaret ediyordu. 
   Türkiye lehine 5 - 2'lik sonuç, hayli gollü ve iyimser bir tahmin. İngiltere ile onuncu maça çıkıyoruz, 8 - 0'lık yenilgilerin kötü anıları bir yana henüz galibiyetimiz yok. 
   İstanbul Şükrü Saracoğlu'nda İngiltere'yi yenersek gerçek anlamda 'tarih yazacağız ' 
   Futbolun tarihinde İngilizler var. Ada, futbolun beşiği olarak anılıyor. TRT eski spikerlerinden Doğan Yıldız'ın 'Çağlar Boyu Türklerde Spor' adlı incelemesi futbolun Anadolu'daki serüvenine ışık tutuyor 
   19'uncu yüzyılın ikinci yarısında ticari amaçlarla İzmir ve Selanik gibi liman kentlerine yerleşen İngiliz aileler futbolu Osmanlıya taşıyorlar. İlk futbol takımları Rumların da katılımıyla kuruluyor. Selanik'te 1890'larda iddialı maçlar oynanıyor. İzmir'deki ilk futbol maçı İzmir ile Bornova takımları arasında yapılıyor. İstanbul'a futbol bazı İngiliz ailelerin göç etmeleri üzerine 19'uncu yüzyılın sonlarında geliyor. İstanbul ligi İngiliz futbolcu, Kadıköy Kulübü kurucusu James Lafontaine'nin girişimleriyle oluşuyor. İlk Türk futbolcusu olarak kabul edilen Fuat Hüsnü Kayacan Bey 1900 yılında Kadıköy'de 'Bobby' takma adıyla futbol oynuyor. 
   İngiltere - Türkiye maçının oynanacağı Şükrü Saracoğlu Stadı'nın sahibi Fenerbahçe'nin de 1922 - 23 sezonu şampiyonu olarak spor tarihine geçen önemli bir zaferi var 
   "Fenerbahçe, İstanbul İşgal Kuvvetleri Başkomutanı İngiliz General Harrington'un, kendi adına düzenlettirdiği kupada, İngiliz Takımı'nın karşısına çıktı. Harrington'un kupayı İngiltere'den özel olarak getirmesi, takımını, Akdeniz'deki İngiliz birlikleri ve İstanbul'daki ünlü oyuncularla takviye etmesi, ayrıca özel olarak kampa aldırması, maçın anlam ve önemini çok artırdı. 
   İki taraf için de maç ülke onuruna dönüştü. 29 Haziran 1923 günü iki takım, Taksim Stadı'na çıkarken inanılmaz bir heyecan fırtınası esiyordu. Maç, adeta sembolleşmişti. İlk yarıyı 1 - 0 yenik kapatan sarı lacivertli takım Zeki Rıza'nın iki golüyle maçı 2 - 1 kazanarak, General Harrington'un elinden kupayı alırken Taksim Stadı sanki yerinden oynuyordu." 
   Şükrü Saracoğlu'nda da bugün yer gök inleyecek. 
   Türkiye A Milli Takımı, 2002 Dünya Kupası üçüncüsü. Daha geçen hafta Beşiktaş, Chelsea'yi Londra'da devirdi. Futbolcular formda. Beckham ve arkadaşları zorda. İngiltere galibiyeti Türkiye'yi 2004 Avrupa Şampiyonası finallerine taşıyacak. 
   Zafer bekliyoruz. 
   
      
   
</TEXT>
</DOC>
