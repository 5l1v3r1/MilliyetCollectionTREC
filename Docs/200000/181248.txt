<DOC>
<DOCNO> 181248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun41.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddet dinmiyor... İsrail El Halil'e operasyon düzenledi... 
</HEADLINE>
<TEXT>

     İsrail askerlerinin, Filistinli militanları yakalamak amacıyla Batı Şeria'nın El Halil kentinde düzenlediği operasyonda 2 militanın öldürüldüğü bildirildi. 
     İsrail radyosunun haberine göre, aranan militanları yakalamak için bu sabah bir binayı kuşatan askerlerin açtığı ateşte 2 militan öldü. Askerlerin özel eğitimli köpeklerle birlikte binaya girdikleri kaydedildi. 
     İsrail ordusu, hedefin kim olduğunu bildirmezken, haberle ilgili açıklama yapmaktan kaçındı. 
     Görgü tanıkları, daha önce, askerlerle militanlar arasında çıkan çatışmada, olayı izleyen 11 yaşındaki bir Filistinli çocuğun başından vurularak öldüğünü söylemişti. 
     
</TEXT>
</DOC>
