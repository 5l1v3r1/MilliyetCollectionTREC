<DOC>
<DOCNO> 198050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur26.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ardahan'da su şebekesi dondu 
</HEADLINE>
<TEXT>

     Ardahan'da yaşanan soğuk hava nedeniyle şehir içi su şebekesi tesisatlarının donması sonucu birçok mahalleye su verilemiyor. Ulaşıma kapalı bulunan 25 köy yolunda ise karla mücadele çalışmalarının sürdürüldüğü öğrenildi. 
     Ardahan Belediye Başkanı Teoman Güngör, AA muhabirine yaptığı açıklamada, gece hava sıcaklığının eksi 20 dereceye kadar düşmesi sonucu şehir içi su şebekelerine bağlı tesisatlarda donma meydana geldiğini söyledi. 
     Tesisattaki suyun donmasını önlemek için kış mevsiminde vatandaşların musluklarını sürekli açık bulundurmalarını isteyen Güngör, ''Musluklar az açılarak, suyun sürekli akması sağlanmalıdır. Tesisattaki su hareketsiz kalınca don oluyor. Meydana gelen don, tesisata zarar vermesinin yanı sıra, vatandaşlara da su ulaştırmamızı engelliyor'' diye konuştu. 
     Halen 6 mahalleye su verilemediğini anlatan Güngör, don nedeniyle meydana gelen arızanın giderilmesi için çalışmaların sürdürüldüğünü söyledi. 
     Köy Hizmetleri İl Müdürlüğü yetkililerinden edinilen bilgiye göre ise bayramdan önce yağan kar nedeniyle, ulaşıma kapalı köy yollarını açma çalışmaları aralıksız sürdürülüyor. 
     Halen 25 köy yolunun ulaşıma kapalı olduğunu kaydeden yetkililer, kar yağışının durması halinde hafta sonuna kadar bütün köy yollarının ulaşıma açılacağını bildirdiler. 
     
</TEXT>
</DOC>
