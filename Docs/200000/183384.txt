<DOC>
<DOCNO> 183384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko11.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Türk askerini Irak'a göndermek çok anlamlı gözükmüyor 
</HEADLINE>
<TEXT>

     TÜSİAD Yönetim Kurulu Başkanı Tuncay Özilhan, "Türk askerinin Irak'ta istikrara katkı sağlamasını beklemek çok anlamlı gözükmüyor. Dolayısıyla Irak'a sadece insani yardım ve demokrasiye katkı bağlamında ve BM kararlarını dikkate alarak destek verilmedir." dedi. 
     TÜSİAD Yüksek İstişare Konseyi toplantısı Çeşme Altınyunus Oteli'nde başladı. Toplantının açılış konuşmasını yapan Tuncay Özilhan, iç ve dış gelişmeleri değerlendirdi. 
     Konuşmasının bir bölümünde Irak konusuna değinen Özilhan, Irak'a asker gönderilmesi konusunun Türkiye'yi yeni çözümsüzlüklere sürüklemeye gebe olduğunu, Türkiye'nin bugün bambaşka bir arka planla karşı karşıya kaldığını dile getirdi. ABD inisiyatifiyle Irak harekatının ilk aşamasını katılmama kararı veren bir Türkiye'nin, belirsizliğin çok daha fazla yaşandığı şu aşamada istikrarı sağlamaya yardımcı olmak için Irak'a asker göndermesinin, üzerinde dikkatlice düşünülmesi gereken bir seçenek olduğunu bildirdi. TÜSİAD Başkanı, şöyle konuştu 
     ''Benzer bir kaygıyla olsa gerek, ABD sürecin geri kalan bölümünde BM şemsiyesi gereğini yoğun bir şekilde aramaya başlamıştır. Nitekim içinde bulunduğumuz şu günlerde uluslararası bir çözüme oldukça yaklaşıldığının işaretleri vardır. Kaldı ki, Irak'ın hiçbir kesiminden Türk askerinin Irak'a girmesi düşüncesine sempatik bir yaklaşım gelmemiştir. Aynı tespiti sayın Colin Powell da 15 Eylül Irak ziyareti sırasında yapmıştır. Böyle bir arka planda, Türk askerinin Irak'ta istikrara katkı sağlamasını beklemek çok anlamlı gözükmüyor. Dolayısıyla Irak'a sadece insani yardım ve demokrasiye katkı bağlamında ve BM kararlarını dikkate alarak destek verilmedir. Ekonomik açıdan ise istikrarlı bir Irak ile yapılacak orta uzun vadeli ticaret ve yatırım, kısa vadeli modeli oturmamış ve savaş konjonktüründe şekillenmiş ticaret ve yatırım olanaklarına tercih edilmelidir.'' 

     
</TEXT>
</DOC>
