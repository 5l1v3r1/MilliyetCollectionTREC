<DOC>
<DOCNO> 185511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun13.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın 2004 bütçesi 33 milyar dolar... 
</HEADLINE>
<TEXT>

     Irak'ın 2004 yılı bütçesinin 33 milyar dolar olduğu bildirildi. 
     Bağdat'ta yayımlanan Essabah gazetesine demeç veren Irak Maliye Bakanı Kamil El Geylani, Irak bütçesi için 2004 yılında 33 milyar dolar tahsis edildiğini söyledi. 
     20 milyar doların Irak'ı yeniden yapılandırması için ABD yönetimi tarafından verildiğine işaret eden El Geylani, 13 milyar dolarınsa Irak petrol gelirlerinden oluşacağını açıkladı. 
     El Geylani, Irak'a yabancı yatırımlar geldikçe bütçeye daha fazla paranın gireceğini de ifade etti. 
     Irak'la BM arasında petrol karşılığı gıda anlaşması çerçevesinde birçok anlaşma imzalandığını hatırlatan El Geylani, ''Bu sözleşmelerde Irak'ın çıkarları göz önüne alınarak bazı değişikler yapıldı'' dedi. 
     Irak'taki devlet ve özel sektör çalışanlarının durumuna da değinen El Geylani, ekim ve kasım ayında da maaşlarını Amerikan dolarıyla alacak olan memurlara aralık ayından itibaren maaş ödemelerinin Irak dinarıyla yapılacağını, Irak'ta artık işsizler için de iş olanağı doğduğunu kaydetti. 
     
</TEXT>
</DOC>
