<DOC>
<DOCNO> 196739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/yasam/yas01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunun gözyaşı 
</HEADLINE>
<TEXT>

   Samsun'daki taciz davasında 11 yaşındaki kurban, mahkemede zanlıyı görünce gözyaşlarına boğuldu 
      İSMAİL AKDUMAN Samsun DHA 
   
   Unkapanı Mahallesi'nde, okul çıkışı evine giden 11 yaşındaki G.A.'yı geçen ay elle taciz ettiği öne sürülen gece bekçisi Çetin Yurt'un 10 yıla kadar hapis cezası istemiyle yargılandığı dava, Samsun 1. Ağır Ceza Mahkemesi'nde başladı. 
   Duruşma salonuna babası K.A. ile gelen küçük G.A., sanığı jandarmalar arasında görünce, korkudan uzun süre ağladı. Küçük kızını teselli etmeye çalışan baba Kadir A. da başını kürsüye dayayıp gözyaşlarına boğuldu. 
   
   'Bodruma götürecekti' 
   Duruşmada önce, üç çocuk babası zanlı Yurt dinlendi. Tuvalet ihtiyacı için bir apartmana girdiğini, çıkarken G.A. ile karşılaştığını iddia eden Yurt, "Beni görünce korkup bağırmaya başladı. Ağzını kapattım. Birileri içeri girince de korkup kaçtım. Çocuklarımın ölüsünü öpeyim ki bu kıza elimi sürmedim" dedi. 
   Küçük G.A. ise zanlı Yurt'u göstererek, şu ifadeyi verdi 
   "Bu adam, 'Anahtarımı kapı üzerinde unuttum. Seni kaldırayım da onu al' diyerek beni çağırdı. Beni kaldırdı. Ama anahtar yoktu. Sonra beni bodruma götürmek istedi. Korkup bağırdım. Eliyle ağzımı kapatıp eteğimi kaldırıyordu. Elini ısırıp, 'İmdat' diye bağırdım. Bir ağabey gelince kaçtı." 
   K.A.'nın da şik yetçi olduğu duruşma, olay yerinde keşif yapılması için ertelendi. 
   
   
</TEXT>
</DOC>
