<DOC>
<DOCNO> 194702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo01.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonu benzemesin 
</HEADLINE>
<TEXT>

   İlhan Mansız'ın golünde asisti yapıp, Lucescu'nun elini öpmeye koşan Okan, "Aklıma Pascal Nouma geldi" dedi. Genç futbolcu, "O bizim sadece hocamız değil, ağabeyimiz, babamız" ifadesini kullandı 
      ORHAN YILDIRIM 

   
   Ne yapacağını şaşırdı 
   GENÇLERBİRLİĞİ deplasmanında İlhan Mansız'ın attığı golün pasını veren Beşiktaşlı Okan Koç, gol sevincini hocasıyla paylaştı. Teknik Direktör Lucescu'nun yanına koşan genç futbolcu, hocasının eline sarılarak öptü. O an aklına Pascal Nouma'nın geldiğini vurgulayan Siyah - Beyazlı futbolcu, "O da böyle yapmıştı. Lucescu bizim sadece hocamız değil, aynı zamanda baba ve ağabeyimiz" dedi. 
   
   'Kalıcı olmak istiyorum' 
   KAAN Dobra'nın sakatlığında şans bulan Okan, yedek kalmasının kendisi için sorun oluşturmadığını ifade etti. Şampiyon ve büyük bir takıma geldiği için bu tür olaylara hazırlıklı olduğunu belirten Siyah - Beyazlı futbolcu konuşmasını şöyle sürdürdü "Elbette sistem içinde kendimize yer bulmak biraz zaman alacak. Önemli olan bir parlayıp sönmek değil kalıcı olmak. Ben kalıcı olmak için çalışıyorum." 
   
   Sinan Engin'e tam yetki    BİLAL MEŞE 

   Asbaşkanlara neşter 
   BEŞİKTAŞ yönetimi, dün akşam yaptığı toplantıda Asbaşkanlar Yıldırım Demirören ve Kıvanç Oktay'ın pasifize edilerek Futbol Şubesi'nde tek yetkilinin Menajer Sinan Engin olmasını kararlaştırdı. Genel Koordinatör Erdil Arpacı'nın da Engin'e yardımcı olması karara bağlandı. Yıldırım Demirören ve Kıvanç Oktay'ın katılmadığı toplantıda iki yönetici diğer yönetim kurulu üyelerinden büyük tepki gördü. 
   
   Bilgili bombaladı 
   BAŞKAN Serdar Bilgili'nin ise yaptığı konuşmada "Ankara'ya gelmeyişleri hiç hoş değil. Tavırları camiaya zarar veriyor. Bundan sonra isterlerse yönetim kurulu toplantılarına üye olarak katılabilirler" dediği öğrenildi. Diğer yöneticilerin de "Verdikleri ortada, aldıkları da" diyerek Demirören - Kıvanç ikilisini eleştirdikleri belirtildi. Yıldırım Demirören ve Kıvanç Oktay'ın kongreye kadar nasıl bir tavır alacakları merakla bekleniyor. 
   
   'Mazeret aramasınlar'    GENÇLERBİRLİĞİ kanadının ilk gole yönelik, centilmenlik dışı davranış konusundaki söylentileri Beşiktaş'ı kızdırdı. İletişim Komitesi Başkanı Mete Düren, Başkent ekibinin eleştirilerini reddettiklerini söyledi. Düren, bizi tenkit etmeye kalkanlar, sahada sert futbol maskesi altında bu kadar acımasızca tekme atabilen oyuncularına çeki düzen versinler" diye konuştu. 
   
   Canları sıkıldı    KARTAL'IN Ankara deplasmanından dönüşü sırasında uçakta yapılan anons, tüm kafilenin moralini bozdu. Ankaragücü maçının berabere gittiği dakikalarda sevinçle maçın bitmesini bekleyen Siyah-Beyazlılar, "Galatasaray 2-1 öne geçti" haberiyle yıkıldı. 
   
   Emre'ye ceza yok    GENÇLERBİRLİĞİ maçında kırmızı kart gören Emre Aşık'a para cezası verilmeyeceği belirtildi. Sinan Engin, "Kasti bir hareket yapıp takımını 10 kişi bırakmadı. Refleksle topa elle müdahele etti. Bu tamamen oyuna olan konsantrasyonu ile ilgili" ifadesini kullandı. 
   
   
</TEXT>
</DOC>
