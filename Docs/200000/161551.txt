<DOC>
<DOCNO> 161551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur15.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayyam Garipoğlu Yolsuzlukları Araştırma Komisyonu'na konuştu 
</HEADLINE>
<TEXT>

     TBMM Yolsuzlukları Araştırma Komisyonu'nda bilgisine başvurulan işadamı Hayyam Garipoğlu, ''kendisinin mağdur edildiğini ve bir siyasi lider ile ekibinin hedefi haline geldiğini'' öne sürdü. 
     Komisyon toplantısının sabahki bölümünde işadamı Hayyam Garipoğlu dinlendi. Komisyon'un katip üyesi AK Parti Bilecik Milletvekili Fahrettin Poyraz, toplantı sonrasında gazetecilerin sorularını yanıtladı. 
     Poyraz'ın verdiği bilgiye göre, Garipoğlu, Komisyon üyelerinin sorularını yanıtlarken dönemin bir siyasi parti liderini suçladı. Garipoğlu, ''POAŞ ihalesinde 1 milyar doların üzerinde teklif verince bu siyasi parti lideri ve ekibinin hedefi haline geldim'' iddiasında bulundu. 
     İhaleye girmeden önce bu siyasi parti liderinin bir akrabasının kendisiyle görüştüğünü öne süren Garipoğlu, ''İhaleye katılma, kazansan bile sana vermeyecekler'' diye tehdit ettiğini, POAŞ'ın da en yüksek teklifi verene değil, üçüncü teklif sahibine satıldığını öne sürdü. 
     Poyraz, gazetecilerin siyasi parti liderinin ''eski ANAP Genel Başkanı Mesut Yılmaz olup olmadığını'' sorması üzerine, ''Bunları siz de biliyorsunuz. Ben size isim söyleyemem'' yanıtını verdi. 
     
     ''ASIL MAĞDUR BENİM'' 
     Garipoğlu, Sümerbank'ı 115 milyon dolara satın aldığını, Marmara Biracılık şirketinin satışından da sağladığı 60 milyon doları banka sermayesine kattığını söyledi. Bankanın Fon'a devredilmesiyle cebinden yaklaşık 180 milyon dolar çıktığını savunan Garipoğlu, ''Bu işte asıl mağdur benim'' diye konuştu. 
     Sümerbank'ın gayrimenkul varlığının 100 milyon doları aştığını savunan Garipoğlu, ''Bankayı hortumlamak gibi bir niyeti olsaydı öncelikle bunları elden çıkarabileceğini'' ifade ederek, ''Bu kadar varlığı olan bir banka Fon'a devredildikten sonra kaça satıldı Bunları da sizin araştırmanız gerekir'' dedi. 
     Garipoğlu, Sümerbank'ın Fon'a devredilmesine 230 kişinin mağdur edilmesinin gerekçe gösterildiğini de savunarak, bu kişilerin alacağının 16 milyon dolar olduğunu, bankaya el konulmasaydı bunları ödeyeceğini savundu. Garipoğlu, bu konuda ''Onlar bir kere mağdur, ben bin kere mağdur oldum'' ifadesini kullandı. 
     
     ALMANYA'DA BANKA 
     Sümerbank'a el konulmasının bütün işlerini aksattığını savunan Garipoğlu, o dönemde Almanya'da 15 şubeli bir banka satın aldığını, Alman Hazinesi'nin altı ay kendisi hakkında araştırma yaptığını, tutuklanması üzerine bu satışın iptal edildiğini söyledi. 
     Tutuklanmasıyla birlikte Romanya'da satın aldığı TÜPRAŞ benzeri kuruluşu da alamadığını anlatan Garipoğlu, Dünya Bankası'ndan sağlayacağı 26 milyon dolarlık kredinin de iptal edildiğini kaydetti. 
     Hayyam Garipoğlu, işadamı Nesim Malki cinayetinin içine çekilmek istendiğini, ancak bu durumun böyle olmadığının mahkeme kararlarıyla ortaya çıktığını ifade etti. 
     Garipoğlu, Komisyon'a Mali Suçları Araştırma Kurulu ve Bankalar Yeminli Murakıplarınca hakkında hazırlanan raporlar, mahkeme kararları, Sümerbank'ın satışından önce ve sonraki mali durumuna ilişkin belgeler verdi. Garipoğlu, bu belgelerin ''Kendisinin kara parayla bir ilgisinin bulunmadığını ortaya koyduğunu'' savundu. 
     
     ''HEDEFLERİ ORTAYA KOYUYORUZ'' 
     Poyraz, gazetecilerin sorularını yanıtlarken, Komisyon çalışmaları tamamlandıktan sonra ''Bazı konuların soruşturmasının'' istenebileceğini, bazı konuların da yeniden araştırılmasının sözkonusu olabileceğini söyledi. 
     ''Biz hedefleri ortaya koyuyoruz. Kısa sürede her şeyi çözeceğiz gibi bir iddiamız yok'' diyen Poyraz, Komisyon çalışmaları kapsamında gönderilen belgelerin uzun süredir koruma altında olduğunu kaydetti. 
     Poyraz, bu belgelerle ilgili herhangi bir güvenlik sorunu olmadığını, ancak bir süre önce Komisyon Başkanı ve AK Parti İstanbul Milletvekili Azmi Ateş'in odasının kapı kilidinin zorlandığını ifade etti. 
     Fahrettin Poyraz, gazetecilerin eski ANAP Genel Başkanı Mesut Yılmaz'ın kardeşi Turgut Yılmaz'ı çağırıp çağırmayacaklarını sorması üzerine, ''Şu anda gündemimizde böyle birşey yok'' dedi. 
     
     ''570 MİLYON DOLARDAN 1 MİLYAR DOLARA" 
     Alınan bilgiye göre, Hayyam Garipoğlu Komisyon'a bilgi verirken, POAŞ'ın ihalesine girmesi nedeniyle bu kurumun fiyatının 570 milyon dolardan 1 milyar 60 milyon dolara çıktığını ve POAŞ'ı düşük fiyata almak isteyenlerin, dönemin hükümet yöneticilerini araya koyarak kendisini cezalandırdıklarını öne sürdü. 
     Garipoğlu'nun, Türkbank ihalesinin yapıldığı sırada dönemin Başbakanı Mesut Yılmaz'ın ''700 trilyon bir gecede el değiştirdi'' ifadelerini kullandığını hatırlatarak, ''Bir başbakan bu kadar hesap hatası yapabilir mi Türkiye'de o dönemde yastık altı dahil tedavüldeki para miktarı 4,5 milyar doları geçmezdi. O dönemde söylenen bu rakam 14 milyar liraya tekabül ediyordu'' dediği öğrenildi. 
     Hayyam Garipoğlu, POAŞ'ın ihalesi sırasında kendisine gelerek ''bu ihaleye boşuna katılma kazansan bile sana vermeyecekler'' diyen kişinin de dönemin Başbakanı Mesut Yılmaz'ın akrabası Mehmet Kutman olduğunu Komisyon'a ifade ettiği belirtildi. 
     
</TEXT>
</DOC>
