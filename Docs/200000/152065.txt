<DOC>
<DOCNO> 152065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun31.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'den ABD'ye savaş tehdidi.. 
</HEADLINE>
<TEXT>

     Kuzey Kore Haber Ajansı, Kore Yarımadası'nda ''her an savaş çıkabileceğini'' ileri sürerken, Savunma Bakanı Kim İl Chol, sınırlarının ihlal edilmesi durumunda ABD'ye ''nihai darbeyi indireceklerini'' söyledi. 
     Kim, Kuzey Kore ordusunun kuruluşunun 71. yıldönümü öncesinde bugün yaptığı konuşmada, ''eğer Amerikan emperyalistleri ve takipçileri, ülkemizin kara, deniz ve göklerine bir santim bile girerlerse Kore Halk Ordusu saldırganlara amansız öldürücü darbeler vuracak ve ABD ile çatışmada nihai bir zafer kazanacaktır'' dedi. 
     Kuzey Kore Halk Ordusu ise bütün halkı silah altına alacağını ve bütün ülkeyi sipere çevireceğini belirterek, askerlerden insan-bombalar haline gelmeye ve Kuzey Kore lideri Kim Jong İl'i korumak için, kendilerini havaya uçurmaya hazır olmalarını istedi. 
     Kuzey Kore Haber Ajansı ise yayınladığı bir yorumda, Kuzey Kore'nin kuşku uyandıran nükleer programı ile ilgili sorunları görüşmelerle çözmeye hazır olduğunu, ancak bunun anahtarının ABD'nin kendilerine karşı düşmanca tutumundan vazgeçmesi olduğunu belirtti. 
     ''Aslında, Kore Yarımadası'ndaki durum o kadar gergin ki, ABD'nin hareketleri nedeniyle her an savaş çıkabilir'' ifadesi kullanılan yorumda, Irak savaşının, bir ülkenin kendisini korumasının tek yolunun güçlü bir askeri caydırıcılık olduğunu gösterdiği kaydedildi. 
     





</TEXT>
</DOC>
