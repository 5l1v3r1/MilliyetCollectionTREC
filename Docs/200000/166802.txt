<DOC>
<DOCNO> 166802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun10.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terkedilen Bridget Jones'un intikamı acı oldu 
</HEADLINE>
<TEXT>

     Hollywood'un çapkın aktörü George Clooney, bu kez sert kayaya çarptı. ''Bridget Jones'' filminin ikincisi için teklif alan Clooney, bir yıl önce terkederek kalbini kırdığı Zellweger'den veto yedi. 
     Internetteki ''peoplenews'' sitesinin haberine göre, ''Bridget Jones-2'' filmi için yapımcıların rol teklifi yaptığı Clooney, görüşme masasına oturmak için hazırlık yaptı. Tam görüşmelerin başlayacağı sırada aldığı bir haberle yakışıklı aktörün başından aşağı kaynar sular döküldü. 
     Filmde ''Bridget Jones''u canlandıracak olan Zellweger'in kendisini istemediği haberini alan Clooney büyük hayal kırıklığına uğrarken, yerine John Travolta'ya teklif götürüldü. 
     Filmin setinden bir yetkili, Zellweger'in bu kararında ısrarcı olduğunu belirterek, ''Renee, kararından asla dönmedi. Yapımcılar George'a rol verip Renee'yi harcamayı da göze alamadı. Çünkü, o yerine konulmaz bir aktris'' dedi. 
     Travolta'nın rol için seçilmesinin an meselesi olduğu, ünlü aktör ile filmin yapımcılarının çok yakında pazarlık masasına oturacağı belirtildi. 
     ''Pulp Fiction'' filmiyle büyük kazanç elde eden John Travolta, film başına 20 milyon dolar ücret alıyor. 
     
</TEXT>
</DOC>
