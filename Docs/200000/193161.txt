<DOC>
<DOCNO> 193161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/siyaset/siy02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnfaz'a 134 milyar lira 
</HEADLINE>
<TEXT>

   Türkiye, AİHM'de, gözaltında öldürülen gencin ailesine 134 milyar lira tazminat ödemeyi önerdi 
   GÖKÇER TAHİNCİOĞLU Ankara 

   
   Türkiye, polislerin oğlunu gözlerinin önünde kurşuna dizdiği iddiasıyla Avrupa İnsan Hakları Mahkemesi'ne AİHM başvuran Sabri Oğraş'a dostane çözüm önerdi. Oğraş ailesi, oğullarının ölümü için üzüntülerini bildiren ve bu tür olayların yaşanmaması için önlem alacağını taahhüt eden Türkiye'nin 134 milyar liralık tazminat teklifini kabul etti. İddiaya göre, polis, tatil için memleketi Mardin Nusaybin'e gelen Trakya Üniversitesi öğrencisi Serdar Oğraş'ı, iki askerin şehit edilmesiyle ilgili operasyon kapsamında 4 Temmuz 1995'te gözaltına aldı. Bir gün gözaltında kalan Oğraş, arama gerekçesiyle evine getirildi. Polis, baba Oğraş'a da emniyete gelmesi gerektiğini söyledi. Baba - oğul emniyete götürüldüklerini düşünürken, polis çıkmaz bir sokağa girdi. Baba Oğraş'ı sokağın başında durduran polisler, Serdar Oğraş'ı sokağın ucundaki duvara götürüp ateş açtı. Bir polis yere düşen Oğraş'ın başına bir el daha ateş etti. Otopside Oğraş'ın vücudundan 8 mermi çıktı. Baba Oğraş, polisler hakkındaki suç duyurusundan yanıt alamayınca AİHM'ye gitti. AİHM'deki önceki savunmasında Oğraş'ın da iki ateş arasında kalarak öldüğünü kaydeden Türkiye, daha sonra aileye 134 milyar ödemeyi önerdi. 
   
   
   
</TEXT>
</DOC>
