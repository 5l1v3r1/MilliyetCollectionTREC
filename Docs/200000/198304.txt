<DOC>
<DOCNO> 198304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/spo00.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve havlu attık 
</HEADLINE>
<TEXT>

   UEFA kararından vazgeçmedi. Galatasaray, Başbakan'a danıştı. Erdoğan, çekilme faturasının ağır olduğunu öğrenince, "Yapacak bir şey yok. Türkler'in yoğun olduğu yerde maçı oynayalım" dedi 
      
   Türkiye'yi sarsan bombalama olaylarının ardından UEFA'nın teröre davet çıkaran tarafsız saha kararı, diplomatik ataklara rağmen değişmedi. Futbol Federasyonu kanalıyla maçları ülkemizde oynamak istediğimizi bildiren başvuruya karşın UEFA resti görmedi ve kararından vazgeçmedi. Böylece, Galatasaray ile Beşiktaş'ın Şampiyonlar Ligi'ndeki maçlarını Avrupa'da oynamaları kesinleşti. 
   UEFA dün federasyona yolladığı yazıda, Türk hükümetinin verdiği güvenlik garantisinin de göz önünde bulundurulmasına rağmen, maçların tarafsız sahada oynanması kararının değişmeyeceğini vurguladı ve Sarı - Kırmızılı kulübe saha belirleme için dün akşam 17.00'ye kadar ek süre verildiğini duyurdu. 
   
   Tele kritik 
   Futbol Federasyonu, UEFA'dan gelen şok yanıtı öncelikle Başbakan Tayyip Erdoğan'a bildirdi. Erdoğan da, Galatasaray Başkanı Özhan Canaydın'ı telefonla aradı. Başbakan, Canaydın'a, UEFA'nın bir devlet kurumu olmaması nedeniyle ikili görüşmeler yapamadıklarını bildirdi ve çekilme kararı almaları halinde faturanın neler olacağını sordu. Başkan Canaydın da, "Avrupa kupalardan üç yıl men ediliriz. Ayrıca ağır tazminat şartları da var. Sponsorluk ve TV gelirleri nedeniyle 15 - 20 milyon dolar gibi bir ceza öderiz" yanıtını verdi. Bunun üzerine Başbakan Tayyip Erdoğan, "O zaman yapacak bir şey yok. Türkler'in yoğun olduğu bir yerde maçı oynayalım" dedi. 
   Erdoğan'ın, UEFA'nın kararından sonra Beşiktaş - Chelsea maçı için İngiltere Başbakanı Tony Blair'i aramaktan vazgeçtiği bildirildi. 
   
   Maç Dortmund'da 
   Başbakan Tayyip Erdoğan'dan "Oynayalım" tavsiyesi alan Galatasaray yönetimi, teknik kadro ile de yapılan telefon görüşmesinden sonra UEFA'ya, Juventus maçını Almanya'nın Dortmund kentinde oynamak istediğini bildirdi. Sarı - Kırmızılı ekibin bu başvurusu UEFA tarafından kabul edildi. 
   Beşiktaş yönetimi de, Dortmund ya da Schalke konusunda karar kıldı. Ancak Galatasaray'ın, Dortmund'u istemesi ile Schalke ön plana çıktı. Siyah - Beyazlılar UEFA'dan salı gününe kadar süre istedi. 
   
   Son atak Bakan Gül'den 
   DIŞİŞLERİ Bakanı Abdullah Gül, UEFA'nın kararının kesinleşmesine karşın umutlu konuştu. Gül, İngiltere Dışişleri Bakanı Jack Straw ve İtalya Dışişleri Bakanı Franco Frattini ile bugün Napoli'deki Avrupa Konvansiyonu toplantısı sonrasında ikili görüşmeler yaparak Türkiye'nin taleplerini aktaracağını açıkladı. Dışişleri Bakanı, "UEFA'nın bu kararı bundan sonra uluslararası spor müsabakalarını terörün hedefi haline getirecektir" dedi. 
   
   Dortmund zirvesi 
   GALATASARAYLI yöneticiler, Juventus maçının oynayacağı Westfalen Stadı'nın son hazırlıkları için bugün Almanya'ya gidip, Dortmund kulübü yöneticileriyle bir araya gelecek. Sarı - Kırmızılı takımın ise yarın Dortmund'a götürülmesi planlanıyor. Bu arada gelişmeleri proteste etmek için gurbetçilerden maça Türk bayraklarıyla gelmelerinin isteneceği bildirildi. 
   
   Davadan dönüş yok 
   FUTBOL Federasyonu Başkanvekili Ata Aksu maçların tarafsız sahada oynanması kararının kendilerini hukuk mücadelesinden vazgeçirmeyeceğini söyledi. Aksu, federasyon olarak CAS Spor İçin Hakemlik Mahkemesine kesinlikle gideceklerini, hukuk danışmanlarının bu konuyla ilgili hazırlıklarını tamamlamak üzere olduklarını ifade etti. 
   AKSU, söz konusu başvurunun büyük bir olasılıkla bugün yapılacağı da vurgulandı. İsviçre yasalarına göre yapılacak başvuruda talep edilecek tazminat miktarının Galatasaray ve Beşiktaş kulüplerinin uğrayacakları muhtemel maddi kayıplarına göre belirleneceği kaydedilirken, bunun tur atlama payı, seyahat masrafları ve manevi tazminat gibi boyutları bulunduğu bildirildi. 
   
   Masraflar bize kaldı 
   UEFA'NIN Şampiyonlar Ligi prosedürüne göre Galatasaray ve Beşiktaş'ın yurtdışı seyahat masraflarını kendi ceplerinden ödeyeceği ortaya çıktı. Statü gereği, tarafsız sahada Beşiktaş'ın Chelsea, Galatasaray'ın da Juventus ile oynayacağı maçların seyahat ve konaklama giderleri ev sahibi sayılan Türk kulüplerince karşılanacak. Her iki kulüp tercih ettikleri stadların kira bedellerini de yine kendileri ödeyecek. 
   
   İlginç yorum 
   JUVENTUS Genel Direktörü Luciano Moggi, maçın oynanmasına kısa bir süre kalmasına karşın stat konusunun netleşmemesinin kendilerini tedirgin ettiğini söyledi. Moggi, İtalyan gazetelerine "Biz pazartesi günü bir uçağa biner, 'şuraya inin' şeklinde bir emir gelene dek Avrupa semalarında dolaşırız" açıklamasını yaparak, belirsizliğin sürmesine tepki gösterdi. 
   
   
   
</TEXT>
</DOC>
