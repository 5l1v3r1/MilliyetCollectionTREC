<DOC>
<DOCNO> 172782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko16.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik oranı yüzde 10, sosyal güvenlik lüks 
</HEADLINE>
<TEXT>

     Devlet İstatistik Enstitüsü DİE 2002 yılı 2. dönem geçici sonuçlarına göre, Türkiye'de 2 milyon 418 bin işsiz bulunduğunu bildirdi. 
     DİE, Hanehalkı İşgücü Anketi 2003 yılının Nisan, Mayıs, Haziran aylarını içeren 2. dönem geçici iş sonuçlarını açıkladı. 
     Uluslararası Çalışma Örgütü ILO tanımları esas alınarak yapılan değerlendirmeye göre, 2003 yılının ikinci çeyreği itibariyle Türkiye'de istihdam edilen kişi sayısı 21 milyon 696 bin oldu. 
     Ankette Türkiye'deki işsizlik oranı ise yüzde 10, toplam işgücüne katılma oranı da yüzde 50 olarak belirlendi. 
     Söz konusu rakamlar, 2002 yılının aynı döneminin rakamlarıyla karşılaştırıldığında işsizlikte artış olduğunu gösteriyor. 
     Dönemler arasında karşılaştırmada, 2002'nin ikinci çeyreğinde 2 milyon 259 bin olan işsiz sayısı 2003 yılının 2. çeyreğinde 2 milyon 418 bine çıkarken, işsizlik oranı da yüzde 9.3'ten yüzde 10'a yükseldi. 
     
     ÇALIŞAN SAYISI İLE EĞİTİMLİ GENÇLERİN İŞŞİZLİK ORANI 
     Anket sonuçlarına göre, geçen yılın aynı döneminde 21 milyon 975 bin olan toplam çalışan sayısı bu yılın ikinci üç aylık döneminde 21 milyon 696 bine geriledi. Bu gerileme istihdamın 2002 ve 2003 yılının karşılaştırılan dönemlerinde yüzde 1.4'lik bir azalışla yüzde 44.5'a indi. 
     Ankete göre, bu yılın 2. çeyreğinde eğitimli gençlerin işsizlik oranında ise düşme görüldü. Karşılaştırılan dönemlerde, lise ve üzeri eğitimli gençlerin işsizlik oranı yüzde 26.9'dan yüzde 25.6'ya geriledi. 
     15 ve daha yukarı yaştaki kurumsal olmayan sivil nüfusun 47 milyon 927 bin kişi olarak belirlendiği 2003'ün 2. dönem anket sonuçlarına göre, kırsal kesimde yüzde 4.5 olarak ölçülen işsizlik oranı, kentlerde yüzde 13.2 düzeylerinde seyrediyor. Söz konusu oran, kentlerdeki eğitimli gençler için yüzde 28.1'lere ulaşıyor. 
     
     İSTİHDAMIN YÜZDE 52.6'SINDA SOSYAL GÜVENCE YOK 
     Ankete göre, bu yılın Nisan-Haziran dönemi itibarıyla çalışan nüfusun yüzde 28.5'ini, yani 6 milyon 184 binini kadınlar oluşturdu. Kadın istihdamı geçen yılın aynı dönemine göre yüzde 3.2'lik bir artış gösterirken, çocuk istihdamında ise yüzde 24.7'lik bir azalma görüldü. 
     Ankette, Türkiye genelinde 12-17 yaş arasında çalışan çocuk sayısı 773 bin olarak verildi. Bu toplamın yüzde 33'ünü oluşturan 361 bin çocuk kentlerde çalışıyor. 
     Kamu sektöründe istihdam edilenler, bir önceki yılın aynı dönemine göre yüzde 1.8 azalışla 3 milyon 2167 bin olarak tahmin edilirken, kamudaki istihdamın toplam istihdam içindeki payı da geçen yılın aynı dönemine göre yüzde 14.9'dan 14.8'e indi. 
     Hanehalkı İşgücü Anketi'ne göre, Türkiye'deki toplam istihdamın yüzde 26.1'i SSK'ya, yüzde 9.9'u Emekli Sandığı'na, yüzde 11.4'ü Bağ-Kur'a kayıtlı olarak çalışıyor. Türkiye genelinde istihdam edilenlerin yüzde 52.6'sı ise herhangi bir sosyal güvenlik kuruluşuna kayıtlı bulunmuyor. Bir başka ifadeyle Türkiye'de hiçbir sosyal güvenlik kuruluşuna kayıtlı olmadan çalışan kişi sayısı 11 milyon 405 bine ulaşıyor. 
     Sosyal güvenlik kuruluşuna kayıtlı olmadan istihdam edilenlerin oranı, kırsal yerlerde yüzde 67.5, kentsel yerlerde de yüzde 32.8 olarak belirleniyor. Sosyal güvenlikten yoksun olarak çalışan nüfusun yüzde 86.4'lük ezici çoğunluğu tarım sektöründe istihdam ediliyor. 
     
     HER 10 ÇALIŞANIN SADECE 1'İ ÜNİVERSİTELİ 
     Türkiye genelinde 7 milyon 731 bin kişinin tarım sektöründe istihdam edildiğini ortaya koyan ankete göre, bu toplamın 3 milyon 945 binini yüzde 51 ücretsiz aile işçileri oluşturuyor. 
     Eğitim gruplarına göre bakıldığında, Türkiye işgücünün yüzde 49.4'ünü ilkokul, yüzde 18.3'ünü lise ve dengi meslek okulu, yüzde 11.3'ünü orta okul ve dengi meslek okulu, yüzde 10.6'sını da yüksek öğrenim mezunları oluşturuyor. 
     Türkiye'nin eksik istihdam oranı yüzde 4.6 olarak ölçülen ankete göre, Türkiye genelindeki 2 milyon 418 bin işsizin 448 binini işten çıkartılanlar, 431 binini ise ilk kez iş arayanlar oluşturuyor. 
     Ankete göre, bu dönemde kurumsal olmayan çalışma çağındaki nüfusun yüzde 50.6'sını meydana getiren 24 milyon 684 bin kişi, işgücüne dahil bulunmuyor. İşgücüne dahil olmayanların yüzde 50.1'ini de ev kadınları oluşturuyor. 
     
</TEXT>
</DOC>
