<DOC>
<DOCNO> 173512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo03.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Her an bir sürpriz yapabiliriz... 
</HEADLINE>
<TEXT>

     Bursaspor Teknik Direktörü Gheorghe Hagi, yeni sezon hazırlıklarının çok iyi geçtiğini belirterek, ''Her geçen gün daha iyiye gidiyoruz'' dedi. 
     Gheorghe Hagi, Hollanda kampında kondisyon ağırlıklı çalışmalar yaptıklarını, Romanya'da katıldıkları 4'lü turnuvada da teknik kapasitelerini sınama fırsatı bulduklarını ifade ederek, bir takım eksiklerinin bulunduğunu, ancak en kısa sürede gidereceklerini söyledi. 
     Sezon açılışında, takımının Romanya'nın Birinci Lig takımı FC Braşov karşısında sergilediği futboldan genel anlamda memnun kaldığını dile getiren Hagi, ''İyi futbol oynadık. Özellikle ilk yarıda daha etkiliydik. Her geçen gün daha iyiye gidiyoruz'' diye konuştu. 
     Rumen teknik adam, takıma yeni bir oyuncu transferi düşündüklerini bildirdi. Transferi düşünülen oyuncunun ismiyle ilgili soruya ise Hagi, ''Bunu söyleyemem. Görüşmelerimiz sürüyor. Her an bir sürpriz yapabiliriz'' yanıtını verdi. 
     
</TEXT>
</DOC>
