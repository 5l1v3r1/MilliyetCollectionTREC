<DOC>
<DOCNO> 151048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur02.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Uyum Komisyonu yasası yürürlüğe girdi... 
</HEADLINE>
<TEXT>

     TBMM'de ''Avrupa Birliği'ne AB Uyum Komisyonu'' adı altında yeni bir ihtisas komisyonu kurulmasına ilişkin yasa, Resmi Gazete'de yayımlanarak yürürlüğe girdi. 
     TBMM İnsan Haklarını İnceleme Komisyonu'na benzer statüde olan yeni komisyon, istenildiğinde, TBMM'ye sunulan kanun teklifi, tasarısı ya da kanun hükmünde kararnamelerin KHK AB mevzuatına uygunluğunu inceleyecek. 
     Komisyonda siyasi parti grupları ile bağımsız üyeler, üye tamsayısına göre belirlenecek oranda temsil edilecek. Komisyon üyeleri belirlenirken, ''İngilizce veya Fransızca'yı anlama, konuşma ve yazma düzeylerinde bilenler ile AB müktesebatı konusunda uzmanlara'' öncelik verilecek. 
     Komisyon üyelikleri için bir yasama döneminde iki seçim yapılacak, ilk seçilenlerin görev süresi iki, ikinci devre seçilenlerin görev süresi üç yasama yılı olacak. 
     
     KOMİSYONUN GÖREVLERİ 
     ''Avrupa Birliği'ne Uyum Komisyonu'', şu görevleri yerine getirecek 
     -TBMM Başkanı'nın talibi üzerine ya da istenildiğinde TBMM Başkanlığı'na sunulan kanun tasarı ve teklifleri ile kanun hükmünde kararnamelerin AB mevzuatına uygunluğunu inceleyerek ihtisas komisyonlarına görüş sunmak. 
     -Türkiye'nin AB'ye katılım sürecine ilişkin gelişmeleri izlemek ve müzakere etmek. 
     -Her yasama yılının sonunda Türkiye'nin AB katılım sürecindeki gelişmelere ve komisyonun o yıl ki faaliyetlerine ilişkin bir değerlendirme raporu hazırlamak ve bunu TBMM'ye sunmak. 
     -AB'deki gelişmeleri izlemek ve gerektiğinde yurt dışında incelemelerde bulunmak ve TBMM'yi bilgilendirmek. 
     -AB kurumları ile diğer üye ve aday ülke eş parlamentoları ve AB komisyonlarıyla ilişkileri yürütmek. 
     -AB'ye katılım konusunda TBMM'nin çalışmalarına ilişkin gerekli bilgi ve dokümanları temin etmek. 
     -AB'ye katılım konusunda kamuoyunu bilgilendirici etkinlikler yapmak. 
     
     KOMİSYONUN YETKİLERİ 
     Komisyon, görevleri ile ilgili olarak, bakanlıklardan, genel ve katma bütçeli dairelerden, üniversitelerden ve diğer kamu kurum ve kuruluşları ile özel kuruluşlardan bilgi isteme ve ilgilileri çağırıp bilgi almak yetkilerine sahip olacak. 
     Komisyon gerekli gördüğünde uygun bulacağı uzmanların bilgilerine başvurabilecek, Ankara ve yurt dışında da çalışabilecek. 
     Komisyonun çalışmalarında İçtüzük hükümleri uygulanacak ve giderleri TBMM bütçesinden karşılanacak. 
     Böylece, Türkiye, AB üyesi 15 ülke ile 13 aday ülke arasında parlamentosunda AB ile Uyum Komisyonu olmayan tek ülke olma konumundan çıktı. 
     





</TEXT>
</DOC>
