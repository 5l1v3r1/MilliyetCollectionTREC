<DOC>
<DOCNO> 182319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur19.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr. Türkoğlu Öğrencilere ilk günden ödev vermeyin 
</HEADLINE>
<TEXT>

     Okulların açıldığı ilk günden itibaren öğrencilere ders verilmesinin, başarıyı olumsuz yönde etkilediği bildirildi. 
     Çukurova Üniversitesi ÇÜ Eğitim Fakültesi Öğretim Üyesi Prof. Dr. Adil Türkoğlu, Özel Hatay Doğuş Okulları'ndaki konferansında, özellikle ilköğretim okullarının birinci sınıflarında çocuğa okulu sevdirmenin büyük önem taşıdığını, yapılacak ilk hatanın tüm eğitim yaşamını olumsuz etkileyebileceğini söyledi. 
     Türkoğlu, ilköğretim ve hatta lise düzeyinde bile öğrencilere ilk haftadan ödev verilmemesi gerektiğini vurgulayarak, ''Çocukların tatil rehavetini üzerlerinden atmalarını bekleyin'' dedi. 
     Öğrencinin okulu sevmesi ve isteyerek gitmesinin başarıda büyük katkısı bulunduğunu, aksi takdirde çocuk çok zeki olsa bile okuldan uzaklaşmasına yol açılabileceğine dikkat çeken Prof. Dr. Türkoğlu, şöyle konuştu 
     ''Öğrencilerin sorunları, öğretmen ve velilerin işbirliğiyle çözülmelidir. Öğretmen, bir robot misali sınıfa girip dersini anlatan, sınav yapıp not veren kişi değildir. İyi bir öğretmen, aynı zamanda öğrenci psikolojisine de duyarlı olmalı.'' Anne ve babaları da çocuklarını harçlık konusunda uyaran Türkoğlu, çocuğa fazla miktarda para vermenin sorumsuzluğa ve kötü alışkanlıklara itebileceğini bildirdi. 
     
</TEXT>
</DOC>
