<DOC>
<DOCNO> 165168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko24.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez Elektrik'in kasası 16 Haziran'da açıldı, belgelere el konuldu 
</HEADLINE>
<TEXT>

     İmtiyaz sözleşmesi iptal edilerek devlet tarafından el konulan Kepez Elektrik T.A.Ş'nin Antalya'daki şirket binasında bulunan muhasebe kasası ile hisse senetlerinin bulunduğu kasanın 16 Haziran tarihinde açılarak, belgelere ve şirket defterlerine el konulduğu bildirildi. 
     Kepez Elektrik T.A.Ş'nin Hukuk Müşaviri Avukat Gürol Göl, Kepez Elektrik T.A.Ş'ye el konulmasından sonra 16 Haziran 2003 tarihinde, şirket binasında bulunan muhabese kayıt defterleri ile kıymetli evrakların bulunduğu ''Muhasebe Kasası'' ile hisse senetleri, diğer belge ve paraların bulunduğu ''Hisse Senetleri'' kasasının, hakim nezaretinde açılarak, kasaların içindeki belge ve defterlere el konulduğunu ve kasalarda tespit yapıldığını kaydetti. 
     Avukat Gök, iki kasada yer alan defter ve belgeler, hisse senetleri, teminat mektupları ile diğer belgelerin, TEDAŞ, TEİAŞ ve EÜAŞ'a geçen şirket personeline ''yediiemin'' olarak teslim edildiğini belirtti. 
     Defter ve belgelerin ''yediiemin'' olarak teslim edildiği çalışanların ''Güvenirliği ve tarafsızlığını yitirdiği'' gerekçesiyle, Antalya Asliye Hukuk Mahkemesi'ne başvurduklarını bildiren Gök, yediieminlerin değiştirilmesini istediklerini söyledi. Göl, şöyle konuştu 
     ''Defter ve belgelerin, yeniden Kepez Elektrik T.A.Ş yöneticilerine ''yediiemin'' olarak teslim edilmesi, Kepez T.A.Ş'nin tüzel kişiliğinin devamında, yerine getirilmesi zorunlu yükümlülüklerinin sürdürebilmesi için şirket merkezinde çalışma imkanının yaratılmasının sağlanması konusunda tedbir kararı verilmesi amacıyla dün 2003 Değişik İşler Dosyasıyla mahkemeye başvurduk.'' Göl, yediiemin değişikliği talebinde bulundukları Antalya 4. Asliye Hukuk Mahkemesi Hakimi Seher Afyoncu'nun bir ay yıllık izne ayrıldığını vurgularken, bu nedenle dosya ile ilgili taleplerine, belirlenecek nöbetçi hakim tarafından bakılacağını sözlerine ekledi. 
     Bu arada çalışan işçilerin Kepez Elektrik T.A.Ş'den istifa ederek, geçici işçi kadrosuyla TEDAŞ, TEİAŞ, ve EÜAŞ'a geçtikleri öğrenildi. 
     TES-İş Sendikası Antalya Şubesi yöneticileri de, işçilerin, toplu olarak sendikalarına üye olmaya başladıklarını kaydettiler. 
     
</TEXT>
</DOC>
