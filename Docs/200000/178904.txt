<DOC>
<DOCNO> 178904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/yazar/uras.html </URL>
<DATE> 2003/08/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Başbakan 'yiyeceğim' dedi kayısı fiyatı düştü 
</HEADLINE>
<TEXT>

   
   Recep Tayyip Erdoğan 22 Temmuz'da Malatya AKP il kongresine katılırken, üreticiler hükümetin kayısıyı nasıl destekleyeceğini sordu. Başbakan "yiyerek destek oluyoruz ya... Daha ne istiyorsunuz " deyince, kuru kayısının tonunun ihraç fiyatı 2.500 dolardan pattt... diye 1.900 dolara düştü. 
   Nasıl düştü Anlatayım. 
   Bizim yıllık kuru kayısı üretimimiz 70 bin ton dolayında. Dünya pazarında satılan kuru kayısının yüzde doksanı Türk kayısısı. Ama Türkiye'nin fiyat belirleme gücü yok. Fiyatı alıcılar belirliyor. Çünkü bizde kuru kayısıyı üreticiden "parasını ödeyerek" satın alacak ve sonra yurtdışına ihraç edecek finansman gücüne sahip tüccar yok. Kayısı alıcısı yabancı parayı gönderiyor. Tüccar yabancı alıcının komisyoncusu şeklinde mal topluyor. İşte bu sistem yabancı alıcıya fiyatı belirleme gücü veriyor. Yabancı alıcıya karşı üreticinin ve Türk ekonomisinin yararını koruyacak tek kuruluş "Kayısıbirlik". Ancak daha önceki yıllarda politikacıların müdahaleleri ile "Kayısıbirlik" kaynakları kurutulmuş durumda. 
   Kayısıbirlik, "Destekleme Fiyat İstikrar Fonu"na DFİF 4.5 trilyon lira borçlu. Tarımda olan biteni yakından izleyen Ali Ekber Yıldırım'dan öğrendiğime göre bu yıl rekolte çok iyi. Geçen yılın en az iki katı, 70 bin ton dolayında kuru kayısı üretimi bekleniyor. Malatya milletvekili Mevlüt Aslanoğlu'ndan öğrendiğime göre, geçen yıl kilosu 4 milyondan işlem gören kuru kayısıya şimdilerde tüccar 2 - 2.5 milyon fiyat veriyor. 
   Kayısıbirlik ise parası olmadığı için ne fiyat açıklayabiliyor ne de alım yapabiliyor. Bu durumda yabancı alıcılar adına piyasaya giren tüccar kuru kayısının tonunu 2.500 dolar yerine 1.900 dolardan topluyor. 
   Bunun anlamı, bu rekolte döneminde kuru kayısı üreticilerimiz ile Türk ekonomisinin ton başına 600 dolardan 45 - 50 milyon dolar kayba uğraması demektir. 
   Aslanoğlu diyor ki "DFİF'ten Kayısıbirlik için 6 ay vade ile 10 trilyonluk kredi tahsisi halinde kayısı üreticisi yabancı alıcıların elinden kurtarılabilir. Kayısıbirlik yüzde 20, yüzde 30 peşin ödeme ile piyasaya girer ise, üretici kuru kayısıyı yok fiyatına yabancı alıcılara satmak mecburiyetinde kalmaz." 
   Bütün bu anlatımdan sonra sayın okuyucularım sual eyleyecek "Erdoğan 'yiyerek destek oluyoruz ya... Daha ne istiyorsunuz ' deyince kayısı fiyatları neden düştü " 
   Efendim piyasada hassas dengeler var. Başbakan'ın bu sözleri "hükümet"in kayısı üreticisini korumak için hiçbir şey yapmayacağının işareti sayıldı. Kayısıbirlik için kredi miktarı sağlanamayacağı ve de birliğin piyasaya giremeyeceği anlaşıldı. Piyasa "kurtlar"a kaldı. "Teorisyenler", buna "serbest piyasa ekonomisi" diyor Ama hiçbir ülkede güçsüz tarım üreticisi güçlü kurtlara teslim edilmiyor. Devlet arz ve talepte karşı karşıya gelenlerden biri güçsüz ise güçsüzü korumaya özen gösteriyor. Burada neden olmuyor. Çünkü burası Türkiye abicim .. 
   
      
   
</TEXT>
</DOC>
