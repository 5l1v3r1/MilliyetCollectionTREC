<DOC>
<DOCNO> 185661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/guncel/gun01.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yasak'tan dönüldü 
</HEADLINE>
<TEXT>

   İçinde kumarhaneleri olduğu için Türk karasularına sokulmayan iki gemi, yasak talimatının geri alınmasıyla Kuşadası Limanı'na yanaştı 
      LATİF SANSÜR Aydın DHA 

   
   
   İçinde kumarhane bulunduğu gerekçesiyle Türk karasularına girmelerine izin verilmeyen Olympia Countess ve Triton isimli yolcu gemileri, Kültür ve Turizm Bakanlığı Yatırım ve İşletmeler Genel Müdürü Kudret Arslan'ın yasak talimatını geri almasıyla Kuşadası Limanı'na yanaştı. Aralarında hukukçu Eşber Yağmurdereli'nin de bulunduğu 234 Türk yolcuyu alan gemiler beş saat sonra limandan ayrıldı. Gemilerin yanaşması için önceki akşam Kültür ve Turizm Bakanlığı nezdinde yoğun görüşme trafiği yaşandı. Türkiye Seyahat Acentaları Birliği TÜRSAB Genel Başkanı Başaran Ulusoy ile acente yetkilisi Burhan Dağoğlu, Kültür ve Turizm Bakanı Erkan Mumcu ve diğer yetkililerle sık sık telefon görüşmesi yaptı. Kuşadası Belediye Başkanı Fuat Akdoğan da, geçmişte içinde gay yolcu bulunan gemi benzeri krizin tekrarlanmaması için Ankara'ya gitti. 
   
   TÜRK YOLCULAR BEKLEDİ 
   Yasak kararı görüşmeler sonucu yine Arslan'ın talimatıyla kaldırılırken, O. Countes 414, Triton da 501 yolcusuyla sabah 07.00'de Kuşadası Limanı'na demir attı. Yolculardan bir kısmı gemilerden alışveriş için inerken, bu kez de Türk yolcuların alınmasıyla ilgili kriz çıktı. Gazetelere, "kumarhaneli gemi" diye ilan verip tur bileti satan Tura Turizm'in bağlı bulunduğu Royal Olimpic Cruise firmasına borçlarını ödemediği için Türk yolcular bir süre gemilere alınmadı. Görüşme trafiğinin ardından hukukçu Yağmurdereli'nin de aralarında bulunduğu 234 Türk yolcuyu alan gemiler, 12.00'de Ege'deki adaları dolaşmak üzere limandan ayrıldı. 
   
   
   
</TEXT>
</DOC>
