<DOC>
<DOCNO> 168807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur14.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın konseri için Rusya'dan yaklaşık 7 bin kişi geliyor... 
</HEADLINE>
<TEXT>

     Ünlü pop sanatçısı Tarkan'ın, 19 Temmuz'da Antalya'nın Kemer İlçesi'nde vereceği konser için Rusya'dan 6-7 bin dolayında hayranının geleceği bildirildi. 
     Antalya'nın Kemer İlçesi'nde Aura Club'te denize kurulacak platformda konser verecek Tarkan'ın, konaklama sponsorluğunu üstlenen Kemer Resort Otel'in Genel Müdür Yardımcısı Abdullah Gevrek A.A. muhabirine yaptığı açıklamada, 19 Temmuz'daki konseri, yerli ve yabancı yaklaşık 25 bin kişinin izlemesinin beklendiğini söyledi. 
     Rusya'da büyük seyahat acentalarının, Tarkan'ın konseri için şimdiden çok sayıda bilet rezervasyonu yaptırdığını belirten Gevrek, ''Rusya'dan Tarkan'ın konserini izlemek için en az 6-7 bin Rus turistin gelmesini bekliyoruz. Rusya'da Tarkan'ın konseri için büyük talep var'' dedi. 
     Tarkan'ın konserinin Kemer turizmine büyük katkı sağlayacağını kaydeden Gevrek, sanatçının konaklayacağı Kemer Resort Oteli'ndeki odasında düzenleme çalışmalarının da sürdüğünü anlattı. Gevrek, Tarkan'ın mütevazı olduğunu kaydederek, büyük isteklerde bulunmadığını bildirdi. 
     Tarkan, kaldığı otelden konser vereceği Aura Club'un sahilindeki denizde kurulacak platforma, özel tekne ile gidecek ve kendisine jet skiler eşlik edecek. Konser alanı meşalelerle aydınlatılacak, VIP misafirler konseri özel yatlardan izleyecek. 
     
</TEXT>
</DOC>
