<DOC>
<DOCNO> 153184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yazar/tamer.html </URL>
<DATE> 2003/04/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tayyip Bey önce mevcut konutlara alıcı bulsun 
</HEADLINE>
<TEXT>

     Ben şu bizim siyasilerin taşa - toprağa para gömme iştahına hayranım vallahi Para bol olsa neyse de, kaynaklar bu kadar kıtken 
     Biliyorsunuz onyıllardan beri belediye başkanlarımızın en büyük merakı, göreve gelir gelmez kaldırımları bir bahane bulup yenilemektir. 
     Kamu kurumlarında taşa - toprağa para gömme merakının son örneği ise Tekel'in İkiz Kuleleri. "Ayranı yok içmeye" misali Vergi Barışı uygulaması vesilesiye devlete 3.2 katrilyon vergi borcu olduğunu öğrendiğimiz Tekel, 170 trilyona malolacak gereksiz 2 gökdelenin inşasına neden kalkışır Yıllardan beri siyasilerimiz, kamu kurumları üzerinden hem kendilerini, hem de kendilerine yakın müteahhitleri zengin etmekte sakınca görmemekte, çarkın aksamadan işleyebilmesi için ilgili kamu kuruluşunun başındaki yöneticileri de suça ortak etmektedirler. 
     
     Müteahhidi zengin et 
     Geçen yaz Milliyet TIR'ıyla Anadolu'yu dolaşırken istisnasız her ilde karşıma çıkan hiç gereği olmayan devasa binalar beni hem hayrete, hem de umutsuzluğa düşürmüştü. Dünya Bankası'ndan alınan krediler bile taşra kentlerinde gereksiz yollara, havuzlara, meydanlara, kamu binalarına, hatta bomboş duran lüks konutlara gömülmüştü. Hele Kars'a gittiğimizde Doğu Beyazıt yolu üzerindeki dört duvarı örülüp bırakılmış binanın "yarım kalmış bir hapishane inşaatı" olduğunu öğrenince pes dedim. Biraz kurcaladığımda Türkiye'de şu anda tam 14 tane yarım kalmış hapishane inşaatı bulunduğunu öğrendim. 
     Mesut Yılmaz'ın başbakanlığı döneminden günümüze armağan olarak da 350 kadar balıkçı barınağı kaldı. Müteahhitlere iş çıksın diye gerekli - gereksiz ihale edilmiş. Hepsini tamamlamaya kalksanız, Ulaştırma Bakanlığı'nın 15 yıllık yatırım bütçesini salt balıkçı barınaklarına ayırmanız gerekmiş 
     
     100 bin konut projesi 
     Son olarak Başbakan Tayyip Erdoğan, 100 bin konutluk ihaleye bu yıl start verileceğini açıkladı. Konutlar 99 m2'yi geçmeyecek, konut bedelinin yüzde 20'si peşin alınacak, gerisi 15 yıllık ödeme planıyla taksitlendirilecek, taksitler memur maaşına endekslenecekmiş. Gene AKP'ye müsamaha ile baktığımı iddia edenleriniz olacak ama, bu 100 bin konut projesinin, geçmiş iktidarların benzeri tasarruflarından farklı olarak vatandaş ayağı da var. 
     
     Mevcutları satın 
     Ancak kaynaklar bu kadar kıtken -ve özellikle 2001 Şubat krizinden sonra Türkiye'nin dört bir yanında emlak fiyatları yarıya indiği halde boşaltılan evlere her gün yüzlercesi eklenirken TOKİ, yeni konut inşa etmek yerine mevcutların satışına aracılık edemez mi Böylelikle hem evini satıp da borcunu kapatmak isteyen vatandaş rahat nefes alır, hem de başını sokacak ev arayan, yine memur maaşına endekslenmiş taksit koşullarıyla hedefine ulaşır. 
     Benim gözlemim o ki, ortada konuta talep falan yok, çünkü millette para yok. 
     Bu arada TOKİ ucuz konut üretip uygun taksitlerle satmaya kalksa bile, gerçek ihtiyaç sahiplerinin satın alamayacağına kalıbımı basarım 
     Not Son 2 yılda Türkiye'de ailelerin yeniden genişlemeye başladığı, işsiz - aşsız kalan genç çiftlerin anne - babalarının evine sığındığı ya da tam tersine tek başına oturan aile büyüklerinin emekli maaşlarıyla birlikte çocuklarının yanına taşındıkları biliniyor. Ekonomik kriz sonrasında boşaltılan ve görünür gelecekte kullanılmayacak apartman dairelerinin satışı hızlandırıldığı takdirde, rahat soluk alabilecek bir kesimin ertelenmiş tüketimi de derhal devreye girebilir. 
     
     





</TEXT>
</DOC>
