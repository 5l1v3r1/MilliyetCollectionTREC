<DOC>
<DOCNO> 168518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko39.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD'li yetkililere görüşmemizde delilleri ortaya koyduk 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kuzey Irak'ta, Türk askerlerinin gözaltına alınmasına ilişkin, bugün ABD'li yetkililerle Genelkurmay Başkanlığı'nda yapılan görüşmelerin, karşılıklı anlayış içinde geçtiğini söyledi. 
     Gül, Ekonomik ve Sosyal Konsey Toplantısı'nın ardından, toplantının içeriğine ilişkin açıklamalarda bulundu ve gazetecilerin sorularını yanıtladı. 
     Dışişleri Bakanı Gül, ''Genelkurmay Başkanlığı'nda, ABD'li yetkililerle yapılan görüşmelerin nasıl geçtiğine'' ilişkin bir soruya, şu yanıtı verdi 
     ''Görüşmeler karşılıklı anlayış havası içinde geçti. Herkes elindeki verileri ortaya koydu. Bu sabah da toplanıldı. Bugün öğleden sonra, Amerikalı taraf Irak'a gidecek. Orada bu işe katılanlarla görüşmelerini yapacaklar. Türk tarafı, daha önce söylediğimiz gibi tüm delilleri ortaya koymuştur.'' Ortaya konulan delillerin ikna edici olup olmadığı yolundaki soruya da Gül, ''Delillere ilişkin cevaplar verilmiştir. Her şey karşılıklı olarak konuşulmuştur. Neyin ne olduğu da ortaya çıkacaktır'' dedi. 
     
</TEXT>
</DOC>
