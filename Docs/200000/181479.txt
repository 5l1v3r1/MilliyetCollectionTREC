<DOC>
<DOCNO> 181479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun36.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya İçişleri Bakanı "Kaplan'ın ülkemizde yeri yok" 
</HEADLINE>
<TEXT>

     Almanya İçişleri Bakanı Otto Schily, "Kara ses" olarak bilinen Cemalettin Kaplan'ın, suç örgütü oluşturmak ve fetva vererek cinayet çağrısı yapmaktan mahkum olan oğlu Metin Kaplan'ın "ülkesinde yeri olmadığını" söyledi. 
     Schily, Meclis'te yaptığı konuşmada, Köln İdari Mahkemesi'nin, İslami Cemiyet ve Cemaatleri Birliği'nin yöneticisi Metin Kaplan'ın sınırdışı edilmemesi yönünde verdiği kararı eleştirerek, "Bu adamın ülkemizde yeri yoktur. Alınan bu yanlış kararın düzeltilmesini sağlayacağım" dedi. 
     Yargının kararlarına saygı duyduğunu ifade eden Schily, "Kaplan hakkındaki mahkeme kararı, Türkiye'de olası işkenceyle alınacak ifadelerin dava sürecinde kullanılacağı varsayımından hareketle alındı. Türkiye'nin, bu konuda verdiği çok sayıda güvenceye ek olarak Türk meslektaşım İçişleri Bakanı Abdülkadir Aksu ile görüşeceğim" diye konuştu. 
     "Kara ses" olarak bilinen Cemalettin Kaplan'ın oğlu olan Metin Kaplan, rakibi İbrahim Sofu'yu öldürtmeye azmettirmek suçundan aldığı 4 yıl hapis cezasını çekmişti. Düsseldorf Eyalet Yüksek Mahkemesi, Türkiye'de işkence görebileceği gerekçesiyle Kaplan'ın sınırdışı edilemeyeceğine karar vermişti. 
     
</TEXT>
</DOC>
