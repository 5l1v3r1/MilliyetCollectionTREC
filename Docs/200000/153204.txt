<DOC>
<DOCNO> 153204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun17.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den gönderilen yardım Kerkük'te... 
</HEADLINE>
<TEXT>

     Kızılay Genel Müdürü Fatih Evren, Kerkük'teki insanların Türkiye'den gelecek yardımları beklediğini söyledi. 
     Ankara'dan hareket eden Kızılay'ın yardım konvoyu Irak'ın Kerkük kentine ulaştı. Kızılay Genel Müdürü Evren, Türkmen Cephesi Bürosu'nda yaptığı açıklamada, 23 personel ve 7 TIR malzemeyle Türk milleti adına burada bulunmaktan gurur duyduklarını belirtti. 
     Kerkük'te insanların büyük sıkıntı içinde ve çaresiz olduklarını anlatan Evren, şöyle dedi 
     ''Tükmenlere ait hastanede ilaç ve tıbbı melzemeler bulunmuyor. Doktorlar ve halk çaresiz. Biz buradan Bağdat'a geçeceğiz. Bağdat'ta yardımları dağıtacağız. Daha sonra da Kerkük'e dönüp, burada da yardımları yapacağız. Kerkük'teki insanlar Türkiye'den gelecek yardımları bekliyor. Bizim bundan sonraki amacımız, burada bir büro açmak ve depo oluşturmaktır. Buradaki insanlara yardım etmek istiyoruz.'' Konvoya eşlik eden AK Parti Balıkesir Milletvekili Turhan Çömez de, bugün Kerkük'e vardıklarını ve hastaneleri gezme fırsatını bulduklarını dile getirerek, ''Yardım yapmak ve burada bulunmak güzel bir duygu. Kızılay ileride burada hastane kurarsa, ben de doktor olarak Türkiye'den gelecek hekim arkadaşlarımızla birlikte sağlık hizmeti vermeyi düşünüyorum'' diye konuştu. 
     CHP Mersin Milletvekili Hüseyin Güler ise gıda, su ve tıbbı yardım malzemesini kapsayan 7 TIR'la geldiklerini, ileriki günlerde Kızılay'ın burada hastane ve depo kurmayı planladığını söyledi. Güler, ellerinden geldiği kadar ihtiyaçlara cevap vermeye çalışacaklarını vurguladı. 
     Yardım malzemelerinin 450 milyar liraya mal olduğunu, gelen yardımlardan 2 TIR'ın Kocaeli Sanayici ve İşadamları Derneği'nce, Kocaeli depremi sırasında Irak'ın yaptığı 10 milyon dolarlık yardıma karşılık olarak gönderildiğini söyleyen Güler, yardımların ihtiyaç sahiplerine dağıtılacağını belirtti. 
     




</TEXT>
</DOC>
