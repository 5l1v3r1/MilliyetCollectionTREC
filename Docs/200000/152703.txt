<DOC>
<DOCNO> 152703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/guncel/gun03.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Soykırım anıtına bayraklı sansür 
</HEADLINE>
<TEXT>

     MİNE G.KIRIKKANAT Paris 

     24 Nisan'da Paris Belediye Başkanı Bertrand Delanoe tarafından açılışı yapılan Ermeni besteci Komitas'ın, "1915 Ermeni soykırımı anısına" yazılı kaidesine, İşçi Partisi Yurtdışı Temsilciliği'nden bazı eylemciler dün Türk bayrağı astı. Öğle saatlerinde anıtın önüne toplanan İşçi Partililer, anıtı protesto ettikleri gösteride bir bildiri okuyup dağıttılar. Ali Çelik imzalı bildiride, tarihi araştırmak ve gerçeği öğrenmek isteyenlerin gerek Türk, gerekse Sovyet arşivlerine başvurabileceği belirtildi. 
     
     'GERÇEK ARŞİVLERDE' 
     Bildiride şu ifadeler yer aldı "20. Yüzyılın başında İngiltere, Fransa ve Rus Çarlığı, Osmanlı İmparatorluğu'nu parçalamak için Ermenileri kışkırttılar. Ermeni ayrılıkçılar katliam yaptı. Osmanlılar bu katliama karşılık verdi ve dış müdahale neticesinde iki ulustan insanlar boğazlandı. Tüm bu bilgiler Türk ve Sovyet arşivlerinde bulunmaktadır." Fransa'daki İşçi Partisi Temsilciliği, daha önce eski Genelkurmay Başkanı Kıvrıkoğlu'nun resminin de yer aldığı Saint Lazare garındaki "Basın düşmanları" sergisinin, resmin üzerine kırmızı boya atarak kaldırılmasını sağlamıştı. 
     


GÜNCEL 


















</TEXT>
</DOC>
