<DOC>
<DOCNO> 181909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko08.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'daki DTÖ toplantılarında fazla ilerleme sağlanamadı... 
</HEADLINE>
<TEXT>

     Meksika'nın Cancun kentinde devam eden Dünya Ticaret Örgütü DTÖ Bakanlar Konferansında, önemli konularda şu ana dek fazla ilerleme kaydedilemedi. 
     Gelişmiş ülkeler ile gelişmekte olan ülkeler arasındaki en önemli görüş ayrılığını oluşturan tarımsal sübvansiyonlar konusunda, iki tarafın da konumlarından ödün vermediği gözleniyor. 
     Yoksul ülke temsilcilerinin Batılı ülkelere yönelttiği, başta ihracat sübvansiyonları olmak üzere tarım sübvansiyonlarının kaldırılması ya da azaltılması talebi, zenginlerden pek az yankı buldu. 
     Özellikle Avrupa Birliği ve ABD'nin tarım ürünlerine ihracat sübvansiyonu uygulamakta ısrarını sürdürdüğü bildiriliyor. 
     Brezilya ve Hindistan öncülüğünde gelişmekte olan 21 ülke arasında yeni oluşan 21'ler koalisyonu da, iç pazarlarını serbest ticarete açmaları karşılığında, AB ve ABD'nin sübvansiyonlar konusunda daha fazla ödün vermesi konusundaki talebinden vazgeçmiyor. 
     Uzmanlar, tarım konusunda bir uluslararası anlaşmaya varılmasının, Cancun toplantısının başarısı konusunda belirleyici ölçüt olacağını belirtiyor. 
     Cancun toplantısında ilgili tarafları tatmin eden bir anlaşmaya varılmasının, dünya ticareti ve ekonomisi için bir doping etkisi yapacağını bildiren uzmanlar, anlaşmaya varılamamasının ise DTÖ gözetimindeki dünya ticaret rejimi için çok ağır bir darbe olacağını belirtiyorlar. 
     Bazı gözlemciler ise Cancun toplantılarının başarısızlıkla sonuçlanmasının, rakip ticaret bloklarının doğmasına yol açabileceğini ve uluslararası ticaretin daralmasıyla sonuçlanacak korumacılık ve sert rekabet eğilimlerinin güçlenmesine neden olacağını düşünüyor. 
     
</TEXT>
</DOC>
