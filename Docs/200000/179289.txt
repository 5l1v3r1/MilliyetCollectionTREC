<DOC>
<DOCNO> 179289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yasam/yas03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmi gündemden soyadı kaderden 
</HEADLINE>
<TEXT>

   Polis, terk edilen bebeklere gündemde kim varsa onun ismini veriyor. Bir de 'Perişan, Gülmez' gibi soyad takılınca, miniklerin gelecekleri de 'kararıyor' 
      SEMRA KARDEŞOĞLU İstanbul 
   
   Aileleri tarafından terk edilen bebekler, hayata kimsesiz başladıkları yetmiyormuş gibi, konulan ad ve soyadları nedeniyle de, hayatlarının geri kalan kısmında güçlükler yaşayabiliyorlar. 
   Terk edilen bebek ya da çocuğa, karakolda bir isim tutanağı düzenleniyor. Ailesi bulunamayan bebekler, Sosyal Hizmetler ve Çocuk Esirgeme Kurumu'na teslim ediliyor. Kurum da çocuk için nüfus cüzdanı çıkarırken, bu isim tutanağına göre hareket ediyor. 
   
   'Rencide oluyorlar' 
   Karakoldaki polisler, bebeklere, ya beğendikleri ya da 'Tarkan, Hasan Şaş' gibi popüler bir kişinin ismini veriyor. Ardına bir de 'Kimsesiz, Öksüz, Perişan, Yoksuzlar' gibi, 'kaderlerine uygun' soyadlar takılınca, minikler, ileride 'zor' taşıyacakları ad ve soyadlara sahip oluyor. Sosyal Hizmetler yetkilileri, çocuğu zora sokacak, rencide edecek soyadların değişmesi için dava açmak zorunda kaldıklarını belirtip, "Terk edilmiş bir çocuğun ömür boyu Kimsesiz soyadını taşıması ona ayrı bir yük getiriyor" diyor. 
   
   İşte en çok konan ad ve soyadlar    Son üç yılda terk edilen bebeklere polis tarafından en sık verilen ad ve soyadlar şöyle 
   Ad Gülben, Hasan Şaş, Tarkan, Umut, Nazlıcan, Gülsen, Kader. 
   Soyad Kimsesiz, Öksüz, Deprem, İkibin, Üşümez, Bahtıgüzel, Yoksuzlar, Açdoyuran, Gülmez, Perişan. 
   
   
</TEXT>
</DOC>
