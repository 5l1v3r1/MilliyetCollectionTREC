<DOC>
<DOCNO> 181900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun34.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh öldürülmeden 2 hafta önce e-posta ile tehdit edilmiş 
</HEADLINE>
<TEXT>

     İsveç Dışişleri Bakanı Anna Lindh'in, öldürülmeden iki hafta önce elektronik mektupla kendisinin ve çocuklarının tehdit edildiği ortaya çıktı. 
     SR radyosunun verdiği habere göre, Lindh, gönderilen tehdit mektubunda, ''Büyük işin kucağında oturan, gözünü iktidar hırsı bürümüş fahişe'' olmakla suçlanıyor. 
     Mektubun, Lindh ve Ericsson telefon şirketinin yöneticilerinden Henric Svanberg tarafından yazılan bir makalenin ülkenin önde gelen gazetelerinden birinde yayımlanmasının ertesi günü, 27 Ağustos'ta Lindh'e gönderildiği belirtildi. 
     Lindh ve Svanberg, makalede, AB'nin ortak para biriminin reddedilmesinin ülke ekonomisinde iş ve yatırımları etkileyebileceğini savunuyordu. 
     İsveç Dışişleri Bakanlığı yetkilisi Mikael Eriksson da, SR radyosuna yaptığı açıklamada, mektubun, bakanlığın güvenliğinden sorumlu polisin Sapo adlı bölümüne bildirilmediğini söyledi. 
     Mektuptaki tehditlerin ayrıntılarını vermeyen yetkili, Lindh'in de, bu tür mektuplarla ilgilenmediğini açıkça ifade ederek, mektubu okumadığını belirtti. 
     
</TEXT>
</DOC>
