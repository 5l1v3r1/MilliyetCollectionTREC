<DOC>
<DOCNO> 174787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yasam/yas01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'En zor olanı, birinin ölümünü beklemek' 
</HEADLINE>
<TEXT>

   Nina'nın kalbiyle yaşam bulan Erol Mertkanlı, genç kadının babasıyla buluşmasını, organ beklemeyi, acılı Türk filmlerini aratmayan öyküsünü ve yeni hayatını anlattı 
      AYŞEGÜL AYDOĞAN İstanbul 
   
   Kalbini taşıdığı Alman Nina Typol'un babasıyla yaptığı ve Alman basınının geniş yer ayırdığı buluşmayı anlatan Erol Mertkanlı, "Beni ilk gördüğü zaman duygusallaştı, ağlayacak gibi oldu. Sımsıkı sarıldı. Çok hassas ve iyi biri" dedi. 
   Türk sevgilisi tarafından 6.5 aylık hamileyken vurularak öldürülen Nina'nın babası Klaus Typol'un ziyaretinin çok ince bir davranış olduğunu belirten Mertkanlı, "Bana bol bol Nina'yı anlattı. Nina içine kapanık bir kızmış. Ama hakkını savunmayı da bilirmiş. Yüzmeyi çok sevdiğini, herkesle iyi anlaşan bir kız olduğunu anlattı uzun uzun... Onlara çok teşekkür ettim, büyük bir insanlık örneği gösterdiklerini söyledim" dedi. 
   
   'Annem bu hastalıktan öldü' 
   Üç kardeşi daha olan Erol'un hayat hik yesi ise Türk filmlerini aratmıyor. Parasızlık yüzünden, kazandığı üniversiteye gidemeyen Erol, şöyle anlatıyor hik yesini "Babamın bizi terk ettiği 8 yıl öncesinden, hastalığımın ortaya çıktığı geçen yıla kadar çalıştım. Gündüz okulda, akşamları da elektrikçide, kafeteryada bulduğum işlerdeydim. Buna rağmen liseyi ikincilikle bitirdim. Annemi geçen yıl mayıs ayında 48 yaşındayken aynı hastalıktan, kalp yetmezliğinden kaybettik. Hastalığım ortaya çıkınca benim için para biriktirmeye başladı. Kendi ördüğü patiklerle, süt ve yağ satarak para bulmaya çalışıyordu. Ablamlar ameliyat olması için ısrar ediyordu ama o, 'Yaşım geçti, Erol kurtulsun' diyordu. Benim için çabalarken öldü." 
   
   Her şey birden bire 
   Erol Mertkanlı, kalp naklini ise şöyle anlatıyor 
   "Koşuyolu'na sevk edildikten iki gün sonra kalp çıktı. Nakli düşünmüyordum. Çünkü yaşamam, birinin ölümüne bağlıydı. Biri ölecekti ben yaşayacaktım... Birinin ölümünü beklemek en zoruydu." 
   
   Ameliyat olduğu hastanede işbaşı yaptı    20 yaşındaki İzmitli Erol Mertkanlı, şimdi kendisini hayata döndüren Koşuyolu Kalp Hastanesi'nde çalışıyor. Hastanenin otel-klinik binasında bankoda duran, laboratuvar sonuçlarını takip eden Erol, buradaki odalardan birinde kalıyor. Her ay milyarları bulan ilaçlarını da hastaneden karşılıyor. 6 aylık kritik süreyi atlatan Erol'un en yakın arkadaşları da daha önce kalp nakli yapılan Kahraman, Mustafa ve Bünyamin. 
   
   
</TEXT>
</DOC>
