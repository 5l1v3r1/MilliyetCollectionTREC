<DOC>
<DOCNO> 168157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/agun.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir daha yaşanırsa... Karşılık misliyle 
</HEADLINE>
<TEXT>

Ankara'ya jet hızıyla bir ziyaret gerçekleştiren Amerika'nın Avrupa Kuvvetleri komutanı Org. Jones'e, "TSK'nın meşru müdafaa hakkını kullanmasının doğal olduğu" mesajı verildi 
     BARKIN ŞIK Ankara 

     Türk Silahlı Kuvvetleri TSK , Süleymaniye'deki büro baskınına benzer olayların Kuzey Irak'ta tekrarlanması durumunda "misliyle" karşılık verecek. Askeri muhataplarına 11 Türk askerinin başlarına çuval geçirilip elleri bağlanarak gözaltına alınmasının TSK'nın onurunu zedelediğini ileten Genelkurmay Başkanlığı, benzer olayların tekrarı halinde "misliyle" karşılık verileceğini bildirdi. Bu mesaj, dün Ankara'ya jet bir ziyaret gerçekleştiren ABD'nin Avrupa Kuvvetleri Komutanı Orgeneral James Jones'a da "TSK'nın meşru müdafaa hakkını kullanmasının doğal olduğu" görüşü çerçevesinde iletildi. 
     Genelkurmay, bölgedeki Türk birliklerine, girişilecek herhangi bir saldırıda askerlerin kendisini savunması emrini de gönderdi. 
     
     Türkiye'nin hakkı 
     Genelkurmay, Türkiye'nin Kuzey Irak'taki askeri varlığından geri adım atmayacağını vurguladı. Atlantik Okyanusu'nun ötesinden ulusal güvenlik kaygıları ile Irak'a karşı operasyona girişen ABD'ye, Kuzey Irak'ta Türkiye'nin ulusal güvenliğini tehdit eden terör örgütünün yuvalandığı anlatılarak, "Irak'ta bulunmak bir hak ise, o hak öncelikli olarak Türkiye'nin hakkıdır" mesajı iletildi. 
     Genelkurmay Başkanı Orgeneral Hilmi Özkök'ün "Türkiye - Amerika ilişkileri kadar önemli olan bir şey daha vardır, o da milli onur ve TSK'nın onurudur. Bu konuda ABD'ye görev düşmektedir" açıklaması doğrultusunda, ABD'nin saldırgan tutumunu tamir etmeye yönelik adımlar atmaması halinde uygulanacak bir eylem planı üzerinde çalışıyor. Bu kapsamda atılabilecek adımlar şöyle sıralandı 

</TEXT>
</DOC>
