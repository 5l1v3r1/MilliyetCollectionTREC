<DOC>
<DOCNO> 153040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo23.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor taraftarı hayal kırıklığı yaşadı... 
</HEADLINE>
<TEXT>

     Gençlerbirliği'ni geçen hafta Antalya'da yapılan karşılaşmada 3-1 yenerek Türkiye Kupası'nı 8 yıl aradan sonra müzesine getiren Trabzonspor'da, Göztepe maçında taraftarların ilgisizliği hayal kırıklığına neden oldu. 
     Bordo-mavili takımın Göztepe ile yaptığı karşılaşmayı 3 bin 567 biletli seyirci, gişelere net 12 milyar lira hasılat bırakarak izledi. 
     Trabzonspor Kulübü Asbaşkanı Erol Tuna, Türkiye Kupası Şampiyonu olan Trabzonspor'da taraftarların dünkü karşılaşmaya fazla ilgi göstermemesini üzüntüyle karşıladıklarını söyledi. 
     Tuna, bu yıl ligde ilk 4'e girmeyi, Türkiye Kupası'nı da müzelerine getirmeyi hedeflediklerini anımsatarak, şöyle devam etti 
     ''Türkiye Kupası'nı alarak ilk hedefimizi gerçekleştirdik. Ligde ilk 4 arasına girmek açısından Göztepe maçı önemliydi. Taraftarlar desteğini arkamızda bulabilseydik, bu maçı lehimize sonuçlandırma şansımız daha yüksek olabilirdi. Şimdi önümüzde Galatasaray maçı var. Bu maçı kazanarak hedefimiz doğrultusunda kayıp vermek istemiyoruz. Gelecek yıl da şampiyonluk yarışı içinde bir Trabzonspor'u hedefliyoruz. Ancak şampiyonluğa oynayacak bir takımın taraftar desteğine ihtiyacı olduğu gerçeği var.'' 
     
     İÇ TRANSFER GÖRÜŞMELERİ 
     Asbaşkan Tuna, Teknik Direktör Samet Aybaba'nın, yönetim kurulunun bir an önce Gökdeniz, Mehmet Yılmaz ve Aurelio gibi oyuncularla transfer görüşmelerine başlaması yönündeki açıklamalarıyla ilgili de şunları söyledi 
     ''Gökdeniz ile 2 yılı opsiyonlu olmak üzere 4 yıllık bir anlaşmamız var. İlk 2 yıl bu sezon sonu doluyor. Bu futbolcuyla ekonomik açıdan anlaşacağımızı sanıyorum. Mehmet Yılmaz'ın transferi konusunda görüşmeler başlatmıştık. Bu futbolcunun bonservisi konusunda görüşmelerimiz sürecek. Aurelio'yu da düşünürsek, iç transferde bir sorun yaşayacağımızı sanmıyorum.'' 
     




</TEXT>
</DOC>
