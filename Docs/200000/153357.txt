<DOC>
<DOCNO> 153357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/dunya/adun.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporu elinde kaldı 
</HEADLINE>
<TEXT>

'Kemalizm AB'ye engel' raporunu yazan Avrupa Parlamentosu üyesi Oostlander, meslektaşlarının kendisini 'engizisyonculukla' suçlaması üzerine geri adım attı 
     GÜVEN ÖZALP Brüksel 

     Avrupa Parlamentosu için hazırladığı Türkiye raporunda Kemalizm'den Anayasa'ya, Milli Güvenlik Kurulu'ndan din özgürlüğüne kadar eleştirmedik nokta bırakmayan Hollandalı Hıristiyan Demokrat parlamenter Arie Oostlander'in raporu, Avrupa Parlamentosu Dışişleri Komitesi'nde AFET yapılan görüşmede ağır eleştirilere hedef oldu. "Seslendiğimiz büyük halka raporda benimsediğiniz tavrı anlatamayız" görüşleriyle karşı karşıya kalan Oostlander, "Havlu attı" ve "Tavır değiştirmem gerektiğini anladım" dedi. 
     Kemalizm'i Türkiye'nin Avrupa Birliği AB üyeliğinin önündeki en önemli engel olarak gösteren ve MGK'nın tamamen kapatılmasını isteyen bir rapor hazırlayan Oostlander'e ilk tepki toplantı öncesinde verildi. AFET üyeleri rekor sayılabilecek sayıda, 283 adet değişiklik önergesi vererek Oostlander'e net bir "Raporunu değiştir" mesajı verdi. Oostlander'in de kendi raporuna 8 değişiklik önergesi vermesi dikkat çekti. 
     
     'Türkiye'yi dışlama belgesi' 
     Toplantı sırasında parlamenterlerin büyük çoğunluğu da Hollandalı parlamenteri raporda benimsediği "ton" nedeniyle eleştirdi. İtalyan parlamenter Gianfranco Dell'Alba, "Raporunuz engizisyon mantığıyla yazılmış. Bu yaklaşımı sürdürecekseniz raporun ismini de 'Türkiye'yi dışlama raporu' şeklinde değiştirebilirsiniz" diye konuştu. 
     Fransız parlamenter Catherine Lalumiere de, "Sizin üslubunuz bir okul öğretmenininkine benziyor. Söyleminiz seslendiğimiz büyük halkı rencide eder bir niteliğe sahip" dedi. Alman parlamenter Ozan Ceyhun da, "Kemalizm olmasaydı Türkiye'de laik bir devlet düzeni olmazdı. Türkiye'yi tanımıyorsunuz" dedi. 
     Avusturyalı sosyalist parlamenter Hannes Swoboda ise, Türkiye'ye İslam konusunda ders vermeye kalkışılmamasını önerdi. Alman sosyalist Jo Leinen ise "Türkiye ilerledikçe eleştirilerin dozu artıyor" diyerek raporun bir "geri adım" olduğunu, "sataşkanlığa son vermek gerektiğini" ifade etti. "Dengeli yaklaşım" istemleri üzerine Oostlander de geri adım attı. Oostlander, Kemalist felsefeye ilişkin ifadelerin karar tasarısından çıkarılmasını sakıncalı görmeyeceğini söyledi. Rapora ilişkin değişiklik önergeleri, 12 Mayıs'ta oylanarak AP Genel Kurulu'na gönderilecek. 
     
     


DÜNYA 













</TEXT>
</DOC>
