<DOC>
<DOCNO> 195907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko06.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maden ocaklarına işçi alınacak... 
</HEADLINE>
<TEXT>

     Türkiye Taşkömürü Kurumu TTK Genel Müdürü Rıfat Dağdelen, ''İstenilen üretimi sağlayabilmek amacıyla maden ocaklarında galeri açma gibi hizmet alımı için Hazine'ye yazı yazdık'' dedi. 
     Dağdelen, kurumun genel müdürlüğüne bu yılın 25 Mayıs'ın da vekaleten, dün de asaleten atanmasını memnunlukla karşıladığını, hedeflerinin ise üretimi arttırmak olduğunu söyledi. 
     Yeraltındaki hazırlıkların maalesef yetersiz kaldığını, bu şartlarda da kömür çıkamayacağına dikkati çeken Dağdelen, şöyle konuştu 
     ''Kömür ocaklarındaki hazırlıkları hızlandıracağız. İstenilen üretimi sağlayabilmek amacıyla maden ocaklarında galeri açma gibi hizmet alımı için Hazine'ye yazı yazdık. Hazine'nin müsaade etmesi durumunda ihaleye çıkacağız. Ocaklardaki hizmet alımlarını hayata geçirmemiz durumunda, kurum ekonomik açıdan kazanç sağlayacak. Şu anda 1 metre uzunluğunda galerinin açılmasının maliyeti 2 bin 600 dolar, hizmet alımı sayesinde rakam yarı yarıya düşecek. Çünkü, aylık 25 metre galerilerde ilerleme yapabiliyoruz, söz konusu metreyle de kömüre ulaşmak mümkün değil. Bunun hızlandırılması TTK'nın zararının azalmasında etkin rol oynayacaktır.'' 
     
     ''2 BİN İŞÇİ ALACAĞIZ'' 

     TTK Genel Müdürü Dağdelen, ocaklarda üretime yönelik çalıştırılmak üzere 2 bin gruplu işçi alınacağını belirterek, şunları söyledi 
     ''Bu yıl satılabilir kömür üretimimiz 2 milyon 450 bin ton hedeflenirken, miktar bunun biraz altında olacak. Üretim amaçlı işçi almamız için talepte bulunduk. İşe gitmeden maaş alanların tespiti için tam anlamıyla faaliyete geçmemesine rağmen işyerlerine bilgisayarlı giriş-çıkış kart sistemi oluşturuldu. İşçi, memur ve mühendisler işe giriş ve çıkışlarda kartını yanında bulundurmak zorunda. Maden ocağında 7,5 saatten az kalan işçinin yevmiyesi kesilecek. Hayatım boyunca olumsuzluğa müsamaha göstermedim, göstermeyeceğim de. 
     Ayrıca, kurumun 46 yıldır kullandığı için ekonomik ömrünü dolduran kömür yıkama tesislerini yenilemeyi düşünüyoruz. Çünkü, dünyanın hiçbir yerinde böyle uzun süreli çalışan tesis yoktur.'' 
     
</TEXT>
</DOC>
