<DOC>
<DOCNO> 157839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko35.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konsolide bütçe iç borç stoku 170 katrilyona yükseldi... 
</HEADLINE>
<TEXT>

     Konsolide bütçe iç borç stoku, bu yılın Nisan sonunda, Mart ayına göre 7.5 katrilyon lira artışla 170 katrilyon liraya yükseldi. 
     Konsolide bütçe dış borç stoku da, Nisan ayında 983 milyon dolar artarak 58.1 milyar dolara ulaştı. 
     Hazine Müsteşarlığı'nın Nisan 2003 ay sonuna ait aylık Konsolide Bütçe iç ve dış borç istatistikleri geçici verilerine göre, konsolide bütçe dış borç stoku Nisan'da, Mart ayına göre 983 milyon dolar artış göstererek, 58.1 milyar dolar olarak gerçekleşti. 
     Konsolide Bütçe toplam borç stoku ise 2003 yılı Mart ayı sonuna göre 13,3 milyar ABD doları tutarında artış göstererek, 152,3 milyar ABD dolarından 165,6 milyar ABD dolarına çıktı. 
     Açıklamaya göre, bu artışta en önemli belirleyici, iç piyasaya olan borçtaki ''6,4 milyar'' ABD doları ve kamu kesimine olan borçtaki ''5,4 milyar'' ABD doları tutarındaki artış oldu. 
     Bu gelişmeler sonucunda, toplam borç stoku içinde en büyük pay, yüzde 32 ile iç piyasaya ve yüzde 29 ile kamu kesimine olan borçlara ait bulunuyor. 
     Dış piyasaya olan borçların ağırlığı ise, yüzde 19,6'dan yüzde 18,1'e düştü. 
     
     KONSOLİDE BÜTÇE DIŞ BORÇ STOKUNDAKİ GELİŞMELER... 
     Konsolide bütçe dış borç stokundaki gelişmelere bakıldığında, l Nisan sonu dış borç stoku, 2003 yılı Mart ayı sonuna göre 983 milyon dolar tutarında artış göstererek, 57,1 milyar ABD dolarından 58,1 milyar dolara ulaştı. 
     Müsteşarlığı'n açıklamasına göre, dönem içinde 783 milyon ABD doları tutarında borç kullanımı gerçekleştirilirken, bu miktar içinde en büyük pay, 701,3 milyon ABD doları 510,6 milyon SDR ile IMF kaynaklarından yapılan kredi kullanımına ait oldu. 
     Aynı dönemde toplam 262 milyon ABD doları tutarında dış borç anapara ödemesi gerçekleştirilirken, ödemeler içinde en büyük pay, 61,8 milyon ABD doları 45,2 milyon SDR ile IMF'ye yapılan geri ödemeye ait bulunuyor. 
     Sonuç olarak dönem içinde gerçekleştirilen net borçlanma 521 milyon ABD doları tutarında oldu. Stoktaki artışın 462 milyon ABD doları tutarındaki kısmı ise kur hareketlerinden kaynaklandı. 
     
     KONSOLİDE BÜTÇE İÇ BORÇ STOKUNDAKİ GELİŞMELER... 
     Nisan sonu itibarıyla konsolide bütçe iç borç stoku irdelendiğinde ise 2003 yılı Mart ayı sonuna göre 7,5 katrilyon lira artarak 170 katrilyon TL olarak gerçekleşti. 
     Stoktaki bu artış, Nisan ayı içerisinde yapılan toplam 18 katrilyon liralık anapara ödemesine karşılık gerçekleştirilen 25,5 katrilyon liralık borçlanmadan kaynaklanıyor. 
     Stoktaki net artışın 4,9 katrilyon liralık kısmı, Nisan ayında vadesi gelen ödemeler karşılığında piyasalardan yapılan borçlanmalardan, 2,5 katrilyon liralık kısmı Çalışanların Tasarruflarını Teşvik Hesabı'na daha önce ihraç edilmiş olan nakit ve nakitdışı senetlerin yeni senetler ile değişiminde oluşan artıştan, 9,3 trilyon liralık kısmı ise döviz cinsi ve dövize endeksli senetlerin kur azalışlarından kaynaklanıyor. 
     Diğer yandan nakitdışı senet stokunda, değişim, geri ödeme ve döviz cinsi, dövize endeksli senetlerin net kur farkından oluşan 92,9 trilyon liralık artış ile Nisan ayı içerisindeki net borçlanma 7,5 katrilyon lira olarak gerçekleşti. 
     ABD doları cinsinden ifade edildiğinde de, iç borç stokundaki 12,3 milyar dolarlık artışın 4,7 milyar dolarlık kısmı net borçlanmadan, 7,6 milyar dolarlık kısmı ise kur farkından kaynaklanıyor. 
     
</TEXT>
</DOC>
