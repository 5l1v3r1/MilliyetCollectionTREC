<DOC>
<DOCNO> 184634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur18.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı'ndan Erdoğan'a destek... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Üniversitede siyaset Anayasa ile vardır. 1995'ten sonra üniversiteye siyaset girmiştir. Bu değişiklik CHP-DYP iktidarı döneminde gerçekleşti'' dedi. 
     Başbakan Yardımcısı Şahin, esnaf ziyareti amacıyla geldiği Bayrampaşa'da, AK Parti İlçe Başkanlığı'nda yaptığı konuşmada, Ankara'da devlet işlerini yürütürken esnaf ve vatandaşın durumunu yerinde tespit etmek amacıyla çalışmalar da yaptıklarını söyledi. 
     Bu amaçla gerçekleştirdikleri esnaf ziyaretlerinin devlet-halk bütünleşmesine büyük katkı sağladığını dile getiren Şahin, ''Bu sinerji, Türkiye'nin ekonomik ve sosyal gelişimine önemli katkı sağlamaktadır'' dedi. 
     Basın mensuplarının sorularını da yanıtlayan Başbakan Yardımcısı Şahin, YÖK Yasa Taslağı'na ilişkin tartışmalar hakkındaki görüşünün sorulması üzerine, şunları kaydetti 
     ''Hükümet olarak, hükümet programı ve acil eylem planımızda YÖK Kanunu'nu yeniden gözden geçirme ve Türkiye şartlarına, gelişen çağa uygun bir şekilde TBMM'den geçirme vaadimiz var. Bu noktada çalışmalarımız devam ediyor ve Ekim ayında böyle bir kanun tasarısını Meclis'e sevk etmeyi ve yasalaştırmayı düşünüyoruz. Bu konuda üniversitelerimiz ve YÖK ile işbirliği yapmak istiyoruz. Bu konuda da belli bir mesafe alındı, benim için önemli olan da budur. Sorunları büyük ölçüde ortadan kaldıran bir yasaya kavuşmuş olacağız.'' 
     
     ''BİZ SOKMADIK, ANAYASA SOKTU'' 

     Mehmet Ali Şahin, 1995'teki yasa değişikliğiyle üniversite öğretim üyeleri ve öğrencilerin siyasi partilere üye olabilmesinin sağlandığını vurgulayarak, ''Üniversitede siyaset Anayasa ile vardır. 1995'ten sonra üniversiteye siyaset girmiştir. Üniversiteye siyaseti biz sokmadık, Anayasa soktu'' dedi. 
     Bundan rahatsızlık duyanların Anayasa değişikliği için bir öneri getirmeleri gerektiğini kaydeden Başbakan Yardımcısı Şahin, şöyle devam etti 
     ''Mevcut değişiklik CHP-DYP iktidarı döneminde gerçekleşti. CHP'nin önerisiydi aslında siyasetin üniversiteye girmesi. DYP de bunu desteklemiştir. 8 yıldır üniversitelerde siyaset vardır. Bunu ne AK Parti, ne de sayın Erdoğan getirmiştir. Bu Anayasa'nın bir gereğidir. Bu ortamda 'üniversiteye siyaseti sokmayın' demeyi pek anlamlı bulmuyorum.'' ''8.5 milyar dolarlık krediye ilişkin muhalefetin eleştirileri hakkındaki görüşünün'' sorulması üzerine Şahin, ABD ile ilişkilerin yeni başlamadığını, önceki hükümetlerin ABD ilişkilerinde yarar gördüğünü ve kendilerinin de bunu sürdürdüğünü söyledi. 
     Başbakan Yardımcısı Şahin, kredinin Türkiye'nin aldığı ilk kredi de olmadığını belirterek, şöyle dedi 
     ''Biz ekonomimizi bu krediye bağlamış değiliz. Bunu yok farz ederek politikalarımızı yürütüyoruz. O nedenle Sayın Baykal'a fazla söz söyleme ihtiyacı duymuyorum. CHP ve Baykal'a tek söyleyeceğim kıskançlık, haset... Hükümetin işlerinin yolunda gitmesi ana muhalefet partilerini genelde rahatsız eder. Allah kimseyi kıskançlık hastalığına düşürmesin.'' Mehmet Ali Şahin, ''Irak'a asker gönderilmesi'' ile ilgili bir soru üzerine de, ''Türkiye'nin daha önce benzer görevlerde bulunduğunu, dışarıya asker gönderme yetkisinin TBMM'den çıkması halinde gerekenin yapılacağını'' bildirdi. 
     Şahin, daha sonra Bayrampaşa Belediye Başkanı Hüseyin Bürge, AK Parti İlçe Başkanı Atila Aydıner ve öteki partililerle birlikte esnafı dolaştı. Ziyaretinde esnaf ve çalışanlarla sohbet eden Şahin, girdiği bir turşucuda ikram edilen turşunun tadına baktı. 
     
</TEXT>
</DOC>
