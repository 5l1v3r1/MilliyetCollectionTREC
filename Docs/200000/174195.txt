<DOC>
<DOCNO> 174195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun06.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Iraklı Kürt yetkililer Türkiye'nin asker göndermesini engelliyor" 
</HEADLINE>
<TEXT>

     İngiltere'de yayımlanan Financial Times gazetesi, Iraklı Kürt yetkililerin, Irak'ın Felluce kentinde görev yapması planlanan yaklaşık 12 bin Türk askerinin, kuzey Irak'tan ülkeye girmesine izin verilmesi yönündeki ABD'nin talebini reddettiğini ileri sürdü. 
     Gazeteye göre, Irak Kürdistan Yurtseverler Birliği IKYB yetkililerinden Adil Murad, Amerikan Merkez Kuvvetleri Komutanı Orgeneral John Abizaid'in geçen hafta sonunda kendilerinden bu yönde talepte bulunduğunu söyledi. 
     Haberde, Türk askerlerinin Bağdat'ın 50 km batısındaki Felluce'de barış gücü olarak görev yapmasının planlandığı iddia edildi. 
     Habere göre Murad, ''Türk askerlerinin Irak'a her türlü girişinin, Kürtlerin Irak'ta yeni bir hükümet oluşturulmasına yönelik Amerikan çabalarına verdiği desteğe zarar getireceğini ve bunun Türk güçleriyle peşmergeler arasında çatışmaya yol açabileceğini'' söyledi. 
     Financial Times, Abizaid'in talebini, ''Türkiye ile ABD'nin işbirliği için anlaştıklarının en somut kanıtı'' olarak nitelendirdi. 
     Haberde, önerinin Irak'ın kuzeyindeki Musul kentinde IKYB ve Irak Kürdistan Demokratik Partisi IKDP yetkilileriyle yapılan bir görüşmede Iraklı Kürt yetkililere iletildiği iddia edildi. 
     
</TEXT>
</DOC>
