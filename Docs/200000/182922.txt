<DOC>
<DOCNO> 182922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko27.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal içki fiyatlarında yüzde 50'ye varan indirim 
</HEADLINE>
<TEXT>

     Türkiye'de alkollü içki ticaretini serbestleştiren yeni yönetmeliğin ardından firmaların ithal içki fiyatlarında indirime gittiği açıklandı. 
     J B ve Johnnie Walker gibi İskoç viskilerinin yanı sıra Smirnoff, Baileys, Guinness, Archers, Cuervo, Captain Morgan, Safari, Gordon's ve Tanqueray markalarına sahip Diageo, Tütün, Tütün Mamulleri ve Alkollü İçkiler Piyasası Düzenleme Kurulu tarafından hazırlanarak 6 Haziran'da Resmi Gazete'de yayımlanarak yürürlüğe giren ''Alkol ve Alkollü İçkilerin İç ve Dış Ticaretine İlişkin Usul ve Esaslar Hakkında Yönetmelik'' ile birlikte Türkiye'de, ''beyaz içkiler'' olarak adlandırılan viski dışındaki yüksek alkollü içki fiyatlarını yüzde 41-59 oranında düşürdü. 
     Diageo Türkiye Genel Müdürü Ulrich M. Melzer, düzenlediği basın toplantısında, yeni yönetmelik sayesinde ithal alkollü içki firmalarının, ürünlerini artık kendi distribüsyon ağları içinde getirme ve fiyatlandırma şansı olacağını, böylece tüketicilerin kaliteli ürünleri daha uygun fiyatla satın alabileceğini söyledi. 
     Melzer, yeni yönetmelikle tekellerin ortadan kalkacağını, itici gücünü rekabetten alan bir piyasanın oluşacağını belirterek, ticaretin serbestleşmesi ve beyaz içkilerde rekabetin hızlanmasıyla pazarın büyüme trendine girmesinin beklendiğini ifade etti. 
     Ulrich M. Melzer, devamla şöyle dedi 
     ''Bu büyüme oranı firmaların fiyatlandırma stratejileri ile doğru orantılı olacak ve ithal içki fiyatları yüzde 60'a varan oranlarda ucuzlayacak, Hükümet daha fazla vergi geliri elde edecek, yatırımcının güveni artacak, tüketici, premium ürünleri daha düşük fiyata satın alabilecek.'' 
     
     ''2001'DEN BERİ İLK KEZ GÜVENİMİZ ARTMAKTA'' 
     Melzer, Türkiye'nin hala alkolü en çok vergilendiren ülkelerden biri olduğunu savunarak, ''Şu andaki sistem, Avrupa'daki alkol vergilendirme içeriğine göre işlemiyor. Yine de olumlu gelişmeler var. 2001'den beri ilk kez güvenimiz artmakta, ilk kez merkezimize olumlu bir mesaj göndermekteyiz'' diye konuştu. 
     Basın mensuplarının sorularını da yanıtlayan Melzer, TEKEL'in özelleştirilmesinin ardından rekabetin artacağına dikkat çekerek, şunları kaydetti 
     ''Biz boşuna dünya lideri değiliz. Piyasada lider olmak için doğru stratejiler uygulamak gerekiyor. Şirket olarak bu rekabetle baş edebilmek için iyi bir donanıma sahibiz. Bundan sonra en iyi ürünleri, en iyi fiyatla göreceğiz.'' Melzer, TEKEL'in özelleştirilmesi kapsamında rakı alanında Türkiye'de üretici olmayı düşünüp düşünmedikleri yönündeki bir soru üzerine de, rakiplerine bu konuda ne düşündüklerini açıklamak istemediklerini söyledi. 
     Diageo Türkiye Satış Direktörü Aydın Soysal da, 2002 yılında Türkiye viski pazarının 5 milyon litre ve Diageo'nun da pazar lideri olduğunu söyledi. 
     Soysal, 18 milyon litre olan toplam yüksek alkollü içkiler pazarı içerisinde ithal içkinin payının ise 10 milyon litre olduğunu anlattı. 
     Yeni fiyat uygulamasını tüketicilere duyururken, ''İyi haber'' başlığı taşıyan bir basın ilanı kullanacaklarını bildiren Soysal, piyasanın gelişmesiyle başka ürünler de Türkiye'ye getirebileceklerini söyledi. 
     Soysal, bir soru üzerine indirim sonrası içki fiyatlarında free shoplar ile diğer satış yerleri arasındaki açığın büyük oranda kapatıldığını ifade etti. 
     
</TEXT>
</DOC>
