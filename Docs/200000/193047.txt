<DOC>
<DOCNO> 193047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko23.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet ve Turkcell yöneticileri, bürokratlarla görüştü 
</HEADLINE>
<TEXT>

     Çukurova Holding Yönetim Kurulu Başkanı Mehmet Emin Karamehmet ile Turkcell yöneticileri, Maliye Bakanlığı Müsteşarı Hasan Basri Aktan, Hazine Müsteşarı Halil İbrahim Çanakçı'nın da aralarında bulunduğu üst düzey bürokratlarla biraraya gelerek sorunlarını görüştü. 
     Maliye Bakanlığı'nda gerçekleştirilen ve 1.5 saat süren toplantıya Maliye Bakanlığı Müsteşarı Aktan ve Hazine Müsteşarı Çanakçı'nın yanı sıra Telekomünikasyon Kurumu Başkanı Ömer Arasıl, Türk Telekom Yönetim Kurulu Başkanı Erkan Akdemir, Türk Telekom Genel Müdürü Mehmet Ekinalan ile Hazine Müsteşar Yardımcısı Burhanettin Aktaş katıldı. 
     Edinilen bilgiye göre, Turkcell'in talebiyle yapılan toplantıda, Turkcell'in ana bağlantı anlaşmasından kaynaklanan 580 trilyon liralık borcu ve kamu ile GSM şirketleri arasındaki davalar ele alındı. 
     Şirket yetkililerinin, halen kamu ile GSM şirketleri arasında dava bulunduğunu belirterek, bu alandaki ihtilafların dava konusu olmaktan çıkarılmasını istediği öğrenildi. 
     Toplantıya katılan bir yetkili, 580 trilyon liralık borç konusunda da, firma yetkililerinin bir öneri getireceklerini ifade etti. 
     
</TEXT>
</DOC>
