<DOC>
<DOCNO> 179497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun13.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göç eden ilk Türklerin hikayesi... 
</HEADLINE>
<TEXT>

     Ege Üniversitesi araştırmacılarından Sedat İşçi ve birlikte çalıştığı Türk ve Amerikalılardan oluşan ekibi, ABD'ye ilk göç eden Türklerin hikayesini Chicago'lu ve Cleveland'lılara anlatacak. 
     İşçi'nin ekibinde, eşi olan Ege Üniversitesi öğretim üyelerinden Günseli Sönmez İşçi ile Amerikalı öğretim üyesi John Grabowski ve eşi Diane Grabowski bulunuyor. 
     Sedat İşçi, Amerika'ya ilk göç eden Osmanlı Türklerinin hikayesini geçen Mayıs ayında New York'ta düzenlediği bir seminerde ilk kez gündeme getirmişti. 
     İşçi'nin verdiği bilgiye göre, Türklerin ABD'ye göçü 19. yüzyılın ortalarında başladı. Amerika'ya 1860-1921 yılları arasında göç eden ilk Türklerin sayısının 45-65 bin arasında olduğu tahmin ediliyor. 
     
     KÖKENLERİ ARAŞTIRILIYOR 
     Amerika'ya göç eden Türklerin kökenlerini araştırmak üzere bir proje geliştiren İşçi ve ekibi, nüfus kayıtlarından gemi manifestolarına ve sözlü ifadelere kadar her kaynağa başvurarak veri tabanlarını zenginleştirmeye çalışıyor. 
     ''Olayın kültürel hafıza ve kimlik konusunda düğümlendiğine'' işaret eden Günseli İşçi ise ''Kültürel hafıza çalışmalarının temel malzemeleri arasında bireysel belgeler ve sözlü tarih vardır'' diye konuştu. 
     Günseli İşçi sözlerini şöyle sürdürdü 
     ''Kültürel hafıza göç konusunda daha özel bir anlam kazanır. Bir ülkeye işçi olarak göçmek toplumsal bir zorunluluktur ve siyasi ya da ekonomik nedenlerden kaynaklanır. Ancak göçmen işçilerin yaşadıkları dil, din ve kültür farklılıklarından kaynaklanan sorunlar ya da yabancı işçi düşmanlığının yarattığı olumsuzluklar ve de yabancı bir kültüre uyum süreci kişisel olarak yaşanır''. 
     İşçi'nin verdiği bilgiye göre, ABD'ye ilk kuşak Türk göçmenler 1860-1921 yılları arasında geldiler. Bu Türkler, aralarında New York, Cleveland, Massachussets, Detroit, Indiana, Pennsylvania ve Connecticut'un da bulundugu 14 eyalete yerleştiler. 
     Özellikle Detroit'teki Ford otomobil fabrikaları ile Cleveland'daki deri sanayi tesislerinde çalışmaya başlayan Türklerin o devirde televizyon ve internet gibi araçlar bulunmamasına rağmen, anavatanla ilişkilerini hiçbir zaman kesmedikleri, hatta ''Birlik'' adıyla ABD'deki ilk Türk gazetesini çıkardıkları biliniyor. 
     Günde 1-2 dolar yevmiye ile çalışan bu Türklerin, o tarihlerde Türkiye'de kurulacak Çocuk Esirgeme Kurumu'na yardım amacıyla bağışta bulunarak Atatürk'ün fotoğraflarını satın aldıkları ve 1940 yılına kadar Türkiye'ye toplam 1 milyon doların üzerinde para yolladıkları İşçi tarafından ifade edildi. 
     Sedat İşçi, ABD'ye göç eden Türklerin özellikle Harput, Elazığ, Bingöl bölgesinden geldiklerini ve Fransız gemileriyle Amerika'ya ulaştıklarını ifade etti. 
     Sedat ve Günseli İşçi, ABD'ye gelen ilk Türklerle ilgili konferanslarından ilkini 16 Eylül Salı günü Chicago Üniversitesi'nde, ikincisini ise 19 Eylül Cuma günü Cleveland Üniversitesi'nde verecekler. 
     
</TEXT>
</DOC>
