<DOC>
<DOCNO> 174564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/dunya/dun03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS'a füzeli operasyon 
</HEADLINE>
<TEXT>

   İsrail ordusunun Batı Şeria'da düzenlediği operasyonda ikisi HAMAS üyesi 4 Filistinli ve bir İsrail askeri öldü HAMAS, 'Ateşkes bitti' dedi 
      BURÇUN İMİR Kudüs DHA 

   
   İsrail ordusu, dün sabah saat 04.30'da, aranan bir Filistinli militanı yakalamak için Batı Şeria'nın Nablus kenti yakınlarındaki Asker Mülteci Kampı'na operasyon düzenledi. Operasyonda ikisi İslami Direniş Hareketi HAMAS militanı dört Filistinli ve bir İsrail askeri öldü. 
   İsrail Radyosu'nun ordu kaynaklarına dayandırarak verdiği haberde, operasyon sırasında İsrail birliklerine ateş açıldığı ve bunun üzerine İsrail tanklarının füzeyle karşılık verdiği bildirildi. 
   Art arda çok sayıda patlamanın meydana gelmesi sonucunda arananlar listesinde bulunan HAMAS militanı Hamis Abu Selam ve HAMAS'ın askeri kanadına mensup Fayez Asader öldü. Operasyon sırasında çıkan çatışmada bir İsrail askeri de hayatını kaybetti. 
   Filistinli görgü tanıkları, binadaki ailelerin İsrail birliklerince dışarı çıkarıldığını söylerken, mühimmat deposu veya silah fabrikası olduğundan şüphelenilen üçüncü katın tamamen yok edildiğini anlattı. Nablus'taki hastane kaynakları, militanların yanı sıra bir Filistinlinin İsrail askerlerine taş atarken açılan ateş sonucu öldüğünü, bir başkasının da İsrail askerlerinin kullandığı göz yaşartıcı bomba nedeniyle hayatını kaybettiğini duyurdu. 
   
   HAMAS misilleme yapacak 
   Olaya tepki HAMAS'ın Gazze kararg hından geldi. İsrail Radyosu, HAMAS sözcüsünün İsrail'i ateşkesi ihlal etmekle suçladığını duyurdu. HAMAS, Nablus olayının ardından sessiz kalmayacağını açıkladı. 
   Filistin direniş gruplarının 29 Haziran'da ilan ettikleri ateşkesten bu yana operasyonlarına Batı Şeria kentlerinde hemen hemen her gece devam eden İsrail ordusu, ilk kez füze kullandı. Örgütlerin ateşkes koşullarından biri İsrail'in bu tür operasyonlar düzenlememesiydi. İsrail ise, operasyonların "patlamaya hazır" bombalardan şüphelenildiği sürece devam edeceğini duyurmuştu. 
   
</TEXT>
</DOC>
