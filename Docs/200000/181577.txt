<DOC>
<DOCNO> 181577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/guncel/gun04.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk filmi gibi başladı ama... 
</HEADLINE>
<TEXT>

   Şişli'de kuyumcu eşi tarafından öldürülen Saray Barikan'ın Maçka Palas'ın eski mirasçılarından olduğu ortaya çıktı. Caivano'lar, Barikan'ı 12 yaşındayken yanlarına almıştı... 
      BÜLENT ÖZDEMİR 

   
   Şişli'de geçen pazartesi günü kocası Ercan Barikan tarafından öldürülen Saray Barikan, İtalyan bir mühendisin yaptırdığı Maçka Palas'ın eski mirasçılarındandı. Yoksul bir ailenin çocuğu olan Saray Hanım'a, Maçka Palas, yanlarına bakıcı olarak girdiği İtalyan aileden kalmıştı. 
   Saray Barikan'ı, 12 yaşında Maçka Palas'ın sahibi olan İtalyan aile yanına aldı. Mimar Achille Caivano'nun hasta eşi Georgette'nin bakımını üstlendi. Kendini sevdirmeyi başaran Saray, kazandığı paralarla maddi durumu iyi olmayan anne ve babası ile beş kardeşine yardım etti. 
   Çocukları olmayan İtalyan çiftten önce Georgette, bir yıl sonra da 1988'de Achille Caivano öldü. Ancak Caivano ölümünden iki ay önce Saray'ı ve eve sonradan gelen kız kardeşi Saniye'yi evlat edindi. Maçka Palas'ın yanı sıra Nişantaşı'ndaki bir işhanı ve birkaç daire ile bir miktar para, Saray ve Saniye ile Achille Caivano'nun kız kardeşine kaldı. 
   
   YÜKSEK KİRA GELİRİ VARDI 
   Saray Caivano, daha sonra Güngören'de kuyumculuk yapan Ercan Barikan'la evlendi. 3 yıl sonra oğulları doğdu. Saray Barikan, yüksek miktardaki kira geliriyle geçiniyor bir yandan da gayrimenkul yatırımına devam ediyordu. 1994'te Maçka Palas'ın Doğuş Holding'e satışından eline geçen paranın bir kısmıyla aynı cadde üzerindeki Yeni Maçka Han'ın üç katını aldı. 
   
   HİZMETÇİ TANIK 
   Barikan ailesi, cinayetten iki gün önce kolejde eğitim gören çocuklarının okulu için Büyükada'daki yazlıklarından evlerine döndü. Üç gün önce de çift, oğullarını okula gönderdikten sonra tartıştı. Bu tartışma Saray Barikan'ın ölümüyle sonuçlandı. Barikanların Rus hizmetçisi Olga, ifadesinde, çiftin şiddetli bir şekilde tartıştığını, balkonda çamaşır asarken de silah seslerini duyduğunu söyledi. 
   Tutuklanarak cezaevine gönderilen Ercan Barikan ifadesinde eşinin kendisini aldattığını öne sürüp "Vücudundaki morluk ve çürükleri sorduğumda hakaretlerde bulunuyordu" iddiasında bulundu. Barikan, tabancayı eşinin çektiğini, elinden almak isterken de patladığını ileri sürdü. 
   Barikan'ın yakınları ise aldatma iddialarını Ercan Barikan'ın kendisini kurtarmak için uydurduğunu ileri sürdü. Cinayetin planlı olduğunu öne süren yakınları, "Boşanmak istiyordu. Büyükada'ya gitmeden önce bizlere söylemişti. Kocası, Saray'la evlenmeden önce hiçbir şeye sahip değildi" dediler. 
   
   Dönemin en lüks binasıydı       Maçka Palas, 1922'de Achille Caivano'nun demiryollarında mühendis olarak çalışan babası Vincenzo Caivano tarafından yaptırıldı. Maçka Palas, suyu, elektriği, havagazı, kaloriferi ve asansörüyle döneminin en lüks binasıydı. Konaklardan, büyük apartmanlara geçişin öncüsü olan Maçka Palas'ın sakinleri arasında, Şair Abdülhak Hamit ve büyük aşkı Lüsyen, Kerime Nadir, Celal Bayar ve Turgay Şeren de vardı. Binanın bahçesi ve tenis kortu 1972'de satıldı ve burada Polat Apartmanı inşa edildi. Zaman içinde görkemini ve bakımsızlık nedeniyle kiracılarını kaybeden Maçka Palas, 1994'te mirasçılarınca Doğuş Holding'e satıldı. 
   
   
</TEXT>
</DOC>
