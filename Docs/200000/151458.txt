<DOC>
<DOCNO> 151458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur22.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldığı elbiseyi düğünde giyince yakayı ele verdi.. 
</HEADLINE>
<TEXT>

     Afyon'un Hocalar İlçesi'nde, Avrupa'da çalışan gurbetçinin evinden çaldığı takım elbiseyi düğünde giyen hırsız yakalandı. 
     Edinilen bilgiye göre, Hocalar İlçesi'ne bağlı Yeşilhisar Beldesi'nden Süleyman İlhan, işçi olarak çalıştığı Fransa'dan izinli geldiğinde evinde bulunan, kamera, kasetçalar, tıraş makinesi, takım elbisesi ve ayakkabılarının çalındığını gördü. 
     İlhan'ın şikayeti üzerine bir araştırma yapan jandarma ekipleri, Kazım Kutluata olduğunu saptadıkları hırsızın, tıraş makinesini sattığını, elbise ile ayakkabıları da bir düğünde giydiğini tespit etti. 
     Düğünde giydiği yeşil elbisenin ele verdiği Kazım Kutluata suçunu itiraf ederek, eve arkadaşı Süleyman Karaman ile girdiklerini söyledi. 
     Süleyman Karaman'ın yakalanmasına çalışılıyor. 
     





</TEXT>
</DOC>
