<DOC>
<DOCNO> 198379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun34.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, terörü ve Kıbrıs'ı Yunan TV'sine değerlendirdi... 
</HEADLINE>
<TEXT>

     Başbakan Recep Tayyip Erdoğan, terör eylemleriyle karşı karşıya kalan Türkiye'nin AB ülkelerinden beklentisinin dayanışma ve kararlı bir tutum içinde olmaları olduğunu söyledi. 
     Erdoğan, Yunan devlet televizyonunun 3. kanalına ET 3 verdiği, bu gece saat 23.00'de yayınlanacak olan mülakatta, İstanbul'daki terör eylemleri, Türk-Yunan ilişkileri, AB süreci ve Kıbrıs sorununa değindi. 
     Pandelis Savidis tarafından yapılan, mülakatın tam metninde, terörün gelişmiş ülkeler dahil tüm ülkelerde var olduğuna dikkati çeken Başbakan Erdoğan, terörizmin mevcut olmadığı yerin çok az olduğunu, oralarda da terör olmasa bile anarşi olduğunu vurguladı. 
     Erdoğan, ''Bu meseleler insanlığın gelişimiyle birlikte gündeme gelmiş konulardır. Hepimiz şimdi bu süreci yaşıyoruz. Yıllardır terör sorunuyla karşı karşıya kalan AB ülkeleri var. Bugün Türkiye'de de, 90'lı yıllarda olduğu gibi, uzun bir aradan sonra maalesef 10 gün içinde 2 terör saldırısı yaşadık. Terörün hedefi bu tür eylemlerle propagandasını yapmaktır. AB ülkeleri ve Türkiye gibi ortaklık müzakeresinin başlamasını bekleyen ülkelerle birlikte ortak bir platformla uluslararası teröre karşı mücadele edersek galip gelebiliriz. Böylece insanlık terör baskısıyla karşı karşıya kalmayacaktır. Bugün özellikle AB ülkelerinden beklentimiz, aramızda dayanışma olması ve kararlı bir tutum izlemeleridir. Ortak mücadelemiz uluslararası anlaşmalar çerçevesinde devam etmeli ve aramızda dayanışma olmalı'' dedi. 
     
     TÜRKİYE'NİN POLİTİKASI 
     Erdoğan, programı sunan Pandelis Savidis'in, ''Atina'da, bu hükümetin, Türk-Yunan ilişkileri ve Kıbrıs konusunda geçmişteki Türk hükümetlerinden farklı bir tutum izleyeceği izlenimi doğduğunu, ancak şimdi bu değerlendirmenin değiştiğini'' belirtmesi üzerine, bu görüşe katılmadığını söyledi. 
     Kıbrıs sorununa adil ve kalıcı bir çözüm bulunmasına yönelik politikanın yürürlükte olduğunu vurgulayan Erdoğan, hükümetin göreve gelmesinden bu yana Nisan ayında Güney Kıbrıs ile serbest ticaretin başlaması örneği önemli adımlar atıldığını kaydetti. 
     Erdoğan şunları söyledi 
     ''Güney Kıbrıs'la 40 yıl sonra sınırların açılması, Lefkoşa havaalanının uluslararası alan olması, bunlar atılmış önemli adımlardır. Son zamanlarda Türkiye ile Yunanistan arasında çifte vergilendirme kalktı. Karşılıklı olarak askeri tatbikatlar iptal edildi. Bunlar olumlu gelişmelerdir. Bu alandaki ilkemiz çözümsüzlüğün çözüm olmadığı şeklindedir. Bunu söylerken, tek tarafın çıkarları için her şeyi vereceğiz demek istemiyorum. Burada her iki taraf da karşılıklı ve samimi biçimde birbirine yaklaşmalı ve ortak bir noktada buluşmalı. Bunları Sayın Yunanistan Başbakanı Kostas Simitis'e de, Dışişleri Bakanı Sayın Yorgo Papandreu'ya da söylüyorum. Eğer biz karşılıklı olarak ortak bir nokta bulursak, sanırım sorunların çözülmemesi için ortada bir neden kalmayacak'' diye konuştu. 
     Türkiye'nin Yunanistan'la hakkaniyet çerçevesinde bir arada yaşama arzusunu taşıdığını da vurgulayan Erdoğan, ''Biz hiçbir zaman çözümsüzlüğü çözüm olarak görmedik ve görmeyeceğiz'' dedi. 
     
     ''KIBRIS SORUNUNU TÜRKİYE TEK BAŞINA ÇÖZMEYECEK'' 
     Türkiye'nin 2004 yılının sonuna kadar Kıbrıs sorununu çözmesi ve AB'den müzakere tarihi alması olasılığını konu alan soruyu da ''Türkiye Kıbrıs sorunun tek başına çözmeyecek'' şeklinde yanıtlayan Erdoğan, bu sorunun ilgili taraflarca karşılıklı olarak çözüleceğinin altını çizdi. 
     Bu sorunun çözümünü yalnızca Türkiye'ye bırakmanın yanlış olduğunu söyleyen Erdoğan, Kıbrıs'ın AB ile üyelik müzakereleri konusunda Türkiye'nin önüne konduğuna da dikkati çekti. 
     Erdoğan, ''Kıbrıs Kopenhag kriterleri gibi siyasi bir kriter değil, ancak bunu bir şart olarak karşımıza çıkarıyorlar. Bu, samimi bir tutum değil. Biz, bunun siyasi açıdan ahlaki olmadığı görüşündeyiz. Biz, Türkiye olarak Kopenhag kriterlerine ilişkin olarak gerekenleri yapıyoruz. Uyum kapsamında yaptıklarımızı pratikte de uygulayacağız. Gerekenleri bir bir gerçekleştiriyoruz. Ancak bunların pratikte uygulanıyor olması müzakerelerin başlaması için koşul değildir. Üyelik müzakereleri sırasında bunların uygulanması koşulu var. 'Bu kriterleri uygularsanız tam üye olursunuz aksi halde olamazsınız' anlamına gelir. Bu konuda Türkiye tüm gereken uygulamaları yapacaktır'' diye konuştu. 
     Türkiye'nin bir yıl içinde 4 uyum paketini yaşama geçirdiğine işaret eden Erdoğan, uygulamaya gelince hiçbir AB üyesinin bunu tam olarak yapmamış olduğuna dikkati çekti. 
     Erdoğan şunları söyledi 
     ''Size bir şey söyleyim. Güney Kıbrıs Kuzey Kıbrıs ile sınır meselesini çözmüş müdür Buna rağmen AB üyesi oluyor. Bu ahlaki açıdan bizi düşündürüyor. Kanımızca, oluşan bu durumun anlamı yok. Biz her zaman adaleti arıyoruz. Adaletin bulunmadığı yerde sağlıklı bir adalet anlayışı da olamaz.'' 
     
</TEXT>
</DOC>
