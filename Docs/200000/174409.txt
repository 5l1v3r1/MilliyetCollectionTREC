<DOC>
<DOCNO> 174409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/spo15.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İlk zafer Uzma'nın    YELKEN Federasyonu'nun Bodrum Açıkdeniz Yelken Kulübü BAYK ve giyim firması Gant ile ortak düzenlediği 3. Gant Cup Yelken Yarışları'nın ilk etabını "Uzma" kazandı. Bodrum - İstanköy Kos arasındaki 8 millik etapta aşırı rüzgara rağmen Mithat Önal'ın sahibi olduğu "Uzma", 3 saat 17 dakikada bitişe ulaşmayı başardı. Orkun Ertuğ'un "Tin Secret"ı ikinci, Kasan Karaboğa'nın da "Blue Wind" i üçüncü oldu. Yatlar bugün 9 millik İstanköy - Turgutreis etabında yarışacak. 
   
   Bilgin baskısı istifa getirdi    TOMSFED'DEN ayrılma yolunda örgütlenen motosikletçiler, Türkiye Motosiklet Federasyonu'nu resmi olarak devreye sokmaya hazırlanıyor. Süleyman Memnun'un çalışmalarıyla bir araya gelen ekip, kendilerine destek veren işadamı Önay Bilgin'e çok fazla eleştiri gelince geri adım atmıştı. Memnun, Bilgin'in federasyonda yer almayacağını ve istifa ettiğini açıkladı. 
   
   Ayhan Beni yakalayamazlar    SÜREYYA Ayhan, Dünya Şampiyonası'nda kendine yeni ufuklar arayacağını söyledi. 10 Ağustos'ta Münih'te Golden lig için start alacak olan Ayhan'ın Türkiye'de yaptığı son idmanı GSGM Vekili Mehmet Atalay ve Federasyon Başkanı Mehmet Yurdadön de izledi. Ayhan, "Yarışı baştan koparan tempomdan vazgeçmem. Böylece rakiplerimin taktiklerini de yenerim. Beni yakalayamazlar" dedi. 
   
   Beckham tutkusu    REAL Madrid'in, Hong Kong - Çin Milli Takımı karmasıyla bugün yapacağı maç öncesi gerçekleştirdiği idmanı, Beckham hayranı yaklaşık 30 bin kişi izledi. Çok sayıda kişi de gece yarısından yer tuttu. 192 dolarlık fiyata rağmen biletlere büyük ilgi gösteriliyor. Bu arada Beckham, ailesini SARS virüsünden kaybeden çocuklarla da yakından ilgilendi. 
   
   Belçika'da şok    ÜLKEDE yapılan anketlere göre, futbolcuların yüzde 66'sı, Belçika liglerinde şike yapıldığına inanıyor. 281 oyuncudan yüzde 6'sı ise en az 1 kez rakip takımdan para önerisi aldığını bildirdi. Yüzde 62 oranla da 1. Lig'de kara para döndüğü savunuldu. Belçika'nın Gent Üniversitesi, dünyada satılan gıda maddelerinin içinde yüzde 30 oranında doping maddesi bulunduğunu açıkladı. 
   
   Harun yuvada    TÜRK basketbolunun yetiştirdiği en önemli isimlerden birisi olan Harun Erdenay, İTÜ'ye geri dönüş yaptı. Aras İTÜ ile dün bir yıllık sözleşme imzalayan 1.90 boyunda ve 35 yaşındaki deneyimli oyuncu, 12 yıl aradan sonra yetiştiği kulübüne geri dönmüş oldu. 
   
   Minderde estik    22. Dünya Ordulararası Güreş Şampiyonası'na dün yapılan grekoromen müsakabalarıyla devam edildi. Burhan Felek Spor Salonu'nda dün mindere çıkan sporcularımız fırtına gibi eserken 16 maçta, 15 galibiyet ve 1 yenilgi elde etti. Şampiyona bugün yapılacak final mücadeleleriyle sona erecek. 
   
   Antep'ten neşter    GAZİANTEPSPOR, Viola'dan sonra Mustafa Şahintürk ve Ümit ile de yollarını ayırdı. Teknik Direktör Nurullah Sağlam'ın raporu doğrultusunda yapılan operasyonun ardından iki futbolcunun da kiraya verileceği öğrenildi. 
   
   Ümit sevinci    UEFA Kupası öncesi düzenlenen "UI CUP 2003" adlı ara turnuvanın yarı finalinde Avusturya'nın Superfund takımına karşı ilk kez Werder Bremen forması giyen Ümit Davala beğeni topladı. Teknik Direktör Thomas Schaaf, "Sakatlıktan yeni çıkmasına rağmen oyunuyla takımda gerekli olduğunu ortaya koydu" dedi. 
   
   
</TEXT>
</DOC>
