<DOC>
<DOCNO> 197124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur46.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuya "Etik Kurul" geliyor 
</HEADLINE>
<TEXT>

     Kamu Görevlileri Etik Kurulu Kurulması ve Bazı Kanunlarda Değişiklik Yapılması Hakkında Kanun Tasarısı TBMM Başkanlığı'na sunuldu. 
     11 üyeden oluşacak Kurul, hediye alma yasağının kapsamını belirleyecek. Kurul, en az genel müdür veya eşiti görevlilerince alınan hediyelerin listesini gerektiğinde isteyecek. Bankalar ve özel finans kurumları dahil talep edilen bilgiler en geç 30 gün içinde Kurul'a verilecek. 
     Başbakanlık bünyesinde kurulacak olan Kamu Görevlileri Etik Kurulu üyelerini Bakanlar Kurulu belirleyecek. Kurul, eski bakanlardan bir üye, Anayasa Mahkemesi başkan veya üyeliği, Yargıtay Başkanlığı, Danıştay Başkanlığı, Sayıştay Başkanlığı, Yargıtay Cumhuriyet Başsavcılığı ile Yargıtay, Danıştay ve Sayıştay'da daire başkanlığı görevlerinden emekliye ayrılanlar arasından üç üye, müsteşarlık, generallik, amirallik, büyükelçilik, valilik görevlerinde bulunan veya bu görevlerden emekliye ayrılanlar arasından üç üye, üniversitelerde rektörlük veya dekanlık görevlerinde bulunan öğretim üyeleri veya bunların emeklileri arasından üç üye, kamu kurumu niteliğindeki meslek kuruluşlarından en üst kademe yöneticiliği yapanlar arasından bir üye olmak üzere toplam 11 üyeden oluşacak. 
     Üyelerin görev süresi 4 yıl olacak. Süresi dolanlar Bakanlar Kurulu'nca yeniden seçilebilecek. Kurul üyelerinin görev süresi dolmadan görevlerine son verilemeyecek. Ancak üyeler ciddi bir hastalık veya sakatlık nedeniyle iş görememeleri veya atanmaya ilişkin şartları kaybetmeleri halinde, atandıkları usule göre süresi dolmadan görevden alınacaklar. Üyelerin görevine, görevi kötüye kullanmaktan veya yüz kızartıcı bir suçtan mahkum olmaları halinde ise Başbakan'ın onayıyla son verilebilecek. 
     Kurul, başkanın daveti üzerine en az 6 üyeyle toplanacak ve üye tamsayısının salt çoğunluğunun aynı yöndeki oyuyla karar verecek. Ayda en az iki kez toplanacak. Kurul'da üyeler çekimser oy kullanamayacak. Üç defa üst üste toplantıya katılmayan üye istifa etmiş sayılacak. 
     
     KURULUN GÖREVLERİ 
     Kurul, kamu görevlilerinin görevlerini yürütürken uymaları gereken etik davranış ilkelerini hazırlayacağı yönetmelikle belirleyecek. Etik davranış ilkelerinin ihlal edildiği iddiasıyla yapılacak başvurulan üzerine gerekli inceleme ve araştırmayı yaparak sonucu ilgili makamlara bildirecek olan Kurul, kamuda etik kültürünü yerleştirmek üzere çalışmalar yapacak ve bu konudaki çalışmalara destek olacak. 
     Kamu görevlilerinin uymaları gereken etik davranış ilkelerini belirlemeyi ve uygulamayı gözetmek amacıyla hazırlanan tasarının kapsamına, genel bütçeye dahil daireler, katma bütçeli daireler, KİT'ler, döner sermayeli kuruluşlar mahalli idareler ve bunların birlikleri, kamu tüzel kişiliğine sahip kurul, üst kurul, kurum, enstitü, teşebbüs, teşekkül, fon ve sair adlarla kurulan bütün kamu kurum ve kuruluşlarında çalışan yönetim ve denetim kurulu ile kurul, üst kurul başkan ve üyeler dahil tüm personel girecek. 
     Kurul'a, sözkonusu yerlerde en az genel müdür veya eşiti düzeyindeki kişiler hakkında etik davranış ilkelerine aykırı uygulamalarda bulunduğu iddiasıyla başvurulabilecek. Kamu görevlilerini karalama amacı güden, haklı bir gerekçeye dayanmayan, başvuru konusuyla ilgili yeterli bilgi ve belge sunamamış başvurular değerlendirmeye alınmayacak. Yargı organlarında görülmekte olan veya yargı organlarınca karar bağlanmış bulunan uyuşmazlıklar hakkında Kurul'a veya yetkili disiplin kurullarına başvuru yapılamayacak. 
     
     BAŞVURU ÜÇ AY İÇİNDE SONUÇLANDIRILACAK 
     Etik Kurulu, başvurular hakkındaki inceleme ve araştırmasını etik davranış ilkelerinin ihlal edilip edilmediği çerçevesinde yürütecek. Kurul, başvuru üzerine yapacağı inceleme ve araştırmayı en geç üç ay içinde sonuçlandıracak. İnceleme ve araştırma sonucu Başbakanlık makamına yazılı olarak bildirilecek. 
     Kurul, etik davranış ilkelerine aykırı bir tutum sergilediğinde bunu Resmi Gazete aracılığı ile kamuoyuna duyuracak. 
     Bakanlıklar ve diğer kamu kurum ve kuruluşları Kurul'un başvuru konusu ile ilgili istediği bilgi ve belgeleri verecek. Kurul, kanun kapsamındaki kuruluşlardan v özel kuruluşlardan temsilci çağırıp bilgi alma yetkisine sahip bulunacak. 
     Kanunun uygulanmasına ilişkin hususlar, Kurul'ca hazırlanacak yönetmeliklerle belirlenecek. 
     Cumhurbaşkanı, TBMM üyeleri ve Bakanlar kurulu üyeleri hakkında sözkonusu kanun hükmü uygulanmayacak. 
     
     HEDİYELERİN LİSTESİ İSTENEBİLECEK 
     Tasarı, ''Mal Bildiriminde Bulunulması, Rüşvet ve Yolsuzluklarla Mücadele Kanunu''nun bir maddesinde de düzenleme öngörüyor. 
     Buna göre Kurul, mal bildirimlerini gerektiğinde inceleme yetkisine sahip olacak. Mal bildirimindeki bilgilerin doğruluğunun kontrolü amacıyla ilgili kişi ve kuruluşlar Bankalar ve özel finans kurumları dahil talep edilen bilgileri en geç 30 gün içinde Kurul'a vermekle yükümlü olacak. 
     Devlet Memurları Kanunu'nun bir maddesinde de düzenleme getiren tasarı, Kamu Görevlileri Etik Kurulu'nu, hediye alma yasağının kapsamını belirlemeye ve en az genel müdür veya eşiti seviyedeki üst düzey kamu görevlilerince alınan hediyelerin listesini gerektiğinde her takvim yılı sonunda bu görevlilerden istemeye yetkili kılıyor. 
     
</TEXT>
</DOC>
