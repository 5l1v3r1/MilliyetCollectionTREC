<DOC>
<DOCNO> 156209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo21.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da futbolculara ceza tehdidi... 
</HEADLINE>
<TEXT>

     Diyarbakırspor'un yenilgi serisini Denizlispor karşısında da sürdürmesi kentte üzüntü yarattı. 
     Kulüp Asbaşkanı ve Basın Sorumlusu Nedim Özbek, Diyarbakırspor'un son haftalarda aldığı başarısız sonuçların kendilerini üzdüğünü belirterek, ''Hiç kimsenin Diyarbakırspor taraftarını üzmeye hakkı yoktur. Futbolcuların üzerlerindeki rehaveti atmaları gerekir'' dedi. 
     Ligi 3 hafta önce tamamladıklarını düşünen futbolcularının bu düşüncesinin yanlış olduğunu da kaydeden Özbek, ligden düşme korkusunu yaşamak istemediklerini söyledi. 
     Özbek, Diyarbakırspor'un son haftalarda aldığı yenilgilerin taraftarları çok üzdüğünü de ifade ederek, şöyle konuştu 
     ''Maçları sattığımız söylentileri var. Bunlara kesinlikle katılmıyorum. Çünkü öyle bir lüksümüz ve niyetimiz bulunmuyor. Ligi 3 hafta önceden bitirdik havasına girildi. Biz de düşme potasına girebiliriz. Teknik kadro ve futbolcuların kendine gelmeleri gerekir. Her maçta iyi oynadık, ancak kaybettik mazeretini kabul etmiyorum. İyi oynalınırsa kazanılır. Bahane kabul etmiyoruz. Malatyaspor maçını kazanıp rahatlamak istiyoruz. Taraftarlarımızı strese sokmaya hakkımız yok. Futbolcuların da akıllarını başlarına alıp oynamaları lazım. Mağlubiyet serisi devam ederse cezai işlemlere başlamak zorunda kalırız.'' 
     
     TARAFTARLARDAN PROTESTO ÇAĞRISI 
     Öte yandan Diyarbakırspor Taraftarlar Yardımlaşma ve Dayanışma Derneği Basın Sözcüsü Ali Yılmaz, yaptığı yazılı açıklamada, Diyarbakırsporlu futbolcuların vurdumduymaz davrandıklarını ileri sürerek, ''Futbolcular, yeni sezonda hangi takımda oynayacaklarını düşünmeye başladı. Şunu unutmasınlar ki düşen veya ligi son sırada bitiren bir takımın futbolcusuna hiçbir takım transfer teklifi yapmaz'' dedi. 
     Yılmaz, futbolcuların bu şekilde davranması halinde taraftarlar olarak kalan maçları protesto edip maçlara gitmeyeceklerini bildirdi. 
     
</TEXT>
</DOC>
