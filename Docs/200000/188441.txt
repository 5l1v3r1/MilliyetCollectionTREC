<DOC>
<DOCNO> 188441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy01.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın sevgilisi Rozerin, kaçış sürecini anlattı 
</HEADLINE>
<TEXT>
   Jirinovski'nin evinde kaldık 
   Rusya'da 20 gün Jirinovski'nin evinde gizlendiklerini söyleyen Rozerin kod adlı Ayfer Kaya, Yunanistan'a da istihbaratçıların gözü önünde, VIP'ten girdik" dedi 
      ANKARA Milliyet 

   
   Abdullah Öcalan'ın sevgilisi "Rozerin" kod adlı Ayfer Kaya, Öcalan'ın Suriye'den çıkışının beşinci yıldönümünde sessizliğini bozdu. Kaya, Rusya'da aşırı sağcı Vladimir Jirinoviski'nin evinde kaldıklarını, Öcalan'ın da uçakta kendisine "bu işin sonunun Ankara'da sonuçlanacağını anlattığını" söyledi. PKK KADEK çizgisindeki Özgür Politika gazetesinde ve www.jurnalturk.com sitesinde yayımlanan habere göre Kaya, Öcalan'ın Suriye'den Avrupa'ya çıkışının, ilk kez 1996'da MİT'in düzenlediği öne sürülen suikast girişiminin ardından gündeme geldiğini savundu. Kaya, "Bana göre bu, Suriye - Türkiye - ABD anlaşmasıydı. Bunlar 1998'e kadar sürdü" dedi. 
   
   'ÖCALAN ENDİŞELİYDİ' 
   Öcalan'ın Suriye Havayolları'na ait uçakla ülkeyi terk edişi sırasında endişeli olduğunu dile getiren Kaya, sözlerini şöyle sürdürdü "Uçakta bana dönerek, 'Sonunu bilmediğimiz bir yolculuğa çıkıyoruz. ABD bizi tanımak ve Kürt sorununu çözmek istiyorsa bu bir şanstır. Yunanistan zorluk çıkarırsa Rusya'yı ayarladık, yönümüz oraya dönebilir. İçimde kötü bir his var. Öyle görünüyor ki ya bizi uçakta imha edecekler ya da bu işin sonu Ankara olacak' dedi. Sözler karşısında şok olmuş, donup kalmıştım." 
   
   TELEFON YASAK 
   Kaya, Öcalan'ı Moskova'da örgütün Rusya sorumlusu Mahir Welat, Mecit Mamoyan, Aziz Cewo, Vladimir Jirinovski ve bir KGB ekibinin konvoylarla karşıladığını, ilk hafta Jirinovski'nin evine, daha sonra yazlığına yerleştirildiğini anlattı. Burada 20 gün kaldıklarını belirten Kaya, Jirinoviski'nin o günlerde Türkiye'ye gitmesinin kendilerinde rahatsızlık yarattığını vurgulayarak şu yorumu yaptı 
   "Jirinovski, 5 günlük Türkiye gezisine çıktı. Sözde daha önceden yaptığı bazı yatırımları, 5 yıldır kendisine konulan Türkiye yasağının kalkması dolayısıyla kontrol etmeye gidiyordu. Jirinovski Türkiye'deyken gazeteler bulunduğumuz yerin adresini yazdı. Jirinovski, döner dönmez evinden ayrılmamız gerektiğini söyledi. Sonunda Öcalan apar topar Rusya Duma'sı Jeopolitik Komitesi Başkanı Aleksey Mitrofanov'un evine yerleşti. Jirinovski, Öcalan'ın yerinin telefon görüşmeleri sonucu deşifre olduğunu iddia ettiği için, Mitrofanov'un evinden telefon konuşmaları yasaklandı. Öcalan, burada KGB'nin baskısı altındaydı." 
   
   Kenya teklifi...    Kaya, Rusya'dan Yunanistan'a girişlerini de şöyle anlattı "Herkesin gözü önünde VIP'ten geçtik. 'Hoş geldiniz, görüşmek istiyoruz' mesajı geldi. Görüşmeye gittiğimizde, EYP Başkanı Charalambos Stavrakakis'le ikinci kez burun buruna geldik. 'Sizi Kenya'ya gönderelim' dedi. Öcalan, 'Kenya'ya gitmem, Kürdistan'a götürün' dedi." 
   
   
</TEXT>
</DOC>
