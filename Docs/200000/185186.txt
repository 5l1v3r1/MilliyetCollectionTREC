<DOC>
<DOCNO> 185186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur30.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Barolar Birliği, hükümetin bazı iç ve dış politikalarını eleştirdi 
</HEADLINE>
<TEXT>

     Türkiye Barolar Birliği TBB Başkanı Özdemir Özok ile 48 baro başkanının katılımıyla İstanbul'da yapılan ve baroların güncel konulara ilişkin görüşlerini içeren toplantının sonuç bildirisinde, YÖK Yasa Tasarısı Taslağı ile hükümetin bazı iç ve dış politikaları eleştirildi. 
     İstanbul Barosu'nda düzenlenen basın toplantısında, dün çeşitli illerden 48 baro başkanının katılımıyla gerçekleştirilen toplantının sonuç bildirisi, TBB Başkanı Özok tarafından okundu. 
     ''Ülkenin bilinçli olarak içine itilmeye çalışıldığı gerginlik ortamında İstanbul'da toplanan TBB ve baro başkanlarının, kaygılarını kamuoyuna sunmaya karar verdikleri'' kaydedilen bildiride, ''gerçek demokrasiye ulaşma yolundaki eksiklikleri gidermek ve ekonomik sıkıntıları aşmak için toplumun tüm kesimlerinin güçlerini birleştirerek ortak hedefe yönelmesi gerektiği'' belirtildi. 
     ''Buna karşın, iktidarın ülke gündemine gereksiz sorunlar taşıdığı'' öne sürülen bildiride, şu görüşler savunuldu 
     ''Adli yılın açılışında yargının ve ülkenin içinde bulunduğu gerçekleri dile getiren Yargıtay Başkanı'nın konuşmasını 'çirkin', rektörlere 'edepsiz', her konuda önce 'hukukun üstünlüğü' diyen Cumhurbaşkanımızın uyarılarını 'muhalefet yapıyor' olarak algılamak... 
     TBB ve baro başkanları, siyasi iktidarın son günlerde sergilediği bu davranışların, toplumu saflara ayırmaya yönelik sistemli bir politikanın uygulanması olduğuna inanmaktadır. Oysa siyasi iktidarın, demokrasiyi sadece 'çoğunluk demokrasisi' olarak algılamaması, parlamentodaki sayısına güvenip ayaküstü yasalar çıkarmaması gerekir.'' Bildiride, YÖK Yasa Tasarısı Taslağı'na da değinilerek, ''Ülkemizin bilim, kültür, sanat ve demokratik yaşamına büyük katkı koymaları gereken üniversitelerimiz, bu günlerde 'medrese' anlayışının tehdidi altındadır. Bu anlayıştan çok uzak 'reform ve devrim' iddialarıyla, operasyon yapılmaya çalışılmaktadır'' denildi. 
     Eğitim düzeninin yükseköğretimden başlayarak yeniden kurulmasının önemine işaret edilen bildiride, ''Ancak bu yapılırken, eğitimi 'siyasetin arka bahçesi' olarak gören anlayışı sürdürmek, üniversiteleri bilimsel özgürlük ve özerklikten uzaklaştırıp siyasallaştırmak kabul edilemez'' görüşüne yer verildi. 
     
     ORMAN ARAZİLERİ, IRAK VE IMF KREDİSİ 
     Bildiride, şunlar kaydedildi 
     ''Orman kadastrosunu hızla tamamlayıp soruna kalıcı çözüm bulmak yerine, 'sat-kurtul' anlayışıyla orman yıkımını özendiren anayasa değişikliğini, referandumu da göze alabilecek şekilde topluma dayatmanın çağdaş ormancılık anlayışı ve ülke çıkarlarıyla ilgisi olmayıp, devletin tasarruf hakkının doğrudan orman işgalcilerine devredilmesi olarak görülmektedir. 
     Irak batağına saplanmadan bugüne kadar toplumsal destekle sürdürülen politikanın devamını isteyen TBB ve baro başkanları, uluslararası meşruiyet tanımayan ABD ile imzalanan kredi sözleşmesinin asker gönderme koşullarına bağlanmasının ulusal onurumuzla bağdaşmadığı inancındadır.'' Basın mensuplarının sorularını da yanıtlayan TBB Başkanı Özdemir Özok, ''mevcut YÖK Yasası'na ilişkin görüşünün'' sorulması üzerine, ''bugüne kadar bunu en ağır biçimde eleştirdiklerini ve bu görüşlerinde bir değişikliğin söz konusu olmadığını'' söyledi. 
     Özok, yasanın değişmesi gerektiğine inandıklarını belirterek, ''Bağımsız ve özerk üniversitelerden yanayız. Bu nedenle kuşkusuz YÖK Yasası değişmeli ama üniversiteleri belli bir anlayıştan uzaklaştıran, onları siyasal iktidarın güdümüne alan değişikliğe de karşıyız'' dedi. 
     
</TEXT>
</DOC>
