<DOC>
<DOCNO> 179691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo06.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş karardı 
</HEADLINE>
<TEXT>

   Milli Takım'ın teknik patronu, Liechtenstein karşılaşmasının İngiltere'nin gölgesinde kalmasından şikayet etti, "İlk kez bir maçtan korkuyorum" dedi 
   
   Destek istedi 
   AY - Yıldızlı ekibimizin Teknik Direktörü Şenol Güneş, kamuoyunda sürekli olarak İngiltere sınavının öne çıkarılmasından yakındı. Tecrübeli hoca, "Varsa yoksa İngiltere maçı tartışılıyor. Liechtenstein'i yenemezsek bunun bir anlamı kalmaz. İlk kez bir maçtan korktuğumu belirtmek istiyorum. Desteğe çok ihtiyacımız var. Liechtenstein maçı bir anlamda hem kamuoyu, hem de medyanın maçı olacak" dedi. 
   
   'Şölen istiyoruz' 
   MOTİVASYONU üst düzeyde olan bir Milli Takım'ın her ekibi yeneceğine de işaret eden Güneş, "Geçmişteki başarıları küçük adımlarla yakaladık. Çünkü başarılı küçük adımlar atmadan zaferler gelmez. Yeni bir şölen istiyoruz" diye konuştu. Sevgi ve sinerji yaratarak işleri yürüttüklerini ifade eden Şenol Güneş, "Sahada 70 milyonun desteğini duyuyoruz. Maç bittiğinde de pişmanlık yaşamak istemiyoruz" yorumunu yaptı. 
   
   'Tuzağa düşmeyelim' 
   LIECHTENSTEIN'IN İngiltere karşısında özellikle ilk 45 dakikada iyi mücadele ettiğini hatırlatan tecrübeli hoca, şöyle devam etti "Hem bizim maç, hem de Makedonya - İngiltere karşılaşması önemli. Her iki takım da puan keybetmeden 11 Ekim'deki randevuyu bekliyor. Biz tuzağa düşmek istemiyoruz. Kaybedilecek puanlar her şeyi alt üst eder. Liechtenstein'da saha dışı atmosferi de istediğimiz gibi olmayabilir". 
   
   'Rüştü etkilenmez' 
   BARCELONA'DA ilk hafta yedek kulübesinde kalan kaleci Rüştü Reçber konusuna da değinen Güneş, "Yeteneğini tartışmayız. Dünyanın en iyi kalecisi" ifadelerini kullandı. Rüştü'nün uyum sorunu yaşadığını belirten Milli Takım Teknik Direktörü, "Önemli olan Rüştü'nün her zaman kendisini hazır hissetmesi. Bu bir teknik adam tercihidir. Sabırlı olmak gerek. Şu anda milli takım için bir olumsuzluk söz konusu değil" dedi. n BİLAL MEŞE 
   
   
</TEXT>
</DOC>
