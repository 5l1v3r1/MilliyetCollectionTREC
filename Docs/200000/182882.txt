<DOC>
<DOCNO> 182882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun30.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan okulunda müslüman velinin astığı Allah yazısı sorun oldu 
</HEADLINE>
<TEXT>

     İtalya'da, ilk ve orta dereceli okullarda sınıfların duvarlarına haç konulmasına karşı çıkan İtalyan Müslümanlar Birliği Başkanı Adel Smith'in, oğlunun gittiği okulun duvarına Allah yazısı astırması tartışmalara neden oldu. 
     ''Eğer haç varsa Allah yazısı da olmalı'' diyerek, 6 yaşındaki oğlunun sınıfına Arapça Allah yazısı astıran Adel Smith'e, okul yönetimi tepki göstererek yazıyı hemen kaldırdı. 
     Konuyla ilgili basına yaptığı açıklamada, ''O zaman haç da kaldırılsın'' diyen Smith, okul yönetimini mahkemeye vereceğini söyledi. 
     Smith'in, sınıfa Allah yazısı astırması, muhafazakar partiler tarafından da tepkiyle karşılandı. 
     İtalya'da 1927 yılından kalma bir yasa, sınıflara haç konulmasını zorunlu kılıyor ve birçok okul bunu uyguluyor. 2002 yılının Eylül ayında birkaç okulun haçları kaldırmasıyla başlayan tartışmalar sonrasında ''laik devlet anlayışına ters düştüğü'' gerekçesiyle 1927 yılından kalma yasanın değiştirilmesi gündeme gelse de, değişiklik parlamentodan geçilememişti. 
     İtalyan yasalarında haç, ''tarihin köklerinde, Hıristiyanlık kültürünü ve uygarlığını temsil edip evrensel bir değer'' şeklinde tanımlanıyor. 
     Bu arada, İtalya'da geçmişte de birçok tartışma yaratan olaylara tanık olan İtalyan Müslümanlar Birliği Başkanı, geçen yıl katıldığı bir televizyon programında, stüdyoyu basan Forza Nuova adlı faşist partinin gençlik kollarına bağlı gençler tarafından dövülmüştü. 
     
</TEXT>
</DOC>
