<DOC>
<DOCNO> 162816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur37.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal özel tip cezaevi, "h" tipi cezaevi oldu... 
</HEADLINE>
<TEXT>

     Kartal Özel Tip Cezaevi, ''H'' tipi cezaevi oldu. 
     Adalet Bakanlığı'ndan üst düzey bir yetkiliden alınan bilgiye göre, Kartal Özel Tip Cezaevi'nin ismi, ''H'' tipi olarak düzenlendi. 
     Bayrampaşa, Gaziantep, Bursa ve Eskişehir cezaevleri de ''H'' tipi şeklinde sınıflandırıldı. 
     Türkiye'de A, B, C, D, E, F ve K tipi cezaevleri bulunduğunu, önümüzdeki günlerde Sakarya'da açılacak olan cezaevi ile proje ve ihale aşamasındaki diğer cezaevlerinin ise ''L'' tipi olacağını belirten yetkili, şunları kaydetti 
     ''Yapılacak olan bu cezaevleri yüksek teknolojiyle donatılacaktır. Odalar tek kişilik ve her bölümde 7 oda bulunacaktır. Her koridorda 50'ye yakın koğuş bulunacak, havalandırmalar F tipinde olduğu gibi tek tek değil, toplu olarak kullanılmak üzere 70 metrekarelik olacaktır. Mahkumlar için ortak yaşam alanları bulunacaktır. Mahkumlar, sabahları koğuşlarından çıkıp akşama kadar ortak mekanları kullanabilecektir. Bu ortak kullanım alanlarında TV, spor salonu, çim futbol sahaları ve iş atölyeleri gibi mekanlar bulunacaktır. Bu mekanlar, elektronik sistemle sürekli izlenecektir. Bu mekanlarda sıkılan mahkum, günün istediği saatinde koğuşuna gidip, içeriden elektronik kilidini kilitleyerek istirahate çekilebilecektir. Bu kapılar elektronik olduğu için kilitlendikten sonra idare dışında hiç kimse tarafından açılamamaktadır.'' 
     
</TEXT>
</DOC>
