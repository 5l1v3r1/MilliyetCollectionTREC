<DOC>
<DOCNO> 165228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur16.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini tokatlayan abisini tabancayla vurup öldürdü 
</HEADLINE>
<TEXT>

     Bursa'nın merkez Osmangazi İlçesi'nde bir kişi, 3 ay önce kendisine tokat atan ağabeyini tabancayla öldürdü. Zanlının tabancasından çıkan bir kurşun da, yoldan geçmekte olan yaşlı kişinin hafif yaralanmasına neden oldu. 
     Alınan bilgiye göre, tekstilci Yusuf S. 32 uzun süredir kavgalı olduğu ağabeyi Hüseyin S'yi 41 , Selamet Mahallesi'ndeki evinde tabancayla 5 yerinden vurarak kaçtı. Yüksek İhtisas Hastanesi'ne kaldırılan Hüseyin S, kurtarılamadı. 
     Bu arada, Yusuf S'nin tabancasından çıkan bir kurşun çekirdeğinin, duvardan sekerek evin önünden geçmekte olan Osman Öztürk'ün 81 sırtına isabet etti. Hafif yaralanan yaşlı kişi, Devlet Hastanesi'nde ayakta tedavi edildikten sonra taburcu edildi. 
     Cinayet zanlısı Yusuf S. olaydan 1 saat sonra Bursa Emniyet Müdürlüğü'ne giderek teslim oldu. Zanlının sorgulamasında, ağabeyiyle uzun süredir kavgalı olduklarını, kendisine 3 ay önce tokat attığını, bu olayı içine bir türlü sindiremediği için ağabeyini öldürdüğünü söylediği öğrenildi. 
     Zanlının sorgulamasının tamamlanmasının ardından adliyeye sevk edileceği bildirildi. 
     
</TEXT>
</DOC>
