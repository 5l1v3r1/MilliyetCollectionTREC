<DOC>
<DOCNO> 152944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun10.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood, inanılmaz hasılat rekorları hedefliyor... 
</HEADLINE>
<TEXT>

     Hollywood'un büyük prodüksiyonları, ''devlet hazinelerini'' kıskandıracak hasılat beklentileriyle art arda vizyona girmek için gün sayıyor. Yapımcılar, ''Matrix'' filmlerinden 1 milyar 300 milyon, ''Yüzüklerin Efendisi''nden 800 milyon dolar hasılat elde etmeyi planlıyor. 
     Internetteki ''empireonline'' sinema sitesinin yaptığı derlemeye göre, ilki yapımcılarının yüzünü kara çıkarmayan ve servete boğan ''Matrix'', yine ''altın yumurtlayan tavuk'' gibi. 
     Andy ve Larry Wachowski'nin imzasını taşıyan ''Matrix Reloaded'', 15 Mayıs'ta Cannes Film Festivali'nde prömiyer yapacak ve ardından dünya çapında gösterime girecek. Filmin ikincisinde başrolleri yine Keanu Reeves, Laurence Fishburne ve Carrie-Anne Moss paylaşıyor. 
     Filmin üçüncü ve final bölümü ''Matrix Revolutions'' ise kasımda izleyici karşısına çıkacak. Birbirinin devamı iki filmin, 1 milyar 300 milyon dolar gişe hasılatı yapması hedefleniyor. Film, Oscar rekortmeni ''Titanic''ten sonra bütçesi 1 milyar doların üzerine çıkan ilk yapım olacak. 
     Senenin ikinci büyük haberi, ''Yüzüklerin Efendisi-The Lord of the Rings'' cephesinden. Filmin üçüncüsü ''The Lord of the Rings-The Return of the King'', 18 Aralık'ta vizyona girecek. 
     Peter Jackson'ın yönettiği final bölümünde Elijah Wood, Sir Ian McKellen, Viggo Mortensen ve Sean Astin'den oluşan alışılmış kadro yine işbaşında. J.R.R. Tolkien'in epik öyküsünde, kahramanlarımız Frodo ile Sam, bu kez Mordor'un derinliklerine doğru, Aragorn ise Minas Tirith'i kuşatmadan kurtaracağı bir yolculuğa çıkıyor. Filmin, 800 milyon dolar gişe yapması hedefleniyor. 
     Sezonun bombalarından ''X-Men'' filminin ikincisi ise hemen kapımızda. Seyirciyle 3 Mayıs'ta buluşacak filmin yönetmeni Bryan Singer, oyuncuları Hugh Jackman, Patrick Stewart, Alan Cumming ve Sir Ian McKellen. Filmin hedef gişe hasılatı 450 milyon dolar... 
     ''Finding Nemo'' adlı animasyon da kanlı canlı oyuncuların rol aldığı filmlerle yarışacak. Andrew Stanton'ın yönettiği animasyon, kasım ayında minik izleyicinin karşısına çıkacak. Filmden 390 milyon dolar hasılat bekleniyor. 
     Yeşil dev ''The Hulk'', bütçesi itibarıyla da gerçek bir dev. Milyonlarca dolara malolan ve yönetmen Ang Lee'nin imzasını taşıyan filmin oyuncuları Eric Bana, Jennifer Connelly, Josh Lucas, Sam Elliott ve Nick Nolte. Çizgi romandan beyazperdeye uyarlanan filmin hedef hasılatı 350 milyon dolar... 
     
     ''TERMINATOR'' YİNE ARAMIZDA 
     ''Terminator 3-Rise of the Machines'', yani Arnold Schwarzenegger'i yeniden seyircisiyle buluşturacak dev yapım da 1 Ağustos'ta vizyona girecek. 
     Jonathan Mostow'un yönettiği filmde, son dönemde formdaki görüntüsünden uzaklaştığı söylenen Schwarzenegger'in rol arkadaşları Clare Danes, Nick Stahl ve Kristanna Loken... James Cameron'ın bu kez yönetmen koltuğundan kalktığı filmin 360 milyon dolar gişe hasılatı yapması hedefleniyor. 
     ''Gladyatör'' Russel Crowe, bu kez ''Kaptan Jack Aubrey''. Peter Weir'in yönettiği, Crowe ile birlikte Paul Bettany, Billy Boyd ve James D'Arcy'nin rol aldığı ''Master and Commander'', Ağustos bombalarından. Napolyon döneminde yaşayan bir kaptanın denizaşırı macerasına sahne olacak ''gemi'', 280 milyon dolar hasılat hedefiyle açılıyor. 
     ''Ucuz Roman-Pulp Fiction'' filminden sonra uzun süre önemli bir yapımda imzasını göremediğimiz Quentin Tarantino, seyircisiyle hasret giderecek. Tarantino imzalı ''Kill Bill'', ekim ayında izleyici karşısına çıkacak. Uma Thurman, David Carradine, Lucy Liu, Vivica A Fox, Daryl Hannah ve Michael Madsen'in rol aldığı film, düğününde saldırıya uğrayarak komaya giren bir gelinin etrafından gelişen ''Tarantino tarzı'' olayların öyküsü. Filmin hedef hasılatı ise 180 milyon dolar. 
     Üç güzel kızın erkekler dünyasındaki kıyasıya mücadelesini anlatan ve eski bir televizyon dizisi klasiği olan ''Charlie'nin Melekleri''nin gördüğü ilgi üzerine, ikincisi çekildi. 
     Cameron Diaz, Drew Barrymore ve Lucy Liu'dan oluşan ''melekler heyetinin'' sinemanın ünlü güzellerinden Demi Moore ile buluştuğu film, temmuzda gösterime girecek. Meleklerin eskiden ''melekken'' şeytana dönüşen Moore ile mücadele ettiği filmin hedef hasılatı 175 milyon dolar... 
     





</TEXT>
</DOC>
