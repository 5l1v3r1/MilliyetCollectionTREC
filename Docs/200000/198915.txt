<DOC>
<DOCNO> 198915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/guncel/gun20.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Karakola saldırı 1 polis şehit oldu    Mardin Dargeçit'te polis karakoluna saldıran teröristler, bir polisi şehit etti. Mardin Valisi M. Temel Koçaklar, dün saat 20.10'da bir grup teröristin, Dargeçit ilçe merkezinde bulunan polis karakoluna uzun namlulu silahlarla ateş açtığını, çıkan çatışmada bir polisin şehit olduğunu söyledi. Bölgede operasyon başlatıldı. 
   
   DEHAP'ın 'barış' mitinginde savaş çıktı    DEHAP Mersin İl Teşkilatı'nın Metropol Alanı'nda düzenlediği "Barış İçin Demokratik Çözüm Mitingi"nde Abdullah Öcalan ve PKK lehine sloganların atılması üzerine olay çıktı. Polisle birbirine giren göstericiler diğer taraftan da gazetecileri taşladı. 3 polis ile 3 gazetecinin yaralandığı olaylarda 20 kişi de gözatına alındı. 
   
   Gazeteci Erdem toprağa verildi    Geçirdiği kalp krizi sonucu önceki gün vefat eden gazeteci Hakkı Erdem, dün Balıkesir Gönen'de toprağa verildi. Erdem için Çarşı Camii'ndeki cenaze törenine, AKP Balıkesir Milletvekili Turhan Çömez, CHP Milletvekili Sedat Pekel, CHP İstanbul Milletvekili Sırrı Özbek, eski Devlet Bakanı Gürcan Dağdaş, eski milletvekili ve gazeteci Metin Işık, Erdem'in ailesi, yakınları ve meslektaşları ile çok sayıda vatandaş katıldı. Başbakan Recep Tayyip Erdoğan da Erdem'in babası Kemal Erdem'e başsağlığı mesajı gönderdi. 
   
   Yunanlı bakan ayine katıldı...    Maliye Bakanı Kemal Unakıtan'ın davetlisi olarak Türkiye'ye gelen Yunanistan Ekonomi ve Maliye Bakanı Nikolaos Christodoulakis, Fener Rum Patrikhanesi'ni ziyaret etti. Patrikhane Kilisesi'nde mum yakan Bakan Christodoulakis, ayrıca dün İstanbul civarındaki ilk kiliseyi kuran Aya Andreas'ın ölüm yıldönümü olması ve Aziz Andreas Bayramı olarak kutlanması nedeniyle düzenlenen ayine katıldı. Fener Rum Patriği I. Bartholomeos'un yönettiği ayinin ardından terör saldırılarını değerlendiren Christodoulakis, terörizmin bütün dünya için problem olduğunu ifade ederek, Türkiye'nin güvenlik ve barışı oluşturmak için çaba gösterdiğini kaydetti. 
   
   Tatil bilançosu 120 ölü, 316 yaralı    Dokun günlük tatilde meydana gelen 114 kazada, 120 kişi öldü, 316 kişi de yaralandı. İşte acı bilanço 
   22 Kasım Cumaertesi 18 ölü, 36 yaralı. 
   23 Kasım Pazar 11 ölü, 39 yaralı. 
   24 Kasım Pazartesi 17 ölü, 47 yaralı. 
   25 Kasım Salı 13 ölü, 21 yaralı. 
   26 Kasım Çarşamba 8 ölü, 30 yaralı. 
   27 Kasım Perşembe 21 ölü, 38 yaralı. 
   28 Kasım Cuma 9 ölü, 44 yaralı. 
   29 Kasım Cumartesi 16 ölü, 39 yaralı. 
   30 Kasım Pazar 7 ölü, 22 yaralı. 
   
   Atatürk okullarına hayırsever aranıyor    DENİZLİ'de son 10 yılda hayırseverler çok sayıda okul ve ek bina yaptırdı, ancak adı Atatürk, Gazi ve Cumhuriyet olan okullar hayırseverlerden destek görmedi. İlde 487 lise ve ilköğretim okulunun 62'sinin tamamını ya da ek binasını hayırseverler yaptırdı. Ancak adı Atatürk, Gazi ve Cumhuriyet olan 38 okula ek bina, sosyal tesis yapımı için gönüllü bulunamadı. Milli Eğitim İl Müdürü Ekrem Ekici, "Hayırseverler okullara kendi adlarının verilmesini istiyor. Atatürk adını tabeladan sökmemiz mümkün değil" dedi. Sanatçı Özay Gönlüm'ün adıyla Denizli Lisesi bahçesinde hizmet veren Güzel Sanatlar Anadolu Lisesi, Servergazi beldesine taşınınca işadamı Ahmet Nazif Zorlu'nun yaptırdığı yeni okula trafik kazasında ölen kayınbiraderi Hakkı Dereköylü'nün adı verilmişti. 
   
   Bahçıvanlara da standart geldi    TÜRK Standardları Enstitüsü TSE , şimdi de bahçıvanlara standart getirdi. Buna göre bahçıvanlar mesleğiyle ilgili jeoloji, coğrafya ve tabiat bilgileriyle, her türlü geometrik cisimden perspektif ve görünüş çıkarabilecek teknik resim bilgisine sahip olacak. TSE'nin standartlarına göre, bahçıvanların sahip olması gereken özellikler özetle şöyle 
   "Yenilikleri takip etmek, işyerinde çıkacak sorunlara çözümler geliştirebilmek, alan ve hacim hesaplarını yapmak, ölçü sistemlerinde çevrimleri yapmak ve kullanmak, peyzaj resimlerini okumak ve yorumlamak, mesleğiyle ilgili ölçü ve kontrol aletlerini kullanmak, hava durumunun bitkiler üzerindeki etkilerini bilmek, mesleğindeki teknolojik gelişmeleri izlemek ve bu konuda çalışanlarına rehberlik etmek, ekim ve dikimde işlem sırasını bilmek." 
   
   
   
</TEXT>
</DOC>
