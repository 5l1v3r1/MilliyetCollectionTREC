<DOC>
<DOCNO> 156708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur32.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççı, polisi ısırdı... 
</HEADLINE>
<TEXT>

     İzmir'in Buca İlçesi'nde kapkaç yaparken suçüstü yakalanan bir kadın, kendisini karakola götürmek isteyen polisin kolunu ısırarak kaçtı. 
     Alınan bilgiye göre, Alsancak Karakolu'nda görev yapan ve izinli olduğu için alışverişe çıkan polis memuru Yılmaz Kaya, Buca 325. sokakta bir vatandaşın çantasını almak isteyen kapkaççıyı yakaladı. Kaya, kadın kapkaççıyı yaya olarak, olay yerinin yakınında bulunan Buca Merkez Karakolu'na götürmek istedi. 
     Yolda yürürken kaçmak isteyen kapkaççı, kendisini tutan polis memuru Kaya'nın kolunu ısırdı. Polisin elinden kurtulan kimliği bilinmeyen kapkaççı, ara sokaklara kaçarak izini kaybettirdi. 
     Polis ekipleri, kaçan kapkaççının yakalanması için çalışmalara başladı. 
     
</TEXT>
</DOC>
