<DOC>
<DOCNO> 162109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur33.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden çıktı, 3 gün sonra cinayet işledi.. 
</HEADLINE>
<TEXT>

     Antalya'da, Kemal Ermez ile oğlu Gürkan Ermez'i, otomobiline çarptıkları gerekçesiyle bıçaklayarak, Gürkan Ermez'in ölümüne neden olduğu bildirilen iki kişi yakalandı. 
     Antalya'da 20 Mayıs'ta meydana gelen olayda, Kemal Ermez ile oğlu Gürkan Ermez'i, otomobiline çarptıkları gerekçesiyle bıçaklayarak kaçtıkları bildirilen Serdar Balcı ve kardeşi Semih Balcı, polisin yaptığı operasyonla yakalandı. 
     Emniyetteki sorgusunda, olay sırasında yanında kardeşi Semih Balcı'nın da bulunduğunu belirten Serdar Balcı'nın, bıçağı kendisinin kullandığını söylediği öğrenildi. 
     Emniyetteki sorgulamalarının ardından adliyeye sevk edilen Balcı kardeşler, cumhuriyet savcısına ifade verdikten sonra çıkarıldıkları nöbetçi mahkeme tarafından tutuklanarak, cezaevine konuldular. 
     Öte yandan, olayla ilgili tutuklanan Serdar Balcı'nın, ''Fuhuşa aracılık'', ''Hırsızlık'' ve ''Görevli memura mukavemet'' suçlarından hüküm giydiği ve olaydan 3 gün önce cezaevinden çıktığı öğrenildi. 
     Mayıs ayında Falez kavşağında meydana gelen olayda, Kemal Ermez ile oğlu Gürkan Ermez, kimliği belirlenemeyen kişilerce bıçaklanmış, olayda ağır yaralanan Gürkan Ermez 31 , tedavi gördüğü Antalya Devlet Hastanesi'nde 11 gün yaşam mücadelesi verdikten sonra ölmüştü. 
     
</TEXT>
</DOC>
