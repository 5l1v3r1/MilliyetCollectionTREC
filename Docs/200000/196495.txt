<DOC>
<DOCNO> 196495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/spo05.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz hazırız, ya siz 
</HEADLINE>
<TEXT>

   Milli Takımımız, Riga'da tek golle yenildiği Letonya'yı İnönü Stadı'nda ağırlayacak, Portekiz vizesini kapmaya çalışacak. Saat 20.30'da başlayacak maçta İsveçli Frisk düdük çalacak 
      
   393. sınav 
   A Milli Takımımız bugün 393. sınavına çıkacak. 80 yıllık tarihinde bugüne kadar oynadığı 392 maçtan 131'ini kazanan, 173'ünü ise kaybeden Ay-Yıldızlı ekibimiz, 482 gol atarken, 629 gol yedi. Milli Takım, Teknik Direktör Şenol Güneş yönetiminde ise 48 maç oynadı. Türkiye bu karşılaşmalarda 23 galibiyet, 12 beraberlik, 13 de yenilgi aldı. 
   
   İnönü karnesi 
   TÜRKİYE bugüne kadar İnönü Stadı'nda 58 karşılaşma oynadı. 25 galibiyet, 22 yenilgi alırken, 12 maçta da eşitliği bozamadı. Rakip fileleri 73 kez havalandıran Ay - Yıldızlı ekip, kalesinde 81 gol gördü. Milliler, İnönü'de en son 11 Haziran 2003'de Avrupa Şampiyonası Eleme Grubu'nda Makedonya'yı ağırladı, sahadan 3-2 galip ayrıldı. 
   
   Düğüm çözülür    ATTİLA GÖKÇE 

   Letonya rövanşı, kendi yarattığımız sorunların çözümüne bağlı. Riga'da hangi yanlışları yaptıysak, burada doğrularla, sabır ve ısrarla telafi etme mücadelesi sergileyeceğiz. Umarım Şenol Güneş ve futbolcuları bu son fırsatı ve son şansı iyi değerlendirip, duyguları ve tepkileriyle değil, akılları ve disiplinleriyle kullanırlar. 
   Şimdi Ömer Çatkıç'tan Hakan Şükür'e kadar herkesin önce kendiyle barışarak sorumluluklarını, yeteneklerini ve isteklerini gerçek bir sporcu gibi sahaya yansıtmasını bekliyoruz. Onlardan çok şey istemiyoruz, daha önce daha fazlasını yaptılar. 
   
   Gücümüz var    ERDOĞAN ŞENAY 

   Türkiye, Letonya'yı bu gece evinde devirerek, Letonya masalına son noktaya koyacaktır bence... İlk maçtaki orta alan boşluğunu, akıllıca isimlerle donatır ve pas üstünlüğünü erkenden ele geçirirsek, ilerideki gol adamlarımız ayaklanır ve kazanırız maçı. Millilerimizin, sakin fakat, şok baskın hızında oynamaları gereken 90 dakika vardır önümüzde... Geçmişte çok sıkıntılı baraj maçları yaşayan Türkiye, bu maçı aşacak güçtedir. 
   Hakeme takılmadan, sadece kazanmayı düşünen kafalar olmalıdır sahada. Ayrıca müthiş seyircimizle, mükemmel sahamız ve evimizde oynamanın avantajlarıyla, şu Baltık balıkçılarını yerle bir edemezsek, o zaman yuh olsun hepimize. 
   
   Güneş çarpacak    Millilerimizi ofansif bir anlayışla sahaya sürecek olan Teknik Direktör Şenol Güneş yoğun presle Letonya'nın direncini kırıp, rakibe saldırmayı planlıyor 
      BİLAL MEŞE 

   
   Her şey gol için 
   2004 Avrupa Şampiyonası'na gidebilmek için bugün son kozunu oynayacak olan Milli Takımımız, bugün Letonya karşısına ofansif bir düzenle çıkacak. Savunmasını sağlam tutacak olan Ay - Yıldızlı ekibimiz, rakibini önce presle boğacak, ardından da çok adamla pozisyon arayacak. Maça 4-4-2 sistemiyle başlayacak olan Millilerimiz, kontraataklarda ise 3-4-3'e dönecek, hücum ağırlıklı futbolcularla rakip kaleyi zorlayacak, sonuca gidecek. 
   
   Son uyarıları yaptı 
   LETONYA ile yapılan ilk maçın kasetini futbolcularla birlikte analiz eden Teknik Direktör Şenol Güneş, bir dizi uyarılarda bulundu. İlk maçta yapılan hataları tek tek dile getiren tecrübeli çalıştırıcı, "Savunmada asla riske girmeyin, sağlam oynayın, ikiye bir yakalanmayın. Kolektif oynayın, sinirlenmeyin, disiplinden uzaklaşmayın, sabırlı olun. Rakibin savunmada zaafları var, bunu iyi kullanın, hakemle diyaloğa kesin girmeyin" dedi. 
   
   Hakan Şükür sahada 
   TEKNİK Direktör Şenol Güneş, Letonya karşısında görev vereceği 11'i ise henüz belirleyemedi. Letonya'da tribüne çıkardığı Hakan Şükür'ü ilk on birde sahaya süreceği belirtilen Güneş'in, cezalı Rüştü'nün yerine Ömer'i, Fatih Akyel'in yerine Ümit Davala'yı ve Emre Aşık'ın yerine ise Deniz'i oynatacağı ileri sürüldü. İlk maçta kendisinden beklenen performansı gösteremeyen Okan'ı yedeğe çekmeyi planlayan Güneş'in, bu alana Nihat'ı kaydıracağı da vurgulandı. 
   
   'Davet mi bekliyor '    UEFA Asbaşkanı Şenes Erzik'in, "Davet edilmediğim yere gitmem" açıklamasına, Futbol Federasyonu Başkanı Haluk Ulusoy'dan tepki geldi. Erzik'in onursal başkan olduğunu hatırlatan Ulusoy, "Erzik ev sahibidir. Ev sahibine davet mi olur Bu Milli Takım, hepimizin takımı. Davet beklemek gerekmez. Geldiği zaman baş tacımızdır. Eğer yabancıysa bilelim, ona göre davetiye gönderelim" dedi. 
   İNÖNÜ Stadı'nda Letonya ile oynanacak olan rövanş ile ilgili olarak iddialı söylemlerde bulunan Başkan Ulusoy, "Şartlar ne olursa olsun, yeneceğiz, doksan dakikanın bitimine 2004'e merhaba diyeceğiz" diye konuştu. 1-0'lık yenilginin önemli olmadığını vurgulayan Ulusoy, "3-0 yener yine gideriz. Bu takımın başaramayacağı hiç bir zorluk, yenemeyeceği hiç bir takım yoktur. Bizim kalitemiz ortada, gücümüz belli" ifadesini kullandı. 
   
   'Kaçakçı muamelesi gördük'    LETONYA Milli Takımı Teknik Direktörü Aleksandr Starkovs, kendilerine gümrükte yapılan uygulamaya büyük tepki gösterdi. Starkovs, "Bu kadarını beklemiyorduk. Avrupa'nın ortasında yer alan bir ülkeyiz ama ikinci sınıf muamele gördük. Çok üzgünüm. Önce pasaport kontrolünde bir saat bekletildik, ardından narkotik köpekleri tarafından arandık. Bize kaçakçı muamelesi yapıldı" diye konuştu. 
   
   Letonya'ya takviye    AVRUPA Şampiyonası finallerine kalarak bağımsızlığını kazandığı 1991'den bu yana futboldaki en büyük başarısını kazanmayı hedefleyen Letonya'da, bugün cezası biten Mihails Zemlinskis ile Zirnis görev yapabilecek. Uzun süredir sakat olan Southampton'ın golcüsü Pahars'ın da yedek soyunması bekleniyor. Letonya'da sarı kart cezalısı olan Lobanovs ise forma giyemeyecek. 
   
   UEFA'dan soruşturma    UEFA, Riga'daki ilk maç sonrası tünelde milli futbolcular ile güvenlik görevlileri arasında meydana gelen olaylarla ilgili soruşturma başlattı. UEFA Disiplin Komitesi'nin 4 Aralık'ta yapacağı toplantıda konuyu ele alacağı ve gerekli gördüğü açıklamayı daha sonra yapacağı belirtildi. 
   
   
</TEXT>
</DOC>
