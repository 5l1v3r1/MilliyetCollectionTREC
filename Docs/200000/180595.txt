<DOC>
<DOCNO> 180595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur44.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı'dan Gürbüz Çapan'a ceza istemi... 
</HEADLINE>
<TEXT>

     Esenyurt Belde Belediyesi'ndeki yolsuzluk iddialarına ilişkin davada esas hakkındaki görüşünü açıklayan Cumhuriyet Savcısı, Belediye Başkanı Gürbüz Çapan'ın da aralarında yer aldığı 8 sanığın cezalandırılmasını talep etti. 
     Mütalaada, 50 sanık hakkındaki dava dosyasının ''görevsizlik'' kararıyla Bakırköy Adliyesi'ne gönderilmesi, 41 sanığın ise beraatı talep edildi. 
     İstanbul 1 No'lu DGM'deki duruşmaya, Günay Çapan'ın da aralarında bulunduğu, tutuksuz yargılanan 18 sanık katıldı. 
     Duruşmada esas hakkındaki görüşünü açıklayan Cumhuriyet Savcısı Selim Berna Altay, Gürbüz Çapan'ın, ''çıkar amaçlı suç örgütü oluşturmak'', ''rüşvet almak'' ve ''ihaleye fesat karıştırma suçuna iştirak'' gerekçesiyle 8 ile 24 yıl arasında hapis cezasına çarptırılmasını istedi. 
     Savcı Altay, Gürbüz Çapan'ın kardeşleri Zeki Çapan ile Çetin Çapan'ın ise ''çıkar amaçlı suç örgütüne üye olmak'' ve ''ihaleye fesat karıştırmak suçunu iştirak'' suçlarından 2 ile 7 yıl arasında hapisle cezalandırılmasını talep etti. 
     Bu sanıkların, ''özel evrakta sahtecilik'' suçlamasıyla ilgili beraatını öngören Savcı Altay, diğer sanıklardan Davut Ülbey, Hamit Ülbey, Maruf Ataoğlu, Sefer Öztürk ve Zekeriya Çelik'in de ''çıkar amaçlı suç örgütüne üye olmak'' ve ''ihaleye fesat karıştırmak'' suçlamalarına ilişkin 1 ile 6 yıl arasında değişen hapis ile cezalandırılmalarını istedi. 
     Gürbüz Çapan'ın diğer kardeşi Günay Çapan'ın da aralarında bulunduğu 50 sanık hakkındaki suçlamalara ilişkin ''görevsizlik kararı'' verilerek dosyanın Bakırköy Adliyesi'ne gönderilmesini isteyen Savcı Altay, 41 sanığın ise beraatını öngördü. 
     Mütalaa üzerine söz alan bazı sanık avukatları, bu davada soruşturmanın genişletilmesi yönünde talepleri olduğunu, fakat mütalaa verildiğini ifade ederek, tepki gösterdiler. 
     Mahkeme Heyeti Başkanı Nurettin Ak ise avukatlara, görüşlerini bildirebileceklerini, davanın henüz karara bağlanmadığını ve taleplere ilişkin ara karar verilmediğini belirtti. 
     Duruşma, eksikliklerin giderilmesi amacıyla ertelendi. 
     
</TEXT>
</DOC>
