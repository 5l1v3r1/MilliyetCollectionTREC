<DOC>
<DOCNO> 168071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo13.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanları ''Chelsea'nin yeni başkanının'' korkusu sardı.. 
</HEADLINE>
<TEXT>

     İtalyan spor gazetelerinin bugünkü haberlerinde, İngiltere'nin Chelsea takımının yeni sahibi Rus işadamı Roman Abramoviç ön plana çıkartılırken, transfer pazarına büyük paralarla giren Abramoviç'e karşı İtalyan takımları uyarıldı. 
     36 yaşındaki milyarder işadamı Abramoviç'in Juventus'tan Davids, İnter'den Vieri, Parma'dan Mutu ve Nakata, Arsenal'dan Henry gibi birçok yıldız futbolcuya teklif götürdüğü iddia ediliyor. 210 milyon Euro'ya Ken Bates'ten Chelsea'yi satın alan Abramoviç'in transferler için 5 milyar Euro'yu cebine koyduğu savunuluyor. 
     Haberlerde, Christian Vieri için İnter'e 50 milyon Euro transfer bedeli önermeye hazır olduğu belirtilen Chelsea'nin yeni patronunun, takıma yıldız futbolcular getirmeyi kafasına koyduğu ve tüm transfer görüşmelerine rekor rakamlarla girmeye başladığı ifade edildi. 
     
</TEXT>
</DOC>
