<DOC>
<DOCNO> 187539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko42.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank kredi faizini yüzde 2.50'ye çekti... 
</HEADLINE>
<TEXT>

     Akbank, başta otomobil kredisi olmak üzere tüm tüketici kredilerinin faiz oranlarında indirime giderken, kredi vadelerini de uzattı. 
     ''Akbank, taşıt kredilerinde Cumhuriyet tarihinin en düşük faiz oranını devreye soktu'' başlığıyla duyurulan yeni düzenlemeye göre, taşıt kredilerinin faiz oranları 48 aya varan vadelerde yüzde 2.25'e indirildi. 
     Genel ihtiyaç kredilerinde 24 aya varan vadelerde aylık yüzde 2.50, konut kredilerinde 60 aya varan vadelerde aylık yüzde 2.55 oranında faiz uygulanacak. 
     Maaş hesabı Akbank'ta bulunan tüketicilere ekstra faiz avantajı sağlayan Akbank, bu kesime Türk Lirası bazındaki genel ihtiyaç ve konut kredilerinde aylık yüzde 2.40, taşıt kredilerinde aylık yüzde 2.20 oranında faiz uygulayacak. 
     
     ''PİYASAYI HAREKETLENDİRDİK'' 
     Akbank Bireysel Bankacılıktan Sorumlu Genel Müdür Yardımcısı Barbaros Karakışla, yaptığı açıklamada, enflasyon ve faiz oranlarındaki olumlu gelişmelerin tüketici kredilerine talebi artırdığına işaret ederek, şöyle dedi 
     ''Tüketici kredileri bizim yaptığımız indirimlerle artık bireylerin aylık taksitlerini zorlanmadan ödeyebilecekleri düşük seviyelere gelmiştir. Mevcut kredi faiz oranlarının ertelenmiş taleplerin gerçekleştirilmesi için çok uygun seviyelerde olduğu inancındayız.'' Karakışla, Akbank'ın sektörde öncülüğü üstlenerek, tüketici kredilerinin faiz oranlarını azaltıp, vadelerini uzattığını belirterek, bu şekilde piyasayı hareketlendirdiklerini, yeni faiz oranlarıyla piyasaya daha fazla ivme kazandıracaklarını söyledi. 
     Taşıt kredisi vadelerini 48 aya, ihtiyaç kredisi vadelerini de 24 aya uzatarak müşterilerin kredi geri ödemelerinde kolaylık sağladıklarını aktaran Karakışla, ''aynı şekilde konut kredilerinde TL bazında 5 yıl, döviz bazında 10 yıl vadeli kredi kullandırıyoruz. Düşük faiz oranı ve uzun vadelerle piyasadaki talebin yaratılmasına destek veriyoruz. Fiyatlama stratejimizi aynı şekilde devam ettirmeyi planlıyoruz'' dedi. 
     
</TEXT>
</DOC>
