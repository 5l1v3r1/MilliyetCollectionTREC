<DOC>
<DOCNO> 152983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko10.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli uçurum... Lüks otomobil kuyrukları ve açlık sınırı... 
</HEADLINE>
<TEXT>

     Türkiye'de gelir dağılımındaki eşitsizlik giderek "uçuruma" dönüşüyor. Auto Show otomobil fuarında lüks otomobiller için kuyruk oluşturulurken, 4 kişilik bir ailenin açlık sınırı 451 milyon liraya dayandı. Ucuz ekmek alabilmek için büyük kentlerde sabahın erken saatlerinde oluşan kuyruklar giderek uzuyor. 
     Bir yanda yüz milyarca lira değerindeki otomobile dönük talep patlaması, bir yanda açlık sınırında yaşayan milyonlarca insan... 
     "Açlık sınırı" olarak da tanımlanan 4 kişilik bir ailenin yeterli, dengeli ve sağlıklı beslenebilmesi için yapması gereken asgari gıda harcaması, nisan ayında 451 milyon 129 bin lira olarak belirlendi. 
     Türk-İş Araştırma Merkezi'nin araştırmasına göre, mart ayında 433 milyon lira olan 4 kişilik bir ailenin sağlıklı, dengeli ve yeterli beslenebilmesi için yapması gereken asgari gıda harcaması tutarı, nisan ayında 451 milyon 129 bin liraya ulaştı. Geçen yıl nisan ayındaki açlık sınırı ise 324 milyon 600 bin lira olarak belirlenmişti. 
     Gıda harcamalarının yanında barınma, ulaşım, eğitim, giyim, kültür gibi temel gereksinimler dikkate alındığında, yoksulluk sınırı olarak da tanımlanan 4 kişilik bir ailenin zorunlu harcama tutarı ise nisan ayında 1 milyar 371 milyon liraya ulaştı. Geçen yıl nisan ayındaki yoksulluk sınırı ise 987 milyon lira olarak belirlenmişti. 
     
     LÜKS ARAÇLARDA KUYRUK 

     Auto Show 2003 Fuarı'nda birçoğu Türkiye'de ilk kez sergilenen ve değerleri 100 milyarlarca lirayı aşan araçlar hemen müşteri bulurken, çok sayıda lüks araç için de uzun talep listeleri oluştu. 
     Fuarda, özellikle az sayıda getirilen ve Türkiye'de ilk kez sergilenen pahalı modellere yönelik talep de dikkat çekti. Porsche standında sergilenen 174 bin euro değerindeki yaklaşık 306 milyar lira Cayenne Turbo hemen satılırken, üzerindeki ''Satıldı'' yazılı tabelasıyla sergilenmeye devam ediyor. 134 bin euroluk yaklaşık 235 milyar lira Porsche Cayenne S de kısa sürede sahibini bulan modeller arasında yerini aldı. 
     
     AVRUPA'DAN ÖNCE MÜŞTERİSİNİ BULDU 

     Avrupa'da satışına Mayıs ayında başlanacak olan ve fuarda sergilenmek üzere getirilen 131 bin euro değerindeki 230 milyar lira Jaguar XJ modeli lüks otomobil de kısa sürede müşteri buldu. 
     Yetkililer Türkiye'de 2004 yılında satışa sunulması beklenen bu aracı, talepte bulunan müşteriye satabilmek amacıyla yurtdışından gerekli izinleri almaya çalışıyorlar. 
     Jaguar standında yer alan 59 bin euro değerindeki yaklaşık 104 milyar lira X Type da hemen satılan lüks otomobiller arasında yer buldu. BMW'nin 75 bin euroluk yaklaşık 132 milyar lira Z4 modeli de kısa sürede müşteri bulan modellerden birini oluşturdu. 
     Ortalama fiyatları 130 bin euro olan yaklaşık 228 milyar lira BMW'nin 7 serisi de en fazla ilgi çeken modeller arasında yer aldı. Bu arada BMW standında lüks otomobillerin arasında yer alan 750 milyon lira değerindeki oyuncak BMW otomobili de çocukların büyük ilgisini çekti. 
     Land Rover standında sergilenen ve fiyatları 115-140 bin euro arasında değişen Range Rover modellerinden de kısa sürede 4 adet satıldı. Volvo'nun fuarda büyük ilgi gören arazi aracı XC 90 için Ağustos ayında teslimat yapılmak üzere sipariş alınıyor. Bu modelin fiyatı 75 bin-96 bin 300 euro arasında 132-169 milyar lira değişiyor. 
     Mercedes'in Türkiye'de ilk kez tanıtılan ve Haziran ayından itibaren satışına başlanacak olan 73 bin euroluk CLK Cabriolet modeli için de siparişler alınmaya başlandı. 
     Chrysler'in fuardaki dikkat çekici modelleri arasında yer alan iki kapılı spor otomobil Crossfire'ın Türkiye'ye yaklaşık 20 adedinin getirileceği, Eylül'de teslimatına başlanacak olan 20 otomobilin hepsinin satıldığı öğrenildi. 
     
</TEXT>
</DOC>
