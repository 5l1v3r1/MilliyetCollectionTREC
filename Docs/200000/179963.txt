<DOC>
<DOCNO> 179963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yazar/akyol.html </URL>
<DATE> 2003/09/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ayetullah El Hakim 
</HEADLINE>
<TEXT>

   
   Şİİ kültürünün bütün özellikleri... Kerbela faciasından beri "matem"in simgesi olan siyah bayraklar, temsili siyah tabut... 
   Kerbela acısıyla kökleşen ıstırap kültürü... Başa, göğüse, sırta vurarak, dövünerek acı çekme... 
   Ve "İmam" kavramının kutsallığı, "ayetullah"ların önemi... 
   Hiçbir Sünni din aliminin ölümü, milyonları sokağa döküp, çok farklı ülkelerde "gıyabi cenaze namazı" kılınmasına yol açmazdı. 
   Ama "Büyük Ayetullah" Muhammed B kır El Hak m'in şehit edilmesine, bizim Caferi vatandaşlarımız da "matem" tutuyor. Dün "gıyabi cenaze namazı" kıldılar, dövündüler, ağladılar. 
   İran'da, Irak'ta, Lübnan'da, diğer Ortadoğu ülkelerinde Şii toplumları, ayetullahlar etrafında örgütlü, acılara dayanıklı, dirençli cemaatlerdir... 
   
   1920 yılında Irak'ta İngilizlere karşı ilk ayaklananlar onlardı. 
   Şah'ı ancak onlar devirebilirlerdi Şah "Yezid", Humeyni ise "İmam" dı çünkü 
   Saddam'a da en çok onlar direndi. 
   Saddam, bütün totaliterler gibi, "her şey devlet içinde, hiçbir şey devlet dışında" formülünü uyguluyordu. Saddam kendisi Sünni olduğu için değil, her şeye hükmetmek isteyen bir diktatör olduğu için en çok Şiilik'le çatıştı. 
   Çünkü Şiiler acı çekmeye ve direnmeye alışkın oldukları gibi, tek meşru otorite saydıkları ayetullahlar etrafından örgütlü idiler. 
   Dün "İmam Ali"nin şehri Necef'te toprağa verilen "Büyük Ayetullah" El Hakim, Saddam'la mücadelede öncü isimlerden biriydi. 
   Saddam, onu defalarca hapsetmiş, idama mahkum etmiş ama Şii ayaklanmasından korkarak "infaz"ı göze alamamıştı. 
   El Hakim İran'a kaçtı, orada "İslami Devrim Yüksek Konseyi"ni ve "Bedir Tugayları"nı kurarak Saddam'la mücadeleyi sürdürdü. 
   
   EL HAKİM, 23 yıl sonra Irak'a döndüğünde 100 bin kişi karşıladı. Cenazesine bir milyon kişi katıldı 
   El Hakim, kardeşi Mehdi de dahil olmak üzere, ailesinden 18 kişi Saddam tarafından öldürüldüğü halde, ılımlı kalabilmiştir. 
   Halbuki, mesela genç ayetullah Mukteda El Sadr, babası Saddam tarafından öldürüldüğü için, öfkeli bir radikaldir, hatta ılımlı Ayetullah Hoi'yi öldürtmüştür 
   El Hakim Amerika'ya karşıydı elbette. Ama Irak'ın bir ön önce istikrara kavuşmasını istiyordu. "Geçici Yönetim Konseyi"ne destek vermiş, kardeşi Muhsin El Hakim'i Konsey'e üye yapmıştı. 
   İran'a yakındı ama "teokratik İran modeli, Irak'ın milli kimliğine uymaz" diyordu... Ve öldürüldü. 
   Bu terörü kimlerin yaptığının bilinmediğini belirten "Global Security Org", doğuracağı sonuçlara dikkat çekiyor 
   "El Hakim'in öldürülmesi radikal Şiilerin, Saddamcıların ve İran'daki tutucuların ekmeğine yağ sürecektir ." 
   Irak'ta düzen kurmak, savaşmaktan zordur. Etnik ve dini kimlik adalarına bölünmüş bir toplum, ancak hızlı kalkınmanın sağlayacağı sosyal entegrasyonla ve yumuşak bir idare ile birleştirilebilirdi, bu imkanı da Saddam harcadı Irak'ta işler zok zor ama imk nsız değil. 
   
   DÜZELTME Dünkü yazımda Sayın Jandarma Genel Komutanı'nın soyadı dizgi hatasıyla yanlış çıkmıştır. Sayın Org. Şener Eruygur ve okurlarımdan özür diler, bu şekilde düzeltirim. 
   
      
   
</TEXT>
</DOC>
