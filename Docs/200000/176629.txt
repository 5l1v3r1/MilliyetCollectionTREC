<DOC>
<DOCNO> 176629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/spo02.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano'dan davet 
</HEADLINE>
<TEXT>

   Fenerbahçe'nin Sambacısı, ilk maçta Kadıköy'de taraftarı sevindiremedikleri için üzgün olduklarını söyledi, "Bu kez mutlu edeceğiz. Maça gelsinler" dedi 
      YUSUF KOBAL 

   
   Arkadaşlığı sevdi 
   SARI - Lacivertliler'in Brezilyalı defans oyuncusu Luciano, dün Aurelio ve Yusuf ile yaptığı basın toplantısında takımdaki arkadaşlık ortamını övdü. Luciano, "Benim hedefim futbol yaşantımda hep şampiyon olmaktır. Bunları Corinthians'da gerçekleştirdim. Şimdi burada da aynı hedef için çabalayacağım" dedi. Ümit ile uyum sağlamaları için zamana ihtiyaçları olduğunu kaydeden Sambacı, "Burada olabilecek en iyi arkadaşlığı buldum" ifadesini kullandı. 
   
   Rakiplere taşlama 
   İSTANBULSPOR maçında taraftarı üzdüklerini vurgulayan genç futbolcu, "Stada gelen o kadar seyirciye mutluluk yaşatamadık. Umarım yine maça gelirler. Ama bu kez bunu başaracağız. Maça gelsinler. Ligde zor ve dengeli bir yarışma var. Fenerbahçe'nin de bu yarışmayı önde götürecek gücü var" diye konuştu. Beşiktaş'ı ve Galatasaray'ı izlemediğini belirten Luciano, "Ancak bize karşı çok iyi oynamaları gerekecek ki, yenebilsinler" yorumunu yaptı. 
   
   Aurelio'nun isteği 
   MARCO Aurelio ise kendisine daha serbestlik tanınması gerektiğini ima etti. Sarı - Lacivertli oyuncu, "Almanya'dan beri gol atamadım ama gün gelecek atacağım. Trabzon'da daha serbest oynuyordum. Elbette hocanın tercihidir ama, orta sahada sadece markaj yapacak bir başka oyuncu olursa işimiz kolaylaşır" açıklamasını yaptı. Yusuf da, geçmişten ders çıkardığını, artık Fenerbahçe'ye layık olacağını, şampiyonluk hedefine ulaşacaklarını söyledi. 
   
   Persepolis sürprizi    MİLLİ takımlara giden sekiz oyuncusundan yoksun şekilde çalışmalarını sürdüren Fenerbahçe, İran'ın güçlü takımlarından Persepolis ile yarın Maltepe Stadı'nda özel bir maç yapacak. Saat 18.00'de başlayacak karşılaşmada Christoph Daum yedek futbolcularını deneme şansı bulacak. 30 yıl sonra Türkiye'ye gelen Asya şampiyonu Persepolis'te, bir zamanlar Bayern Münih forması giyen Ali Dai de yer alıyor. 
   
   Enke bunalımda    Sarı-Lacivertli takımın yollarını ayırdığı Alman file bekçisi adeta dünya ile bağlantısını kesti 
   MEHMET ÇİFTÇİ 

   FENERBAHÇE ile kontratını karşılıklı olarak fesheden Robert Enke, İspanya'ya döndükten sonra Can Cugat'taki evinden dışarıya çıkmıyor. Alman ve İspanyol medyasının röportaj isteklerini sürekli geri çeviren Enke, sadece yazılı yaptığı açıklamada, "Türkiye'ye gitmem çok yanlıştı. Yaşadıklarımı ömür boyu unutamayacağım. Kendime gelmem için lütfen bana süre tanıyın. Şu anda Türkiye'de olanları kimseyle paylaşmak istemiyorum" dedi. 
   BARCELONA Başkanı Joan Laporta, Fenerbahçe'nin Enke'nin bonservisini kendilerine danışmadan feshetmesi nedeniyle hukuk yoluna başvuracaklarını söyledi. Enke'den gelecek bilgilere göre hareket edeceklerini ifade eden Laporta, Fenerbahçe'nin bir yıl kiralık, satın alma opsiyonlu sözleşme imzaladığını, 3.1 milyon Euro'luk parada anlaşma yaptığını, bunu ciro etmek için de hukuki yollara başvuracakları tekrarladı. 
   
   DAUM ipleri sıktı    TRABZONSPOR maçının ardından takıma bir gün izin veren Alman hoca, eksiklere rağmen dün Samandıra'da oyuncularının adeta pestilini çıkardı. Ağır tempo ve bunaltıcı sıcak Sarı - Lacivertliler'i bitkin düşürdü. Takımla idmanlara çıkan iki Brezilyalı'dan Da Silva'nın bir ara burnu kanadı. Daum, istediklerini yapamayan oyuncuları sert bir şekilde azarladı. Kaleci Recep'in Ümit Milli Takım'a gitmesi üzerine, Volkan ile birlikte genç takımın eldivenleri Volkan ve Melih de idmanlara alındı. 
   
   Alper'in imza günü    SARI - Lacivertli kulübün jet hızıyla renklerine bağladığı genç defans oyuncusu ile bugün sözleşme yapılacak. İstanbul'da yöneticilerle son kez masaya oturan Alper'in, bugün öğlen saatlerinde kulüp binasına gelerek, kendisini Sarı - Lacivertli renklere bağlayan imzayı atacağı açıklandı. Fenerbahçe, bir yıl kiralayacağı bu oyuncunun bonservisini 20 Mayıs 2004'e kadar alabilecek. Gaziantepspor'a kiralama bedeli olarak 200 bin dolar ödeneceği öğrenildi. Daum ile görüşen Alper dün ilk idmanına çıktı. 
   
   
</TEXT>
</DOC>
