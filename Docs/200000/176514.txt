<DOC>
<DOCNO> 176514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo08.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 8 eksikle çalıştı... 
</HEADLINE>
<TEXT>

     Fenerbahçe, Elazığspor ile yapacağı lig maçının hazırlıklarını bir günlük iznin ardından Samandıra Tesisleri'nde yaptığı antrenmanla sürdürdü. 
     Teknik direktör Christoph Daum yönetiminde gerçekleştirilen ve yaklaşık 2 saat süren idmanda sarı-lacivertli futbolcular, kondisyon ve pas çalışmasının ardından yarı sahada çift kale maç yaptı. 
     Alman teknik adam, futbolcularına bir süre de kanat organizasyonlarıyla gol çalışması yaptırdı. 
     Bir süre önce burnu kırılan ve bu nedenle ameliyat olan kaleci Volkan da antrenmana katıldı. Çift kale maçta yer almayan genç kaleci, kaleci antrenörü Immel gözetiminde bir süre çalıştıktan sonra idmanı bıraktı. 
     Bu arada sakatlığı süren Ali Güneş, bireysel futbolcu antrenörü Dr. Gunnar Gerisch eşliğinde özel bir çalışmaya tabi tutuldu. 
     
     MİLLİLER KATILMADI 
     Sarı-lacivertlilerin idmanına milli takımlarda bulunan 8 futbolcu katılmadı. 
     A Milli takım kampına giden Tuncay, Fatih, Selçuk, Ümit Milli Takım kampında bulunan Recep, Kemal ve Mahmut Hanefi ile ülkelerinin milli takım kamplarına katılan Van Hooijdonk ile Rebrov çalışmada yer almadı. 
     Fenerbahçe, Elazığspor maçının hazırlıklarını yarın yapacağı antrenmanla sürdürecek. 
     
</TEXT>
</DOC>
