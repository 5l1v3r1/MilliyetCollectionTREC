<DOC>
<DOCNO> 171984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur07.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de artçı depremler... 25 deprem daha oldu... 
</HEADLINE>
<TEXT>

     Denizli'nin Buldan İlçesi merkez üssü olmak üzere, dün saat 17.54'den bu sabah 07.21'e kadar 2.7 ile 4.2 şiddetleri arasında 25 deprem kaydedildi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, dün saat 04.00'de 5.0, saat 11.36'da 5.6 ve saat 16.31'de 4.9 büyüklüklerine sahip depremlerin de aralarında bulunduğu 29 sarsıntının kaydedildiği Denizli'nin Buldan İlçesi'nde, dün saat 17.54'ten, bugün saat 07.21'e kadar 25 sarsıntı meydana geldi. Dan saat 21.24'de meydana gelen 4.2 şiddetindeki deprem de halk arasında heyecan yarattı. 
     
     GECE SAKİN GEÇTİ... 

     Bu arada, meydana gelen depremlerin ardından vatandaşlar geceyi sokakta geçirirken, Kızılay'ın bölgeye 500 çadır ve 1500 battaniye gönderdiği belirtildi. 
     Buldan Kaymakamı Bilal Çelik, ilçede kurulan kriz merkezinin sürekli görev başında olduğunu, artçı depremlerin sürdüğünü, ancak geceyi sakin geçirdiklerini kaydetti. 
     Kızılay tarafından ilçeye 500 adet çadır, 1500 adet battaniye gönderildiğini bildiren Çelik, 200 çadırın hasarın çok olduğu Doğanköy, Bölmekaya ve Eski Derbent köylerinde dağıtılacağını söyledi. 
     Bilal Çelik, yine Kızılay'ın gönderdiği 30 adet sahra çadırından birinin kriz merkezi olarak kullanılacağını, ayrıca Buldan Göğüs Hastalıkları Hastanesi ve Devlet Hastanesi ile 25 çocuğun kaldığı Çocuk Yuvası'nın bahçesine de birer tane sahra çadırı kurulacağını bildirdi. 
     Öte yandan, 23 Temmuz'dan bu yana sürekli sallanan, dünkü 5.6 ve 5.2 büyüklüğündeki depremlerle korku yaşayan Buldanlılar, geceyi sokakta geçirdi. 
     Buldan Belediyesi'nin ilçe stadı yanında hazırladığı alana bazı vatandaşlar çadırlarını kurdu. Okul bahçeleri de çadır alanı olarak seçildi. Vatandaşlar ilçedeki parkları da gece boyunca boş bırakmadı. 

     
</TEXT>
</DOC>
