<DOC>
<DOCNO> 151120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/spor/spo02.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat rest çekti 
</HEADLINE>
<TEXT>

Fenerbahçe yönetimi ile bir türlü uzlaşma sağlayamayan genç golcü, "Şartlarımı kabul ederlerse yeni anlaşma yaparım, ancak istenmediğim yerde de kalmam" dedi 
     MEHMET DEMİRCAN 

     'Pişman değilim' 
     ADANASPOR maçı öncesi alacakları ödenmediği için kampı terkeden ve kadro dışı bırakılan Serhat, Fenerbahçe ile uzlaşmak istediğini söyledi. Şimdiye kadar büyük fedakarlıklar yaptığını belirten genç golcü, "Sıra kulübüme geldi. Uzun süre sakat sakat oynadım, iğneyle sahaya çıktım. Artık kendimi düşünmeliyim. Hiçbir hareketimden de pişmanlık duymuyorum" diye konuştu. 
     
     'Kimse dinlemedi' 
     MENAJERİNİN, Futbol Şube Sorumlusu Sadettin Saran ile sık sık bir araya geldiğini de hatırlatan Serhat, "Ama kimse bana yardımcı olmadı. Tedavi için Almanya'ya gitmem gerektiğini söyledim, kimse beni dinlemedi. Ama kaybeden hep ben oluyorum. Ben Fenerbahçe'de kalmak istiyorum ancak istenmediğim yerde de durmam" ifadesini kullandı. 
     
Af gündemde      FUTBOL Şube Sorumlusu Sadettin Saran, bir süre önce kadro dışı bırakılan Ogün, Abdullah, Ali Akdeniz, Yusuf ve Oğuz'un affedilmesinin gündemde olduğunu söyledi. Saran, "Ancak acelemiz yok. Bu kararın hemen çıkması da mümkün değil" açıklamasını yaptı. 
     
'Kazanacağız'      KAPTAN Ümit Özat, Beşiktaş ile Galatasaray arasındaki şampiyonluk yarışının kendilerini ilgilendirmediğini, sahaya kazanmak için çıkacaklarını söyledi. Tecrübeli oyuncu, "Fenerbahçe'yi kimsenin şaibe içine çekmeye hakkı yok. Biz de zor günler geçiriyoruz ve üç puana hasretiz" diye konuştu. 
     
Moral yemeği      Sarı - Lacivertli futbolcular ve teknik heyet derbi öncesi Küçükyalı Angel Restoran'da moral yemeği yedi. Futbol Şube Sorumlusu Sadettin Saran da takıma eşlik ederken, yemeğe Teknik Koordinatör Tamer Güney tarafından kadro dışı bırakılan Ceyhun, Hakan ve Rebrov katılmadı. Fenerbahçe daha sonra Samandıra'da son çalışmasını yaptı ve kampa girdi. Yönetim ise bugünkü derbi öncesi toplantı yapacak. 
     


SPOR 


































</TEXT>
</DOC>
