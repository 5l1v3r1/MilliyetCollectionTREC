<DOC>
<DOCNO> 160383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo18.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu Olağan Mali Genel Kurulu yapıldı... 
</HEADLINE>
<TEXT>

     Futbol Federasyonu Olağan Mali Genel Kurulu, Ankara Sheraton Oteli'nde yapıldı. 
     106 genel kurul delegesinden 76'sının katılımıyla başlayan olağan mali genel kurulda, Gaziantepspor Kulübü Başkanı Celal Doğan, divan başkanlığını yaptı. 
     İstiklal Marşı'nın okunması ve saygı duruşunun ardından, A Milli Takım'ın 17. Dünya Kupası'nda yaptığı maçlardan görüntülerin yer aldığı bir multivizyon gösterisi sunuldu. Daha sonra 1 Haziran 2002-30 Nisan 2003 tarihleri arasındaki faaliyetler ve gelir-gider tablosu genel kurula sunuldu. 
     Federasyon başkanı ve yönetim kurulu üyeleri, faaliyetler ve harcamalar yönünden aklanırken, bu döneme ait gerçekleşen bütçenin 45 trilyon 872 milyar 901 milyon lira, harcamaların ise 43 trilyon 157 milyar 426 milyon lira olduğu bildirildi. 
     1 Haziran 2003-31 Mayıs 2004 tarihleri arasındaki tahmini bütçe ise 75 trilyon 833 milyar 371 milyon lira olarak açıklandı. Aynı dönemde tahmini giderler olarak da aynı rakam belirlenirken, harcamaların gerçekleşen gelirler doğrultusunda yapılacağı ve kesinlikle borçlanmaya gidilmeyeceği bildirildi. 
     
     ULUSOY ''YAYINCI KURULUŞ ÖDEMELERİ AKSATIYOR'' 

     Genel kurulda konuşan Futbol Federasyonu Başkanı Haluk Ulusoy, geçen yıl mali genel kurulun 17. Dünya Kupası maçları öncesine rastladığını ve bazı üyelerin A Milli Takım'ın olası başarısızlığı üzerine politika yaptığını belirterek, ''Bu kişileri o zaman önce Allah'a sonra futbolseverlere havale etmiştim. Milli takımımız, Dünya Kupası'nda kazandığı tarihi başarıyla kendilerine gereken cevabı verdi'' dedi. 
     Bundan sonraki hedeflerinin Avrupa Şampiyonası'nda final oynamak olduğunu vurgulayan Ulusoy, ümit ve genç milli takımların da başarıdan başarıya koştuğunu ve Türk futbolunun yarınlarının da emin ellerde oluduğunu gösterdiklerini bildirdi. 
     Birinci Süper Lig maçlarını naklen yayınlayan televizyon kuruluşunun ödeme sıkıntısı içinde olduğunu ve bu nedenle bu sezon havuz sisteminde sıkıntılar yaşadıklarını belirten Ulusoy, şöyle konuştu 
     ''Bu sorun sadece bizde değil. Diğer Avrupa ülkelerinde de yayıncı kuruluşlar ödeme zorluğu yaşıyor. Bu konuda federasyonumuzun hukuk kurulu gerekli değelendirmeleri yapıyor. Önümüzdeki günlerde Kulüpler Birliği temsilcileriyle de biraraya gelerek bu konuyu görüşeceğiz. Naklen yayınlarla ilgili önümüzdeki günlerde önemli gelişmeler olabilir.'' Ulusoy ayrıca, Birinci Süper Lig'in isim sponsorluğu konusunda da Devlet Bakanı ve Başbakan Yardımcısı Mehmet Ali Şahin ile görüştüklerini ve çalışma başlattıklarını açıkladı. 
     
     ULUSOY GÜZEL BİR LİG GEÇTİ 

     Futbol Federasyonu Başkanı Haluk Ulusoy, 2002-03 sezonunu değerlendirerek, son derece uzun bir maratonda güzel bir lig yaşandığını söyledi. 
     Haluk Ulusoy, konuyla ilgili şunları kaydetti 
     ''Uzun bir maratonda her 3 kademede de şampiyonluk, ligde kalma ve UEFA Kupası'na katılma yolunda büyük bir mücadele izledik. Son ana kadar da bu mücadele sürdü. Herşeye rağmen güzel bir lig geçirdiğimizi söylüyorum. Hakem hatalarıyla belirlenen bir lig olduğunu söylemek istemiyorum. Çünkü dünyanın neresinde olursa olsun insanların yönettiği her türlü olayda hata olur ancak bu hatanın belirgin şekilde, isteyerek yapılmış olması, olayı bulandırır. Bizde şu ana kadar böyle bir kasdi olay yaşanmadı. Ben işe girdiğim günden bu yana hep teşvik priminden sözedilir. Ancak belgesi ve bilgisi olmayan hiçbir şey için suçlama getirilemez.'' Ulusoy, hakemlerin sınıfı geçtiğini de savunarak, şöyle devam etti 
     ''Toplantıya katılan delgelerimizin görüşlerinden de anladığımız gibi hakemlerimiz sınıfı geçmiştir. Ancak son hafta düşme tehlikesi yaşayan takımlarımızın maçlarında bazı söylentiler kulağıma gelmiştir. Özellikle Altay Kulübü'nün düşmesine çok üzüldük. Altay, düşme dışında büyük bir başarı gösterdi. Eğer ileri sürülen bu görüşmede kanıtlanmış bir belge veya bilgi varsa kimsenin gözünün yaşına bakmam, gerekeni yaparım.'' Öte yandan Altay Kulübü Başkanı Ahmet Taşpınar, iddia ettiği Bursaspor'un İstanbulspor'a 500 milyar lira teşvik primi vermesinden Futbol Federasyonu Yönetim Kurulu Üyesi Levent Kızıl'ın haberinin olduğunu konusunda, gerekli yasal prosedür neyse onu uygulayacaklarını söyledi. 
     Levent Kızıl ise Ahmet Taşpınar'ın kendisi hakkında ileri sürdüğü bu suçlamalara yanıt vermekten kaçındı. 
     
</TEXT>
</DOC>
