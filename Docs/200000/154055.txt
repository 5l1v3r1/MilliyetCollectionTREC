<DOC>
<DOCNO> 154055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo22.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan, Altay maçında forma giyemeyecek... 
</HEADLINE>
<TEXT>

     Birinci Süper Futbol Ligi lideri Beşiktaş, yarın kendi sahasında Altay ile yapacağı maç için BJK Nevzat Demir Tesisleri'nde kampa girdi. 
     Siyah-beyazlılar, hazırlıklarını bu akşam basına kapalı olarak gerçekleştireceği idmanla tamamlayacak. 
     Ligin son 5 haftasına en yakın takipçisi Galatasaray'ın 3 puan önünde lider giren Beşiktaş'ta, milli maçta sakatlanan İlhan, yarınki maçta forma giyemeyecek. Sakatlığı bulunan Pancu'nun durumu ise bu akşamki idman sonrasında belli olacak. 
     Kulüp doktoru Ayhan Optur, ''Pancu'yu bu akşam idmanda deneyeceğiz. Buna göre bu futbolcuyla ilgili kararımızı vereceğiz. Tümer'de ise hiçbir sorun yok. Kendisi oynayacak durumda'' dedi. 
     
     MUHTEMEL 11 
     Beşiktaş'ın Altay karşısına, Cordoba, Zago, Ronaldo, Ahmet Yıldırım, Kaan Dobra, Tayfur, Giunti, Tümer, İbrahim, Sergen, Ahmet Dursun muhtemel 11'iyle çıkması bekleniyor. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem M.Selçuk Dereli yönetecek. 
     
     SARI KART ALARMI 
     Beşiktaş'ta, Altay maçı öncesi 5 futbolcu sarı kart cezası sınırında bulunuyor. 
     Siyah-beyazlılarda, 3 sarı kartı bulunan Ahmet Dursun, Ahmet Yıldırım, İbrahim, Tayfur ve Zago, Altay maçında da sarı kart görmeleri durumunda, gelecek hafta Adanaspor ile yapılacak maçta cezalı duruma düşecek. 
     




</TEXT>
</DOC>
