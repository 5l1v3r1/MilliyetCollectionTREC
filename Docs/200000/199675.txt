<DOC>
<DOCNO> 199675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/spor/spo01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikamet Arena 
</HEADLINE>
<TEXT>

   Beşiktaş'ın, Chelsea maçını İstanbul'da oynatmayan UEFA'nın kararını durdurmak için CAS'a yaptığı başvuru kabul edilmedi. Siyah - Beyazlılar'a, Schalke 04'ün sahasının yolu gözüktü 
      
   Üç maddelik gerekçe 
   ULUSLARARASI Spor için Hakemlik Mahkemesi CAS , Beşiktaş'ın, UEFA'nın terör olaylarını öne sürerek ertelediği Chelsea maçını İstanbul'da oynamak için yaptığı başvuruyu reddetti. CAS, Avrupa'daki bazı ülkelerin dışişleri bakanlığınca "Türkiye'ye gitmeyin" çağrısının yapılmış olması, 2000'de Galatasaray - Leeds United maçı öncesi İstanbul'da iki İngiliz'in hayatını kaybetmesi ve terör olaylarında İngiltere Başkonsolosu Roger Short'un ölmesini gerekçe gösterdi. 
   
   Keyfi bulunmadı 
   UEFA kararlarının yasallığı konusunda sınırlı yeniden gözden geçirme hakkına sahip olduğunu hatırlatan CAS, İsviçre'nin Lozan kentinde dün yapılan toplantıda, bu uygulamanın keyfi olmadığını, yasalara veya UEFA'nın kendi kurallarına aykırı olmadığını belirtti. Futbol Federasyonu, bu kapının kapanması üzerine İsviçre İdare Mahkemesi'ne başvurdu. Zaman daralırken, Beşiktaş-Chelsea karşılaşmasının 9 Aralık'ta Arena Stadı'nda oynanmasına kesin gözüyle bakılıyor. 
   
   Erzik'ten açıklama    UEFA Asbaşkanı Şenes Erzik, "Erzik yol ayrımında" haberiyle ilgili bir açıklama yaptı. Erzik, "Maçların terör gerekçesiyle tarafsız sahaya alınmasının yanlış olduğunu vurguladım. Yürütmenin durdurulması halinde aynı yanlışın tekrarlanmaması gerektiğini söyledim. UEFA'nın da, Şenes Erzik'in de, böyle bir yanlışın içinde olmaması gerektiğine dönük ifadelerimden istifa kavramının çıkarılması doğru değildir" dedi. 
   
   Mete Düren İletişim Komitesi Başkanı    GALATASARAY ile Leeds arasında üç yıl önce yapılan UEFA Kupası maçı öncesi yaşanan olayların, bugün gündeme getirilmesi, bu kararın ne kadar abes sebeplere dayandığının göstergesi. Federasyonla ortak hareket ederek, mümkün olan tüm hukuksal yöntemlere başvuracağız. Ancak Chelsea maçının Arena Stadı'nda oynanması kesinleşti gibi. Bunun için Schalke 04 ile ön protokol imzalanmak üzere. 
   
   Hüsnü Güreli İkinci Başkan    CAS'IN kararı skandaldır. Hukuka da aykırıdır. Buna karşın haklarımızı aramaya devam edeceğiz. 15 gündür Türkiye'de olay mı var Bu Türkiye Cumhuriyeti'ne karşı yapılan en büyük ayıptır. Biz bu ayıpa karşı çıkarak dava açtık. Kaldı ki maçtan 1.5 milyon dolar gibi gelir söz konusuyken, bunu kenara ittik, reddettik, dava açtık. CAS tedbir isteğimizi geri çevirdi. İşin peşini bırakmayacağız. 
   
   Dev projede mutlu son    9 yıllık özlem 
   SİYAH - Beyazlı kulübün Fulya'da yapmayı düşündüğü iş merkezi projesinin imarına nihayet onay çıktı. Üç blok halinde, 18 katlı bir alış veriş merkezi ile iki büro ve konuttan oluşan proje, İstanbul Büyükşehir Belediyesi'nin engeline takılmıştı. Ancak toplam 52 dönümden oluşan arsa için yönetimin 100 bin metrekare talebine karşılık imar izni 60 bin metrekare ile sınırlı tutuldu. 
   
   22 trilyon gelir 
   YÖNETİMİN, İTÜ'den de olumlu raporu alması ile iş resmi işlemlerin tamamlanmasına kaldı. Bu süreçin iki yılı bulabileceği bildirilirken, Beşiktaş da bu süre içinde yeni inşaat projesi için hazırlıklarını tamamlayacak. New York'taki bir işyerinden esinlenerek kurulacak dev alış veriş merkezinin yapımı sonrası büyük bir gelir kapısı açılacak, kasaya yıllık 15 milyon dolar civarında kira girecek. 
   
   Bıçak kemiğe dayandı    Ahmet Dursun'un, tartıştığı Federico Giunti'ye bıçak fırlattığı ortaya çıktı. Dışlanan golcü oyuncu ile ara transferde yolların ayrılması kesinleşti 
   ORHAN YILDIRIM 

   Yumruk değilmiş 
   SİYAH - Beyazlı ekipte Ahmet Dursun ile Federico Giunti'nin başrole soyunduğu olayda büyük bir tehlikenin eşiğinden dönüldü. Önceki günkü idmanda tartışan, daha sonra tesislerde birbirine giren ikili arasındaki kavganın boyutlarının daha da büyük olduğu öğrenildi. İtalyan futbolcunun dudağının açılmasına kadar varan olayın Ahmet Dursun'un yumruğuyla değil, bıçak atmasıyla meydana geldiği ortaya çıktı. 
   
   Allah korudu 
   SOYUNMA odasından çıkışta yeniden karşılaşan ikilinin, karşılıklı küfürleşme sonrası birbirine girdiği, çok sinirlenen golcü oyuncunun, Giunti'ye bıçak fırlattığı iddia edildi. Sonuçları daha büyük bir tehlikeye yol açabilecek bu olay ucuz atlatılırken, Giunti'nin yüzünde oluşan kesik bandajla kapatılmaya çalışıldı. Bardağı taşıran bıçaklı kavganın ardından Ahmet Dursun tamamen gözden çıkarıldı. 
   
   Agresifleşti 
   FORMA bulamaması üzerine uzun süredir gergin olan Ahmet Dursun, Konyaspor maçında taraftarın da protestosu sonrası agresif bir görüntü çizmeye başlamış, Lazio ve Fenerbahçe karşılaşmalarında kadroda yer almak istememişti. Bu durum Lucescu'nun da tepkisini çekmişti. Menajer Sinan Engin, iki oyuncunun savunmalarını alacaklarını açıklarken, dün idmana çıkmasına rağmen Lucescu'nun Ahmet Dursun'u Adana kadrosuna almadığı bildirildi. 
   
   Altın plaket    SAKATLAR Konfederasyonu tarafından Cumhurbaşkanı Ahmet Necdet Sezer'in huzurunda Çankaya Köşkü'nde düzenlenen törende Beşiktaş Başkanı Serdar Bilgili'ye "Altın Plaket" ödülü verildi. Özürlülere verdiği destek nedeniyle bu ödüle layık görülen Bilgili, plaketini Sakatlar Konfederasyonu Başkanı Faruk Öztimur'dan aldı. 
   
   Emre korkuttu    
   SİYAH - Beyazlı takım, Adana maçının hazırlıklarını dün tek idmanla sürdürdü. Üst solunum yolu enfeksiyonu geçiren İlhan dinlendirilirken, hafif sakatlığı bulunan Giunti, Kaan Dobra ve Cordoba doktor gözetiminde ayrı olarak çalıştı. İdmanda ayağına darbe alan Emre, çalışmayı yarıda bıraktı. Emre'nin önemli bir sakatlığının olmadığı öğrenildi. 
   
   'Kalmaya mecburum '    BEŞİKTAŞ'IN hocası Lucescu, daha önceki taleplerinin kabul edilmediğini hatırlatıp, Chelsea sınavı nedeniyle Adanaspor maçının ertelenmesini istemediğini söyledi. Toyotasa firması tarafından Toyota Land Cruiser 100 model arazi aracı tahsis edilen Lucescu, "Benzin deposunu doldurmak pahalıya patlayacak. Toyota iki yıl daha beni Beşiktaş'ta kalmaya mecbur etti" esprisini yaptı. 
   
   Lucescu'ya iki çırak    ROMANYA'DA teknik direktörlük kursunu tamamlayan ve "Pro" diploması için gerekli stajı yapmaya hazırlanan iki Rumen antrenör, Lucescu'ya konuk olacak. Braşov'un hocası Lacatus ile Dinamo Bükreş'in çalıştırıcısı Ioan Andona, 13-20 Aralık tarihlerinde idmanlarda gözlemcilik yapacak. Hagi ve Balint de, Real Madrid'e misafir gidecek. 
   
   Ramazan'a destek    DİZİNDEKİ sakatlık nedeniyle riske edilmeyecek olan Cordoba'nın yerine Adana önünde kaleyi koruyacak Ramazan'a güvenoyu verildi. Kaleci Antrenörü Ilie Datcu, "Çok genç ve yetenekli. Ne kadar çok forma giyerse o kadar tecrübe kazanır. Adanaspor maçında kaleden yana bir sıkıntı çekmeyiz. Ramazan'a olan güvenim tam" dedi. 
   
   
</TEXT>
</DOC>
