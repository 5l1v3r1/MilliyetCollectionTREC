<DOC>
<DOCNO> 165335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun10.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Playboy güzellerinin hatları ekonomik duruma göre değişiyor... 
</HEADLINE>
<TEXT>

     ABD'de yapılan bir araştırma, Playboy güzellerinin hatlarının, ülkenin ekonomik durumuna göre değiştiğini ortaya koydu. 
     Pennsylvania eyaletinin Erie kentindeki Mercyhurst Üniversitesi tarafından yapılan ve 1960'tan 2000 yılına kadar seçilen Playboy güzellerinin yüzleri ile vücutlarının kıyaslandığı araştırmaya göre, erkekler ekonominin bozuk olduğu zamanlarda güçlü görünümlü kadınları, ekonominin düzelmeye ve iyi gitmeye başladığı dönemlerdeyse daha narin kadınları tercih ettiler. 
     Psikolog Dr Terry Pettijohn, araştırmanın sonuçlarıyla ilgili olarak, ''Kısacası ekonominin iyi gittiği zamanlarda daha eğlenceli oluyoruz, kötüleştiği zamansa bizi koruyacak birilerini istiyoruz'' diye konuştu. 
     Amerikan Psikoloji Derneği'nin Atlanta'da yapılan yıllık toplantısında da sunulan araştırma sonuçlarına göre, erkeklerin güzellik tercihlerini sosyal ve ekonomik koşullar fazlasıyla etkiliyor. 
     ABD'de 1960'tan 2000'e kadar işsizlik, evlilik, cinayet ve diğer etkenlerin istatistik rakamlarına göre yapılan değerlendirmede, ekonominin bozuk olduğu dönemlerde biraz daha yaşlı, daha kilolu ve uzun, daha geniş belli güzeller tercih edildi. Bu dönemlerde seçilen yılın Playboy güzellerinin daha küçük gözlü ve sert yüz hatlarına sahip olduğu dikkat çekti. 
     Buna örnek olarak, ekonomik ve sosyal faktörlerin en kötü olduğu yıllardan biri olan 1993'te kilolu ve uzun boylu Anne Nicole Smith'in Yılın Playmate'i seçildiğini belirten araştırmacılar, refah dönemlerindeyse Playboy okuyucularının yumuşak ve genç kız tipli, ince belli ve daha büyük gözlü güzelleri seçtiklerini kaydettiler. 
     Araştırmada, Amerikan ekonomisinin patlama yaptığı 1960'lı yılların başında şimdiye dek seçilen en genç güzel olan 18 yaşındaki Donna Michele ile en hafif güzel olan 46 kg ağırlığındaki June Cochran'ın Yılın Playmate güzelleri seçildiği hatırlatıldı. 
     Bu konuda daha önce yapılan araştırmalara göre, güzellik ve cinsel albeniyle ilgili ölçütlerin kültür ve zamanla değiştiği düşünülüyordu. 

     
</TEXT>
</DOC>
