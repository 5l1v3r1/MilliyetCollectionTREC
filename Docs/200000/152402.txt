<DOC>
<DOCNO> 152402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo34.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Trabzon'a puan için gidiyor... 
</HEADLINE>
<TEXT>

     Birinci Süper Futbol Ligi ekiplerinden Göztepe'de, kulüp başkanı İskender Tuğsuz, futbolcularla yaptıkları toplantıda, ligde kalmak için ''ant içtiklerini'' söyledi. 
     İskender Tuğsuz, Trabzon'a puan ya da puanlar almak için gideceklerini söyledi. 
     Trabzonspor'un Türkiye Kupası'nı kazanmasının, lig maçında avantajlarına olduğunu kaydeden Tuğsuz, şöyle konuştu 
     ''Rakibimiz bir final maçı yaptı. O maçtan sonra bizim maça konsantre olmaları pek mümkün değil. Bir sonraki hafta da Galatasaray ile oynayacaklar. O maçı da düşüneceklerdir. Ancak beni ümitlendiren, Trabzonspor'un durumundan çok, bizim oyuncularımızın galibiyete olan inançları. Kendileriyle 1.5 saat süren toplantı yaptık. Onlar da bu davaya inandılar. Ligde kalmak için ant içtik. Mutlaka puanla döneceğiz.'' Ligde kalma mücadelesi veren sarı-kırmızılı ekip için büyük önem taşıyan karşılaşma öncesinde, camiayı da harekete geçirdiklerini kaydeden Tuğsuz, ''Maçın galibiyet primi 5-6 milyar liraya kadar yükseldi. Bu da oyuncularımızın moralini yükseltti'' dedi. 
     Koray'ın sakatlığının sürdüğünü ifade eden Tuğsuz, Göksel'in kadroda yer alıp almama durumu konusunda da son kararı teknik direktör İlyas Tüfekçi'nin vereceğini söyledi. 
     Bu akşam antrenman yapacak olan Göztepe'nin, yarın Trabzon'a hareket edeceği öğrenildi. 
     





</TEXT>
</DOC>
