<DOC>
<DOCNO> 195467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun02.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ölen ABD'li asker sayısı, Vietnam'ın ilk üç yılını solladı 
</HEADLINE>
<TEXT>

     ABD'nin daha bir yılını doldurmayan Irak'taki savaşında ölen askerlerinin sayısının, Vietnam savaşının ilk üç yılında ölen ABD askeri sayısını aştığı bildirildi. 
     ABD Savunma Bakanlığı'nın istatistikleri kullanılarak Reuters tarafından yapılan incelemeye göre, başlangıcı resmi olarak 11 Aralık 1961 tarihinin kabul edildiği Vietnam savaşında, 1964 yılı sonuna kadar 392 Amerikan askeri ölmüştü. 
     Bu dönemde ABD'nin Çinhindi olarak adlandırılan bölgede 17 bin askeri bulunuyordu. 
     Bağdat'ta yol üzerine yerleştirilmiş bir bombanın patlaması sonucunda ölen Amerikan askeri sayısı ise savaşın başından bu yana, 397'ye yükseldi. Irak'taki ABD askeri sayısı ise 130 bin civarında. Vietnam'daki ABD askeri sayısı ise 1965'te bu düzeye yükseldi. 
     Ölen ABD askerlerinin sayısı, Vietnam'daki savaşın ilk üç yılında ölen ABD askeri sayısını, Pazar günü düzenlenen saldırılar sonucu aştı. 
     ABD'nin ''terörizme karşı savaş'' olarak adlandırdığı Irak, Afganistan, Filipinler ve Güney Doğu Asya bölgesindeki operasyonlarındaki toplam asker kaybı ise 488'e ulaştı. 
     Vietnam savaşının başlangıç tarihi resmi olarak 11 Aralık 1961 kabul ediliyor, ancak bazı tarihçiler bunu 1950'lerin son yıllarına kadar götürüyor. Bazı tarihçiler ise Vietnam savaşının asıl başlangıcının, 5 Ağustos 1964'te, Lyndon Johnson'ın Kuzey Vietnam'ın havadan bombardımanı emrini vermesi olduğunu belirtiyorlar. 
     Ancak ABD Savunma Bakanlığı ''Askeri Tarih Merkezi'' kayıtlarına göre ise savaş, 11 Aralık 1961'de, 32 uçak ve helikopterin 400 askeri bu ülkeye indirmesiyle başladı. 
     1970'lerin ortalarında sona eren savaşta ABD toplam 58 bin kişi kaybetti. ABD'nin Vietnam'daki kayıpları özellikle 1968'den itibaren hızla arttı. 
     3 saldırı, 5 yaralı 
     Irak'ın kuzeyindeki Kerkük ve batısındaki Felluce kentlerinde, Amerikan askerlerine düzenlenen 3 saldırıda 5 asker yaralandı. 
     Iraklı polis yetkililerine göre, Kerkük'ün merkezinde Amerikan konvoyunun geçtiği yola yerleştirilen bombanın patlaması sonucu 2 asker yaralandı. Patlamada bir araç tahrip oldu. 
     Polis kaynakları, Kerkük-Tikrit yolunda da bir konvoya saldırı düzenlendiğini ve bu saldırıda da 2 askerin yaralandığını belirttiler. 
     Bu arada Felluce'nin ana caddelerinden birinde yine bir Amerikan konvoyuna saldırı düzenlendiği ve bir askerin yaralandığı kaydedildi. Saldırıda askeri bir araç da hasar gördü. 
     
</TEXT>
</DOC>
