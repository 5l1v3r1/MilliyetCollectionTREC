<DOC>
<DOCNO> 197865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/ekonomi/eko08.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da bütçe uzlaşması tartışması 
</HEADLINE>
<TEXT>

      EKONOMİ SERVİSİ 
   
   Avrupa Birliği'nin önde gelen ülkeleri Almanya ve Fransa'nın bütçe açıklarının Avrupa standartlarının üzerinde olması ve bu konuda uzlaşmaya varılması tartışmaya yol açtı. Bazıları Avrupa istikrar Paktı'nın artık zamanının geçtiğini savunurken, Avrupa Komisyonu'nun bir bölümü bu konuda huzursuz. Euro Bölgesi ekonomi bakanları önceki gece bir araya gelerek Avrupa Komisyonu'nu ve bütçe açığı sorunu bulunan ülkeleri memnun edecek bir çıkış yolu üzerinde çalışma yaparken daha sonra bir uzlaşmaya varıldığı açıklandı. 
   Gözlemciler ise varılan uzlaşma nedeniyle Almanya ve Fransa'nın günü kurtardığını belirtiyor. Her iki ülke de bütçe açığı sorununu gidermek için harcamalarda kısıntıya gidilmesinin Avrupa'daki canlanma hareketlerine kötü yansıyacağını savunuyor. Uzlaşmanın 12 üye ülkenin yer aldığı Euro bölgesinde beş ülkenin itirazına rağmen geçtiği bildirildi. Önümüzdeki perşembe günü yapılacak ve 15 üye ülkenin ekonomi bakanlarının katılımıyla gerçekleşecek toplantıda da anlaşmanın kabul edilmesi gerekiyor. 
   
   
</TEXT>
</DOC>
