<DOC>
<DOCNO> 175734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo13.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basını ''karalar'' bağladı CSKA'ya yıkım 
</HEADLINE>
<TEXT>

     Futbolda Avrupa Şampiyonlar Ligi 3. ön eleme turu ilk maçında dün akşam Galatasaray'ın, İstanbul'da CSKA Sofya'yı 3-0 yenmesi, Bulgar basını tarafından tepkiyle karşılandı. 
     ''CSKA'ya yıkım'' biçimindeki dev başlığını manşetine taşıyan en büyük futbol gazetesi ''Meridian Maç'', alt başlığında ''CSKA'nın kabus gibi hataları 3-0 yenilmesine neden oldu'' diye yazdı. Gazete, ''Bulgar takımı, Avrupa sahnesinde en zayıf maçlarından birini oynadı. CSKA, Avrupa Şampiyonlar Ligi gruplarına girme şansına 'elveda'' demiş sayılır'' ifadelerini kullandı. 
     Öte yandan maçın geç saatlerinde bitmiş olmasından dolayı, yazılı basının büyük bir bölümü sonuç haberini vermezken, radyolar ve internet üzerinden yayın yapan medyalar, CSKA Sofya Teknik Direktörü Stoyco Mladenov'un maç sonrası yaptığı açıklamalarını yayınladı. 
     Mladenov, açıklamalarında şunları kaydetti 
     ''Maçın başındaki ölümcül 7 dakika, galip olacak takımı belirledi. Karşımızda Galatasaray gibi klas bir takım varken soyunma odasından çıkar çıkmaz ondan 2 gol yememek kolay değil. 
     Herşeye karşın skor 2-0 olduktan sonra biz yine de şoktan çıkıp, rakibimize eşit bir güç gösterdik. Tam o anda, affedilemez bir hata yapıp 3. golü yiyince maç aslında o anda bitti. 
     Maç boyunca 90 dakikada anlamlı hiçbir şey yapamadık. Gerçekler bu. Yine de söylüyorum, soyunma odası çıkışında 2-0 ile maçın döndürülmesi çok zor. 
     Rövanş konusunda küçük bir şansımız var, ancak aldanmamak gerekir. Galatasaray klas bir takım ve şimdiki gücü de çok büyük.'' Ülkenin en büyük spor gazetelerinden biri ''7 Dni Sport'' ise, manşetten ''CSKA'ya nakavt - 0-3'' diyerek, önceki gün trafik kazası geçirip sahaya çıkamayan CSKA Sofya Kaptanı Georgi Antonov'un yüzünden tüm takım kadrosunun altüst olduğunu yazdı. 
     CSKA Sofya taraftarlarının İstanbul'da adeta kuşatma altında kaldığı, 40 derecelik sıcakta otellerinden bile dışarı çıkamadıklarını savunan gazete, Atatürk Olimpiyat Stadı'nda da aynı çilenin sürdüğünü iddia etti. 
     Bulgar taraftarların stada saat 10.00'da polis eskortuyla götürüldüğünü ve maç saatine dek stat bölgesinden çıkmalarının yasaklandığını ileri süren ''7 Dni Sport'', ''Stadı bilmeyen bir kişi için bu cehennemde 11 saat geçirmek zor'' diye yazdı. 

     
</TEXT>
</DOC>
