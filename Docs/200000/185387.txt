<DOC>
<DOCNO> 185387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur21.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Genel Başkanı Karar hukuki değil siyasidir 
</HEADLINE>
<TEXT>

     DEHAP Genel Başkanı Tuncer Bakırhan, Yargıtay'ın, 4 DEHAP yöneticisi hakkında ''evrakta sahtecilik'' suçundan verilen mahkumiyet kararını onamasının ''hukuki değil siyasi bir karar'' olduğunu iddia etti. 
     Bakırhan, DEHAP Genel Merkezi'nde düzenlediği basın toplantısında, eski DEHAP yöneticilerinin evrakta sahtecilik suçlamasıyla yargılandıkları davadaki sürecin hızlı işlediğini ifade etti. 
     DEHAP'ın, geçmişte olduğu gibi bugün de planlanmış ve hazırlanmış bir sonuçla karşı karşıya kaldığını öne süren Bakırhan, yapılmak istenenin barış ve demokrasi mücadelesi yürüten partilerini siyaset dışına itme çabası olduğunu savundu. 
     Bakırhan, demokrasi ve barış mücadelelerinin devam edeceğini belirterek, ''Bu karar, hukuki değil siyasi bir karardır. Türk ve dünya kamuoyunda vicdanları yaralamış, gerçekleri yansıtmayan, siyaset tarafından etkilenen ve verilen bir karardır. Demokratik ve barışçıl ortama katkı sunma yerine, bunu zedeler'' dedi. 
     Bir soru üzerine, Bakırhan, avukatların karar düzeltme talebinde bulunacaklarını, iç hukuk yollarını tükettikten sonra konuyu AİHM'ye götürebileceklerini söyledi. 
     
</TEXT>
</DOC>
