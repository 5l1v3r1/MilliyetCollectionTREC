<DOC>
<DOCNO> 159343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/ekonomi/eko01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'ye 'dalgalı kur' sorusu 
</HEADLINE>
<TEXT>

Meclis Yolsuzlukları Araştırma Komisyonu, Serdengeçti'ye 'dalgalı kura neden geç geçildiğini' sordu 
     SALİHA ÇOLAK Ankara 

     Merkez Bankası MB Başkanı Süreyya Serdengeçti, TBMM Yolsuzlukları Araştırma Komisyonu'na şubat krizi hakkında bilgi verirken, dönemin Başbakanı Ecevit'in 'siyasi kriz' açıklamasıyla krizin patlak verdiğini, MB'nin döviz talebini karşılamakla görevini yaptığını, krizde sorumluluğu olmadığını söyledi. 
     Serdengeçti, 19 Şubat 2001'de yaşanan krizden sonraki üç günde, yerli ve yabancı 19 bankanın MB'den 5 milyar 188 milyon dolar satın aldığını, o günkü rakamlarla 3.5 katrilyon lira değerinde döviz satışı yapıldığını anlatırken bankadan alınan 460 trilyon liranın da yine döviz alımında kullanıldığını bildirdi. Döviz alan kurumların adını vermedi. 
     
     'Neden hazırlanmadınız ' 
     Dönemin MB Başkanı Gazi Erçel'in kriz patlamadan önce kendi parasını dövize çevirdiğini anımsatan bir komisyon üyesinin, "Başkan hazırlık yaparken banka neden krize hazırlanmadı " diye sorması üzerine, Serdengeçti, Erçel'in hareketini, "Bu soruyu Gazi Erçel'e sormalısınız" diye karşılarken şunları söyledi "Kriz beklemiyorduk, işareti yoktu. Başbakan çıkıp, 'ülkede siyasi kriz vardır' açıklaması yaptı, kriz başladı. Bizim sorumluluğumuz yok. Gelen döviz taleplerini karşılamak durumundaydık." 
     Serdengeçti, "Neden dalgalı kura geçmek için üç gün bekleyerek devleti zarara soktunuz " sorusuna ise "Ben başkan yardımcısıydım. Bizde buna başkan karar verir" yanıtını verdi. 
     
     Erçel'i dinleyecekler 
     Serdengeçti'nin, açıklamalarından tatmin olmayan bir komisyon üyesi, "Dalgalı kura geçmek için üç gün bekleyip o arada piyasaya ucuz döviz verip devleti zarara uğratanlar, sorumluluğu siyasete atamaz. Hem siyasetin, hem de MB'nin sorumluluğu var" diye tepki gösterdi. Komisyon, bugün BDDK Başkanı Engin Akçakoca'yı, yarın da Merkez Bankası eski Başkanı Gazi Erçel'i dinleyecek. 
     
Parasını dolara çevirmişti      Merkez Bankası eski Başkanı Gazi Erçel'in, dalgalı kura geçilen 21 Şubat 2001'den iki gün önce 19 Şubat'ta Halk Bankası'ndaki 52 milyar liralık hesabını dolara çevirdiği ortaya çıkmış, Yargıtay Cumhuriyet Başsavcılığı, hakkında görevini kötüye kullandığı iddiasıyla dava açmıştı. O dönemde olayı "talihsiz bir tesadüf" olarak değerlendiren Erçel, parasını dövize çevirme nedenini, 'kızının ABD'de göz ameliyatı için dolara ihtiyacı olması' şeklinde açıklamıştı. 
     İddianamede ise Erçel'in Merkez Bankası Başkanı olarak hükümetin kararı alma sürecinde yer alan kişi olduğu, dolayısıyla dalgalı kura geçileceğini bildiğinden iki gün önce şahsi birikimini dövize çevirip haksız kazanç sağladığı iddia edildi. 
     

</TEXT>
</DOC>
