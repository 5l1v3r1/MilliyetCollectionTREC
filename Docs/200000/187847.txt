<DOC>
<DOCNO> 187847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur25.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emrindeki erlerle banka şubelerini tarayan astsubaya 30 yıl hapis 
</HEADLINE>
<TEXT>

     Antalya'nın Manavgat İlçesi'nde yaklaşık 2 yıl önce emrindeki erlerle banka şubeleri ve işyerlerini askeri araçtan otomatik silahlarla tarayan ve dava sürecinde Türk Silahlı Kuvvetleri'ndan ihraç edilen tutuklu sanık Astsubay Murat Zencirli, 30 yıl hapis cezasına çarptırıldı. Tutuksuz yargılanan 6 er ise beraat etti. 
     Manavgat Oymapınar Özel Asayiş Bölüğü Komutanı iken, 12 Kasım 2001 tarihinde gece vakti, emrindeki 6 erle birlikte Manavgat merkezindeki Atatürk Caddesi'nde askeri araçtan çok sayıda banka şubesi ve işyerine ateş açan Kıdemli Astsubay Üstçavuş Murat Zencirli, 17. kez hakim karşısına çıktı. 
     Antalya 1. Ağır Ceza Mahkemesi'nde görülen davanın karar duruşmasında, aralarında kamu bankalarının da bulunduğu banka şubeleri ve çok sayıda işyerine ateş açarak ''mala zarar'', olaya karışan emrindeki erleri ölümle tehdit ettiği gerekçesiyle ''şartlı tehdit'', ''saldırgan sarhoşluk'', ''halkta korku ve panik yaratmak'' ve ''kamu görevini ve malını olayda kullanmak'' gibi suçlamalarla 50 yılı aşkın hapis cezasına çarptırılması istenilen Murat Zencirli hakkında, şikayetçi avukatları ceza verilmesi taleplerini yinelediler. 
     Dava sürecinde, ''Silahlı tehdide maruz kalarak suçu işledikleri'' kanaatiyle geçen yıl tahliye edilen erler Ercan Karcı, Ali Akkuş, Barış Turan, Alper Genç, Zekariya Yılmaz ve Çağdaş Şengel duruşmaya katılmadılar. 
     
     SAVCI'NIN MÜTALAASI 
     Mahkemenin verdiği kısa aradan sonra Cumhuriyet Savcısı Cafer Tüfekçi, mütalaasını sundu. 
     Savcı ilk olarak, sanık erlerin komutanları Murat Zencirli'nin emir ve komutasında ''Askeri hiyerarşinin gereği olarak'' hareket ettiklerini ve olaya alkollü durumdaki Zencirli'nin tehdit ve baskısı altında can korkusuyla karıştıklarını bildirdi. Savcı, erlerin ''Silahla ateş açma suçunu zora dayalı olarak'' gerçekleştirdiklerini belirterek, suçun asli unsurlarının oluşmadığından dolayı sanık 6 er hakkında beraat kararı verilmesini talep etti. 
     Cumhuriyet Savcısı Cafer Tüfekçi, mütalaasında, tutuklu sanık Murat Zencirli'nin de olay tarihinde birliğindeki erleri silahlandırıp, askeri araçla, kendisinin bireysel kasıt duyduğu, olumsuz duygularının etkisinde kalıp bankalardan birebir yarar sağlayamadığı için saldırıyı gerçekleştirdiğini ileri sürdü. 
     Sanık Zencirli'nin emrindeki erlere de ''yasadışı emir'' verdiğini ve emri yerine getirmedikleri takdirde ölüm tehdidinde bulunarak baskı kurduğunu anımsatan Savcı, tehdit suçunu oluşturan unsurların açık olduğunu bildirdi. 
     Savcı, bankalardan bazılarının kamu bankası olduğunu da hatırlatarak, sanığın iddianamede yer alan diğer suçlarla ilgili de cezalandırılmasını talep etti. 
     
     SANIK ZENCİRLİ'YE SON SÖZ 
     Mahkeme Başkanı Nizamettin Ayhan savcının mütalaasından sonra sanık Murat Zencirli'ye son sözünü sordu. 
     Zencirli, olay nedeniyle çok üzgün ve pişman olduğunu belirterek, şunları söyledi 
     ''Olay nedeniyle çok üzgünüm. Eşimden ve çocuğumdan ayrıldım. 12 yıllık mesleğimden oldum. 5 yıl Özel Harekat'ta çalışmama rağmen bütün emeklerimi sildim. 2000 yılında verilen Kahramanlık Övünç Madalyası'nın sahibiyim. Çalışmalarımın ve olay tarihindeki psikolojik sorunlarımın göz önünde bulundurulmasını istiyorum. Doktorlarla konuştum, rahatsızlıklarımın ve sıkıntılarımın bir çoğunu atlattım. Mağdur durumdayım.'' Sanık Murat Zencirli'nin avukatı Suat Şahintürk de ''şartlı tehdit'' iddiasına katılmadıklarını ve müvekkilinin olaydaki psikolojik durumunun göz önünde bulundurularak bazı suçlardan beraatını talep etti. 
     
     ERLERE BERAAT ESKİ KOMUTANLARINA CEZA 
     Mahkeme, sanık ve sanık avukatını dinledikten sonra duruşmaya bir kez daha kısa bir ara verdikten sonra kararını açıkladı. Mahkeme Başkanı Nizamettin Ayhan, olaya karışan erler Erhan Karcı, Alper Genç, Zekeriya Yılmaz, Ali Akkuş, Barış Turan ve Çağdaş Şengel'in ''Komutanlarının ölüm tehdidi ve baskısı altında'' suçu işledikleri kanaatiyle beraatlerine karar verildiğini bildirdi. 
     Mahkeme Başkanı Ayhan, Murat Zencirli hakkında da sanığı söz konusu suçların her biri için ayrı hapis ve para cezasına çarptırıldığını açıkladı. 
     Mahkeme Başkanı, sanığın hakkındaki iddialarla ilgili toplam 6 yıl 3 ayı ağır hapis cezası olmak üzere, 30 yıl hapis cezasına çarptırıldığını belirtti. 
     Mahkeme sanık Zencirli'ye ayrıca 3 milyar 147 milyon 347 bin lira ağır para cezası verdi. 
     
</TEXT>
</DOC>
