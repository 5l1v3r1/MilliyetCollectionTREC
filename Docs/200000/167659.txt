<DOC>
<DOCNO> 167659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo08.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 3 idmanla kaldığı yerden... 
</HEADLINE>
<TEXT>

     Fenerbahçe'de, kulüp yönetim kurulunun yarın yapması beklenen haftalık olağan toplantısı bir kez daha erteleniyor. 
     Geçen hafta yapılmayan toplantının yarın da yöneticilerin çoğunun İstanbul dışında olması nedeniyle ertelenmesi gündeme geldi. 
     Kulüp genel sekreteri Vedat Olcay, yarın yönetim kurulu toplantısının yapılıp yapılmayacağının belli olmadığını ifade ederek, ''Belki yapmayacağız. Çünkü yöneticilerin çoğu dışarıda. Yarın yöneticelerle görüşeceğim ve duruma göre karar vereceğiz'' dedi. 
     
     YENİ SEZON HAZIRLIKLARI 
     Yoğun antrenman programının ardından bugünü izinli geçiren futbolcular, yarından itibaren yeni sezon hazırlıklarını sürdürecek. 
     Samandıra Tesisleri'nde sabah biraraya gelecek futbolcular, 09.30'da antrenman yapacak. Haftanın ilk antrenmanını basın mensupları da izleyebilecek. Öğlen ve akşam yapılacak idmanlar ise basına kapalı gerçekleştirilecek. 
     Sarı-lacivertlilerin 13 Temmuz Pazar gününe dek geçen haftaki gibi yoğun bir tempoda çalışacakları ve pazar günü sağlık kontrolünden geçeçekleri bildirildi. 
     
     İSMAİL GÜLDÜREN'İN DURUMU 
     Ameliyat geçirdiği ayağında sorun olan İsmail'in tedavisinin sürdürülüyor. 
     Profesyonel futbol takımı idari işler sorumlusu Volkan Ballı, İsmail'in ağır idman temposunda ağrıları olduğunu belirterek, ''Bu futbolcunun futbol hayatının tehlikede olduğu şeklindeki haberler spekülasyondur. İsmail, önemli bir sakatlık geçirdi. Sıkı yüklenme dolayısıyla ağrıları oldu. Tedavisi sürüyor'' dedi. Ballı, Serhat'ın da Samandıra Tesisleri'nde tedavisinin sürdüğünü söyledi. 
     Öte yandan, Fenerbahçe'de İsmail Başöz'ün yerine kulüp doktorluğuna getirilen Ekrem Kavukçu'nun görevine başladığı bildirildi. 
     Diğer yandan kulüp müdürü Serkan Acar, dış ilişkiler müdürü Turgut Acar, futbol takımı idari işler sorumlusu Volkan Ballı ve teknik direktör Christoph Daum'un yardımcısı Murat Kuş'un, yarın İstanbul'da yapılacak UEFA Kulüp Lisans Sistemi Semineri'ne katılacağı öğrenildi. 
     
</TEXT>
</DOC>
