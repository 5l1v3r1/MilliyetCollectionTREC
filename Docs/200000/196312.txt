<DOC>
<DOCNO> 196312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun10.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York sokaklarında "internet kulübesi"... 
</HEADLINE>
<TEXT>

     New Yorklular, bundan böyle sokaklara yerleştirilen yüksek teknoloji ürünü telefonlar sayesinde kolayca internete bağlanabilecek. 
     İlk aşamada Manhattan'da 25 noktaya yerleştirilen renkli dokunmatik ekranlı İnternet telefonla kullanıcılar, internette sörf yapabilecek, e-maillerini kontrol edebilecek ve kendi fotoğraflarını mesajlarına ekleyerek gönderebilecek. 
     ABD'de ilk kez New York sokaklarına konulan hızlı bağlantılı internet telefonunda, 50 cent karşılığında e-mail okumak ve cihazın kamerasıyla çekilen fotoğrafı gönderilen mesajlara eklemek mümkün. 
     İnternet kullanıcılarına büyük kolaylık sağlayacak internet telefonlarında bir dakika sörf yapmanın bedeli de 25 cent. 
     Yeni uygulama, özellikle turistlerin büyük ilgisini çekiyor. İspanyol turist Luis Manz, 43. sokaktaki İnternet telefonda çektiği fotoğrafını mesajına ekleyerek Madrid'deki çocuklarına gönderirken, ''Çok iyi bir uygulama, en iyi tarafı mesajınızla birlikte resim gönderebilmeniz'' diyor. 
     Web telefonlar, Londra'da da iki yıldan bu yana başarıyla kullanılıyor. 
     New York'ta bulunan 33 bin paralı genel telefonu, her gün yaklaşık 4 milyon kişi kullanıyor. 
     
</TEXT>
</DOC>
