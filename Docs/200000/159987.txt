<DOC>
<DOCNO> 159987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko44.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 zirvesinin gündeminde ekonomik büyüme var 
</HEADLINE>
<TEXT>

     Fransa'nın İsviçre sınırındaki Evian kentinde pazar günü başlayacak G-8 zirvesinin en önemli gündem maddesini, ''dünyada ekonomik büyümenin tekrar canlandırılması'' oluşturuyor. 
     Evian zirvesi, Irak savaşında karşı cephelerde yer alan ABD, İngiltere, Kanada Japonya ve İtalya'ya karşı, Rusya, Almanya ve Fransa'nın devlet ve hükümet başkanlarının ilk kez toplu halde bir araya gelmelerine de olanak sağlayacak. 
     Zirvenin ev sahipliğini yapacak olan Fransa Cumhurbaşkanı Jacques Chirac, basına yaptığı açıklamada, ''Evian zirvesinin dünya ekonomisinin büyümesine yönelik güçlü bir mesaj vereceğine inandığını'' söyledi. 
     Evian zirvesinin diğer önemli iki gündem maddesini ise ekonomik kalkınma ve güvenlik oluşturuyor. G-8 ülkelerinin liderleri, uluslararası terörizme karşı alınacak önlemleri ve oluşturulacak politikaları gözden geçirecekler. 
     
     ABD DOLARINDAKİ DÜŞÜŞ 
     Evian zirvesi sırasında G-8 liderlerinin, ABD Dolarının AB Euro'su karşısında değer kaybetmesini detaya girmeden ele alacakları, ancak bu konuda kapsamlı bir tartışmaya girmekten kaçınacakları bildiriliyor. 
     ABD Başkanı George W. Bush, dün basına yaptığı açıklamada, ''Washington yönetiminin güçlü bir dolardan yana tutumunu Evian zirvesinde bir kez daha gündeme getireceğini'' bildirmişti. 
     Öte yandan Evian zirvesinin, artık geleneksel hale gelen küreselleşme karşıtlarının yoğun protesto gösterilerine sahne olması bekleniyor. 
     Zirvenin olaysız geçmesi için seferber olan Fransız polisi, göstericilerin turistik Evian kentine yaklaşmaması için barikatlar kurdu ve güvenlik önlemlerini yoğun bir biçimde artırdı. 
     Leman gölü kıyısında bulunan ve kaplıcalarıyla, kaynak suyuyla meşhur Evian kenti, üç gün boyunca bütün dünyanın odak noktası olacak. 
     
</TEXT>
</DOC>
