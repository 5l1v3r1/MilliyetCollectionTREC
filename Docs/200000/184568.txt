<DOC>
<DOCNO> 184568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko23.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da petrol fiyatları yükseldi... 
</HEADLINE>
<TEXT>

     Petrol İhraç Eden Ülkeler Teşkilatı'nın OPEC ham petrol üretimini süpriz şekilde kısma kararının ardından, fiyatlar Avrupa'da yükseldi. 
     Londra borsasında Amerikan Batı Teksas petrolünün varil fiyatı, bugün 22 sent artışla 28 dolar 46 sente, İngiliz Kuzey Denizi menşeli Brent petrolünün varili de 26 sent artışla 26 dolar 93 sente çıktı. 
     OPEC'in Ekim-Aralık döneminde petrol stoklarının depolanmasını önlemek amacıyla üretimi 1 Kasım'dan itibaren kısma kararı üzerine, dün yükselişe geçen ham petrol fiyatları dün varil başına 1 dolardan fazla artmıştı. 
     Bir analiste göre, üretimi kısma kararı OPEC'den güçlü bir mesaj ve Irak'da önemli ölçüde petrol üretimi artışı olmazsa, petrol fiyatları yükselecek. Irak'da petrol üretiminde artışa pek ihtimal verilmiyor. 
     Kimi uzmana bakılırsa, Brent petrolünün varil fiyatı 33 doları, Batı Teksas'ınki de 35 doları test edebilir. 
     OPEC, üretimi kısma kararına gerekçe olarak, stokların artmakta oluşu, fiyatların bu ay düşmesi ve Irak petrolünün dünya piyasalarına aşamalı olarak dönüşünü göstermişti. 
     Petrol stoklarının yılın bu zamanlarında düşük, az olduğunu belirten tüketici ülkeler ise OPEC'in üretimi kısma kararını erken buluyor. 
     Irak savaş sonrasında şimdiye kadar günde sadece 1 milyon varil petrol ihraç edebildi. Bu miktar, savaş öncesindeki düzeyinin yarısından da az. 
     
</TEXT>
</DOC>
