<DOC>
<DOCNO> 188388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur09.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç Cumhurbaşkanlığı'na adaylık niyetim yok 
</HEADLINE>
<TEXT>

     TBMM Başkanı Bülent Arınç, Cumhurbaşkanlığına aday olmak gibi hiçbir niyetinin bulunmadığını bildirerek, 2004'ün Ekim ayında yapılacak Meclis Başkanlığı seçimi için de bir hesabı olmadığını söyledi. 
     Arınç, TBMM'de düzenlediği basın toplantısında gazetecilerin sorularını da yanıtladı. 
     Bir gazetecinin, yapılacak yeniliklerinin ne kadar maliyet gerektirdiğini sorması üzerine Arınç, geçen yıl TBMM bütçesinin 221 trilyon lira olarak geldiğini, bu rakamın Plan ve Bütçe Komisyonu'ndan 216 trilyon lira olacak çıktığını hatırlattı. Bütçeden azami tasarruf sağlayacaklarını anlatan Arınç, Türkiye'nin içinde bulunduğu şartlarda her kurumun bütçe üzerinde tasarruf etmesi gerektiğini söyledi. 
     TBMM'nin 2004 bütçesinin Başkanlık Divanı'nında ele alınacağını kaydeden Arınç, bu bütçenin gerçek bir bütçe olmasını ve azami tasarrufa dikkat ederek hazırlanmasını öngördüklerini belirtti. 
     Arınç, TBMM'de uygulamaya geçirecekleri reformların bir kısmının maliyet gerektirmediğini ifade ederek, ''Biz Meclis yönetiminde bazı kara deliklerden kurtulmak için yeni yöntemler kullanacağız. Yapılması gereken harcamalar konusunda da bütçemizde ödenek artırımına gideceğiz'' diye konuştu. 
     2004 bütçesinin dengeli olacağını kaydeden Arınç, bütçe imkanları içinde bu reformların, 1 yıl içinde hangi noktalara getirildiğinin yasama yılının sonunda görüleceğini söyledi. Arınç, ''Yeni yasama yılında seçilecek Meclis Başkanı ve Başkanlık Divanı'na, arkadaşlarımızın övünebileceği bir Meclis bırakmayı amaçlıyoruz'' dedi. 
     Arınç, Meclis'in imkanlarının bugüne kadar bazı kurumlara kullandırıldığını tespit ettiklerini belirterek, Meclis'in imkanlarını kullanan kurumlardan reform için maliyet gerektiren konularda yardım isteyeceklerini söyledi. 
     
     ELEKRONİK CÜZDAN UYGULAMASI 

     Arınç, Meclis içinde ''elektronik cüzdan'' uygulaması ve kartlı geçiş sisteminin, milletvekili maaşlarının yatırılması karşılığında bir banka tarafından sağlanacağını bildirerek, böylesi yöntemleri meşru ve haklı bulduğunu ifade etti. 
     
     SAĞLIK HARCAMALARI- 

     Arınç, sağlık harcamaları ile ilgili önlemlerin sorulması üzerine de bütçenin yüzde 70'inin personel ve milletvekili maaşlarına, yüzde 15'inin de sağlık harcamalarına gittiğini bildirdi. Arınç, gelecek yıldan itibaren sağlık harcamalarının asgari üçte bire düşürüleceğini bildirdi. 
     
     YEREL BASIN 

     Yerel basın için TBMM'de ofis açılması konusundaki bir soru üzerine Arınç, şu anda basın ofisi olarak kullanılan yerlerin bütün basın için yeterli olmadığını hatırlattı. 
     Arınç, TBMM yönetiminin her basın organına bir oda vermek gibi bir mecburiyeti bulunmadığını ifade ederek, TBMM Başkanvekillerinden birisinin başkanlık ettiği bir kurulun bu konuda faaliyet yürüttüğünü söyledi. 
     Yerel televizyonların ulusal kanallar kadar önemli olduğunu kaydeden Arınç, bu konuda Anadolu Ajansı ile bir proje yürüttüklerini bildirdi. Bu projenin maliyetini karşılayacak bir imkanı henüz bulamadıklarını bildiren Arınç, bütün milletvekillerinin Anadolu Ajansı'na abone yapılarak yerel medya ile ilişki kurmalarını sağlayacak bir sistem planladıklarını kaydetti. 
     
     SİVİL GÜVENLİK 

     Arınç, bir gazetecinin, Meclis'in askerler ve polis olmak üzere iki ayrı koruma biçimi olduğunu hatırlatarak, ''güvenlik tamamen özelleşecek mi ''şeklindeki sorusunu yanıtlarken de şunları söyledi 
     ''Bildiğiniz gibi askerimiz var. Cumhurbaşkanlığı Muhafız Alayı'na bağlı olarak Meclis Muhafız Mangası adıyla kurulmuş sonradan da Muhafız Taburu haline gelmiş 500'e yakın askerimizi barındıran bir taburumuz var. Bunlar saat 19.00'dan sonra kapılarda nöbeti devralıyorlar. Bazı arkadaşlarımızın bu saatten sonra giriş ve çıkışlarda sıkıntı yaşadığını biliyorum. Ancak, Tabur Komutanı'nın anlayışıyla arkadaşlarımız bu sıkıntıları aşmış olmalılar. Şu anda, hemen bu aşamada Meclis'in Muhafız Taburu'nun çıkartılmak suretiyle veya polisin bir başka yere gönderilmesi suretiyle bir kimliğe kavuşturulmasının peşinde değiliz. 
     Ama mesela şu olabir Dikmen Kapısı'ndan Meclis'e ziyaretçi olarak girecek vatandaşlarımız, ilk karşılaştığı kapıda önce sivil halkla ilişkiler görevlilerini görüp sonra polisin kimlik tespiti ve aramasından geçirilebilir. TBMM Sivil bir kurumdur. Bu sivil kurumda sivilliği ön plana çıkartmak da herhalde sorunuzun karşılığıdır.'' 
     
     CUMHURBAŞKANLIĞI İÇİN ADAYLIK... 

     Arınç, bir gazetecinin, yeniden TBMM Başkanlığı için aday olup olmayacağı sorarak, ''Adınız Cumhurbaşkanlığı için de geçiyor'' demesi üzerine, şöyle konuştu 
     ''Bu sorunun yeri burası değil ama meraklıları için söyleyeyim Cumhurbaşkanlığına aday olmak gibi hiçbir niyetim yok. Bugün için de yarın için de... 
     Önümüzdeki dönemde Meclis Başkanlığı için de ben yarın ne ile karşılaşacağımı ve yarın başıma ne geleceğini, kader çizgisinde ne yaşayacağımı bilmiyorum. Dolayısıyla 2004'ün Ekim ayı için de bir hesabım yok. Aslında bana kalsaydı seçimlerin yapıldığı günün ertesinde bile Meclis Başkanlığını kafamda oluşturmamıştım. Ama bu işi bana bırakmadılar. Ben kadere inanan bir insanım. Dolayısıyla şu anda hizmeti en iyi yapmanın gayreti içindeyim. Bugün işimi iyi yapayım yarına Allah kerim diyorum. Bir hesabım yok.'' 
     
     AK PARTİ KONGRESİ 

     Bir gazetecinin AK Parti kongresinde Başbakan Recep Tayyip Erdoğan'ın oybirliği ile yeniden Genel Başkanlığa seçilmesini nasıl değerlendirdiğini sorması üzerine de Arınç, ''Mensubu olduğum partinin kongresi dün yapıldı. Ben de televizyonlardan izledim. Kongre sonuçlarının ülkemize, milletimize ve mensup olduğum partimize hayırlı olmasını diliyorum. Arkadaşlarımızın başarısı beni ancak sevindirir'' dedi. 
     
</TEXT>
</DOC>
