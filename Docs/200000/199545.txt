<DOC>
<DOCNO> 199545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo01.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim UEFA'ya mesaj yollamanın gereği kalmadı 
</HEADLINE>
<TEXT>

     Galatasaray Teknik Direktörü Fatih Terim, 2-0'lık galibiyetle ayrıldıkları FC Juventus maçının ardından, ''Bu sonuçtan sonra UEFA'ya mesaj yollamanın gereği kalmadı'' dedi. 
     Karşılaşma sonrası düzenlenen basın toplantısında, yabancı bir sahada olmalarına karşın evlerinde gibi oynadıklarını vurgulayan Fatih Terim, ''Seyirci desteğinin ne şekilde olacağını dünkü basın toplantımda söylemiştim. Gurbetçilerimiz, beklediğimizden de fazla destek verdi. Onlara teşekkür ediyorum'' diye konuştu. 
     Özellikle karşılaşmanın ikinci yarısında daha iyi oynadıklarını vurgulayan Terim, şöyle devam etti 
     ''İkinci yarıda, fizik üstünlüğümüzü iyi kullandık ve rakibe pozisyon vermedik. Futbolcularımı kutluyorum. Galatasaray'ın maça iyi konsantre olduğunu herkes gördü. Hasan'ın bu formunda kalması gerekli. Mondragon müthiş oynadı. Hakan Şükür, güzel oyununu golleriyle süsledi. Kaybettiğimiz maçlarda aldığımız tepkiler bize güç verdi. Real Sociedad maçında da aynı oyunu sergilemeyi düşünüyoruz.'' FC Juventus Teknik Direktörü Marcello Lippi ise maçı Almanya'da oynamalarının nedenini UEFA olarak açıklarken, ''İstanbul'da oynamak isterdik'' dedi. 
     Özellikle maçın ilk yarısında iyi bir oyun sergilediklerini belirten Lippi, ''İkinci yarının başında golü yedikten sonra işimiz zorlaştı. Yine de takımımın mücadelesinden memnunum. İyi oynamamıza karşın, kazanan Galatasaray oldu. Galatasaray iyi bir takım. Juventus olarak grupta 1 puana ihtiyacımız var. Olympiakos ile de maçımız var'' diye konuştu. 
     
</TEXT>
</DOC>
