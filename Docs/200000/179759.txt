<DOC>
<DOCNO> 179759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun31.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Alevilik bir din değildir 
</HEADLINE>
<TEXT>

     Almanya'nın başkenti Berlin'de bulunan Başbakan Recep Tayyip Erdoğan, Alevilik'in bir din olmadığını, bu nedenle camiler ile cemevlerinin mukayese edilemeyeceğini söyledi. 
     Başbakan Erdoğan, bu sabah Almanya'daki Türk dernek temsilcileriyle yaptığı toplantıda, bazı Alevi temsilcilerin cemevlerine yeterli destek sağlanmadığından şikayet etmesi üzerine, ''Alevilik bir din değildir. Eğer bir din ise, ibadet yerine ihtiyaç vardır. Camiler ile cemevleri mukayese edilemez. Birisi ibadethanedir, diğer ise kültür evidir. Camilere sağlanan yardım cemevlerine sağlanamaz. Ancak cemevlerine yardım etmek isteyenler varsa, bu da engellenemez'' dedi. 
     Erdoğan ayrıca, yurtdışında yaşayan Türklerin birlik içinde olamadıklarına dikkati çekerek, ancak birlik ve beraberlik içinde başarılı olunacağını ve engellerin aşılabileceğini söyledi. 
     Türk dernek temsilcilerinin sorunlarını da dinleyen Erdoğan, bu sorunları dikkate alacağını ve ciddi şekilde bu sorunlara eğileceğini kaydetti. 
     Toplantıya katılan Kültür ve Turizm Bakanı Erkan Mumcu da yurtdışında yaşayan Türk çocuklarının, kültürlerini öğrenebilmeleri için yeni bir çalışma içinde olduklarını ifade ederek, ilk adımın Hannover kentinde atılacağını ve EXPO fuarındaki Türkiye standının kültür temeline dayandırılacağını belirtti. 
     
     FISCHER'İ TÜRKİYE'YE DAVET ETTİ 

     Öte yandan, Almanya Başbakanı Gerhard Schröder ile görüşen Başbakan Recep Tayyip Erdoğan, daha sonra kaldığı Hilton otelinde Dışişleri Bakanı Joschka Fischer'i kabul etti. 
     Başbakan Erdoğan, yaklaşık 1 saat süren görüşmenin ardından yaptığı kısa açıklamada, Schröder ile ele aldığı konuları Fischer ile de görüştüğünü ve kendisini Türkiye'ye davet ettiğini söyledi. 
     Fischer'in, Türkiye'nin AB üyeliğine destek konusundaki samimiyetini dile getirdiğini ifade eden Erdoğan, Fischer'in Türkiye'deki gelişmelere işaret ederek, desteklerinin süreceğini söylediğini kaydetti. 
     Erdoğan, görüşmede, Türkiye'nin AB üyeliğinin yanı sıra Irak'taki durumun da ele alındığını, bu konuda BM'nin Irak'ta daha aktif bir rol oynaması için Avrupa ülkelerinin de girişimlerde bulunması gerektiğini ifade ettiğini söyledi. 
     Başbakan Erdoğan, bu akşam Hilton otelinde Türk Sanayici ve İşadamları Derneği'nin TÜSİAD Berlin Bürosu'nun açılışı amacıyla verilecek resepsiyona katılacak. 
     
</TEXT>
</DOC>
