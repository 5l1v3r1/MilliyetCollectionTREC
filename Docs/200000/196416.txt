<DOC>
<DOCNO> 196416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur15.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Bütün terörist eylemler tüm insanlığa yönelmiştir" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, dünyanın bir köşesindeki terör eyleminin tüm insanlığa karşı bir eylem olduğunu belirterek, terörizme karşı tek cephe halinde savaşılması gerektiğini kaydetti. 
     Bilkent Otel'de düzenlenen ''21. Yüzyıla Girerken Barış Operasyonlarının Karşılaşmakta Olduğu Sorunlar ve Çözüm Yöntemleri'' konulu seminerin açılışında konuşan Gül, İstanbul'daki terörist saldırıları hatırlatarak, bu terör eyleminin birçok insanın hayatını kaybetmesine, yüzlercesinin de yaralanmasına neden olduğunu söyledi. 
     ''İşte dünyanın bir köşesindeki terörist eylem aslında tüm insanlığa karşı yöneltilmiş bir eylemdir'' diyen Gül, bu saldırıları güçlü bir şekilde kınadıklarını belirtti. 
     Gül, terörizmin dünyadan silinebilmesi için ona karşı tek cephe halinde savaşılması gerektiğini kaydetti. 
     Bakan Gül, uluslararası istikrarın zorda olduğu dönemlerde Birleşmiş Milletler ve Güvenlik Konseyi'nin en önemli aktör olduğunu söyleyerek, bu çerçevede Irak'taki gelişmelerin de dikkate alınarak, BM'nin bu bölgede daha geniş katılımının olması gerektiğini ifade etti. 
     Bu arada, seminer, Irak'ta hayatını kaybeden BM'nin Irak Özel Temsilcisi Sergio de Mello ve İstanbul'daki patlamada hayatını kaybedenler anısına bir dakikalık saygı duruşuyla başladı. 
     Cumhurbaşkanı Ahmet Necdet Sezer ve Başbakan Recep Tayyip Erdoğan da seminere birer mesaj gönderdiler. 
     
</TEXT>
</DOC>
