<DOC>
<DOCNO> 154194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/yazar/okur.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
'Yeşil sermayeye özel pazar' 
</HEADLINE>
<TEXT>

     Gecikmeden arkası geldi. 59'uncu hükümet vakit kaybetmedi. İlk iş olarak 32 sayılı kararda bazı değişiklikler yapılmasını arzu değil adeta dikte etti. SPK İMKB, Altın Borsası, Vadeli İşlemler Borsası gibi teşkilatlanmış organize piyasaların dışında "kar ortaklığı senetleri", kara dayalı tahvillere vs. izin verdi. Ve bu düzenleme kapsamındaki enstrümanlar market diyeceğimiz bu borsaların dışına kaymış oldu. 
     Yani kamuoyuna "yeşil sermaye" diye lanse edilen, faizsiz, kar ortaklığı ile çalışan ve sayıları 10'a inmiş İslami holdinglere kendi piyasalarını oluşturma şansı verildi. Özel finans kurumlarına acente açma şansını da beraberinde getirdi. Diyeceksiniz ki 32 sayılı karar ne 32 sayılı karar sermaye hareketlerinin serbestleştirilmesi. 1989 yılında yürürlüğe girmişti. 
     Bu kararın sermaye piyasasını ilgilendiren bölümüne gelince SPK, halka arzda yurtdışına ihraç edilen her türlü menkul kıymeti kayda alıyordu. Ayrıca yurtdışına ihraç edilen tahvil ve finansman bonosundan kayıt ücreti almıyordu. Üstelik bu tahvil ve bonoların Türkiye'ye geri dönüşü durumunda da edilen tahvil ve finansman bonosunun Türkiye'ye geri dönüşünde cezai müeyyide uyguluyor, kayıt ücreti alıyordu. 
     Hal böyle olunca SPK, başta Kombassan olmak üzere diğer İslami holdinglere bastırıyor "Gelir ortaklığı senedi ya da hisse senelerinizin değerini kendi kurallarınıza göre belirliyorsunuz, senetlerinizin değeri borsada belirlensin" diyor, holdingler direniyordu. Şimdi "sessiz ortaklık" gerçekleşti. Ve bu düzenleme ile farklı bir yola girildi. 
     Bize göre sermayenin yeşili ve beyazı olmaz. Ancak bu uygulama ile ne olacak derseniz söyleyelim Ortada kalmamış piyasa bölünecek. Ve en önemlisi özel kurumlar için özel piyasa oluşacak. Yani İMKB, Altın Borsası ve Vadeli İşlemler Piyasası dışında özel bir piyasa, farklı bir yapı ortaya çıkacak. 
     Arzumuz, bu konunun detaylı olarak tartışılması. Biliyoruz ki SPK'nın asıl işlevi, oyunun kurallarını düzenlemek, sermaye piyasasının önünü açacak kararlar almak. Derinliği sağlamak. Denetimde gerekeni yapmak. 
     İşte hafta başı ABD Sermaye Piyasası Kurulu'nun aldığı karar özünde ABD'deki sermaye piyasalarının belkemiğini oluşturan emeklilik fonlarının çarçur edilmesine yönelik bir hareket. Önemli ama bizde olur mu Olmaz. Bizim sorunumuz başka. Sorunumuz sistemi doğru oturtmak. 
     
     





</TEXT>
</DOC>
