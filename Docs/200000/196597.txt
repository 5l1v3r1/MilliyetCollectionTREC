<DOC>
<DOCNO> 196597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko27.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Özellikle çimento ve gübre konusunda işbirliği istiyoruz 
</HEADLINE>
<TEXT>

     Dışişleri Bakanı Abdullah Gül'e vekalet etmesi nedeniyle, bu sabah Ankara'ya gelen Irak Geçici Hükümet Konseyi Başkanı Celal Talabani ile görüşen Devlet Bakanı Kürşad Tüzmen'in, Kuzey Irak kaynaklı terör olayları ve bu bölgede terör örgütlerinin barınmalarının önlenmesini istediği öğrenildi. 
     Toplantıda, Irak ile Türkiye'nin dost olduğunu ve şimdiye kadar olduğu gibi bundan sonra da bu çerçevede ticari ve siyasi ilişkilerin devam etmesini istediklerini ifade eden Tüzmen, savaş olmaması halinde Türkiye'nin Irak'a ihracatının 3-4 milyar dolara ulaşacağına işaret ederek, ticaretteki bu zararın talafi edilmesinin önemini vurguladı. 
     Türk firmalarının Irak'taki tüm altyapı ve üstyapı yatırımlarına talip olduğunu kaydeden Tüzmen'in, Türkiye'nin telekomünikasyon konusundaki tecrübesini ve bölgede birçok ülkedeki yatırımın Türk firmaları tarafından yapıldığını hatırlatarak, Irak'taki telekomünikasyon şebekesi yatırımının Türk firmalarına verilmemesinden dolayı duyduğu üzüntüyü dile getirdiği öğrenildi. 
     Tüzmen'in, gıda karşılığı petrol programı kapsamında yetkinin geçici yönetime geçmesi halinde, Türk firmalarının daha önce Birleşmiş Milletler tarafından onaylanan kontratlarının öncelikler listesine alınmasını istediği de kaydedildi. 
     Verilen bilgiye göre, Dışişleri Bakan Vekili Kürşad Tüzmen, Nusaybin-Musul demiryolu hattının etkin şekilde kullanımının sağlanmasının gereğine işaret ederken, ikinci sınır kapısının Ovaköy-Musul hattında faaliyete geçirilmesinin, sınır ticaretinin geliştirilmesinin önemini kaydetti. 
     Tüzmen'in, Kuzay Irak'ta Türk şoförlerinden para alınması uygulamasına son verilmesini istediği, petrol boru hatlarının onarımı ve bankacılık konusunda yardıma hazır olduklarını ifade ettiği belirtildi. 
     
     İKİNCİ SINIR KAPISINA İLKE OLARAK EVET 
     Irak Geçici Hükümet Konseyi Başkanı Celal Talabani'nin de toplantıda, Irak'ta demokrasinin olduğunu, din ve ırk ayrımlarının ortadan kalktığını, Türkmenlerin artık isimlerini rahatça her yere yazabildiklerini ifade ettiği öğrenildi. 
     ''Kendilerinin Irak'ın çoğunluğunu temsil ettiğini'' belirten Talabani'nin, daha çok ''siyasi adam'' olduğunu belirterek, ticari ve diğer işbirliği konularının heyetteki bakanlar ve yetkililerle görüşüleceğini söylediği kaydedildi. 
     Irak ile ikinci sınır kapısının açılmasına ve sınır ticaretinin artırılmasına ilke olarak olumlu Bakan Celal Talabani'nin özellikle çimento ve gübre sektörlerinde işbirliğine öncelik verdiklerini, Irak'taki bu tür yatırımların modernizasyonunu öngördüklerini belirttiği öğrenildi. 
     İnşaat sektöründe Türk firmalarının tecrübesini bildiklerini anlatan Talabani'nin gerek yatırımlar gerekse Irak'ta Türk bankalarının faaliyet göstermesi konusunda beraberindeki heyet yetkilileri ile görüşülmesinin yararlı sonuçlar vereceğini ifade ettiği, ayrıca ithalat konusunda yetkinin geçici yönetime geçmesi halinde Türk firmaları açısından bir sorun olacağını düşünmediğini kaydettiği belirtildi. 
     Diğer taraftan, Iraklı yetkililer ile Türk firmalarının görüşmesi amacıyla bugün öğleden sonra yapılması öngörülen toplantının, Irak Ticaret Bakanı'nın İran'dan gelişinin gecikmesi nedeniyle iptal edildiği, yarınki program çerçevesinde bu toplantının yapılacağı kaydedildi. 
     Bakan Tüzmen, bu akşam, Devlet Konukevi'nde konuk heyet onuruna iftar yemeği verecek. 
     Yarın da DEİK bünyesindeki Türk-Irak İş Konseyi toplantısı Hilton Oteli'nde yapılacak. 
     
</TEXT>
</DOC>
