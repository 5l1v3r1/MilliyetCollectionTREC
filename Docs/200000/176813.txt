<DOC>
<DOCNO> 176813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur18.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'de inceleme... İhlal varsa lisans hakkı iptal edilecek... 
</HEADLINE>
<TEXT>

     Ulaştırma Bakanı Binali Yıldırım, Telsim'in lisans hakkının iptalinin söz konusu olup olmayacağına ilişkin olarak, ''Bir ihlal varsa söz konusu olabilir. Telekominikasyon Kurumu şu anda onun tespitini yapıyor'' dedi. 
     Ulaştırma Bakanlığı'na ait 4 hastanenin devri ve SSK emekli aylıklarının PTT şubelerinden ödenmesine ilişkin protokol, Bakan Yıldırım ile Çalışma ve Sosyal Güvenlik Bakanı Murat Başesgioğlu tarafından imzalandı. 
     
     TELSİM'İN DURUMU 
     Ulaştırma Bakanı Yıldırım da Telsim ile ilgili sürecin bundan sonra nasıl olacağı sorusu üzerine, Telsim ile ilgili yönetim değişikliği bilgisine sahip olduklarını belirtti. 
     Telsim'in hisse devrinin yapılıp yapılmadığı, yapıldıysa hangi oranda yapıldığı konusunda Telekominikasyon Kurumu'nun işletmeci şirketle görüşmelerinin sürdüğünü bildiren Yıldırım, lisans anlaşması çerçevesinde konunun değerlendirildiğini kaydetti. 
     Yıldırım, ''Lisans anlaşmasının iptali söz konusu olabilir mi '' sorusu üzerine de ''Eğer bir ihlal varsa söz konusu olur. Telekominikasyon Kurumu şu anda onun tespitini yapıyor. En kısa zamanda, sanırım bir sonuca varacağız'' diye konuştu . 
     
</TEXT>
</DOC>
