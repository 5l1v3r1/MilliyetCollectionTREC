<DOC>
<DOCNO> 160168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun24.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Schily İslamcıların dünya görüşü ölüm kültürüne dayanıyor... 
</HEADLINE>
<TEXT>

     Almanya İçişleri Bakanı Otto Schily, ''Radikal İslamcılar, çılgın dünya görüşlerini bir ölüm kültürüne dayandırıyorlar'' dedi. 
     Schily, Berlin'de devam eden Evrensel Kilise Günleri kapsamında katıldığı bir toplantıda yaptığı konuşmada, radikal dincilerin bu görüşlerine karşı Batılı ülkelerin kendi temel değerlerini ortaya koymaları gerektiğini söyledi. 
     Schily, ''Öncelikle insan onuru sözünden ne anladığımıza karar vermeliyiz. Bu konuda yapılan tartışmalar bugüne kadar maalesef hep yüzeysel kaldı'' diye konuştu. 
     Teröristlerin kendi ve başka insanların hayatına saygı duymadıkları için, bugüne kadar geçerli olan caydırıcı mekanizmaların artık etkili olmadığını belirten Schily, terör saldırılarının her zaman, her yerde olabileceğini, güvenlik güçlerinin de buna karşı tam bir koruma sağlayamayacağını ifade etti. 
     Bu nedenle, terör saldırılarının planlama aşamasında ortaya çıkartılmasının çok önemli olduğuna dikkati çeken Schily, uluslararası işbirliğinin başarılı olduğunu, 11 Eylül olaylarından sonra sadece Almanya'da yaklaşık 170 terör zanlısı hakkında soruşturma başlatıldığını kaydetti. 
     Özgürlüğün ve güvenliğin birbirine zıt olmadığını da vurgulayan Schily, ''Güvenlik olmadan özgürlük olmaz. Sadece bazı durumlarda güvenlik önlemlerinden dolayı özgürlük kısıtlanabilir. Bu, terör tehdidinden dolayı güvenlik önlemlerini artırdığımız bu dönem için de geçerlidir'' dedi. 
     
</TEXT>
</DOC>
