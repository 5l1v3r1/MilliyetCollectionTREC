<DOC>
<DOCNO> 195112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur23.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Gerçekçi politikalar izlemezsek yarın dünden kötü olur' 
</HEADLINE>
<TEXT>

     Başbakan Recep Tayyip Erdoğan, Türkiye'nin ekonomik ve sosyal politikalarının, birbirini tamamlar şekilde aciliyet isteyen sorunların üstesinden geleceğini söyledi. 
     Erdoğan, Bilkent Otel'de düzenlenen Türkiye İş Kurumu'nun 2. Olağan Genel Kurulu'nda yaptığı konuşmada, ülkenin, yılların ihmalinin bedelini her alanda ödediğini ifade ederek, ülkede sadece işçilerin değil, birçok kesimin önemli sorunları bulunduğunu anlattı. 
     İktidarın son dönemde yaptığı çalışmalarla aydınlık bir geleceğin göründüğünü ve bunun mutluluğunu yaşadığını dile getiren Erdoğan, işçi ve işveren kesiminin de ''bulundukları daire içinde gelişmeleri gördüğünü'' söyledi. 
     Türkiye'nin ekonomik ve sosyal politikalarının birbirini tamamlar şekilde aciliyet isteyen sorunların üstesinden geleceğini ifade eden Erdoğan, hükümetin kangren olmuş sorunları çözeceğini belirtti. Makro ekonomik politikalarla emeğin ve istihdamın önünde enflasyonu bir canavar olarak gördüklerini kaydeden Erdoğan, yapılan çalışmalarla yıl sonu için hedeflenen yüzde 20'lik enflasyon oranını şimdiden tutturmanın işaretlerinin görülmeye başlandığını bildirdi. Gerçekçi politikalar izlemeye mecbur olduklarını anlatan Başbakan Erdoğan, ''Biz bu gerçekçi politikaları izlemezsek, bugüne kadar nasıl popülist uygulamalarla, tribüne oynamalarla ülke bu hale getirildiyse, yarınlar dünden daha kötü olur. Biz bunu istemiyoruz'' diye konuştu. 
     İşçi ücretlerinde dengesizliklerin yaşandığının bilincinde olduklarını da ifade eden Erdoğan, bunun nedeninin, bugüne kadarki yanlış politikalar olduğunu, bunun sadece siyasi aktörlerle değil, bu siyasi aktörlerin karşısındaki aktörlerin tutumlarıyla da değerlendirilmesi gerektiğini söyledi. Erdoğan, ''Ülkede, çiftçi, memur, işçi, çalışan, emekli ne kaybediyor, kimse bunu düşünmedi. Bir ağaca bakarak yorum yapamayız. Ormana bakmak zorundayız'' dedi. 
     
</TEXT>
</DOC>
