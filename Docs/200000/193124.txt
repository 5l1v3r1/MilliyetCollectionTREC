<DOC>
<DOCNO> 193124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur23.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM Kılavuzlarının basımı için genelge bekleniyor... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Prof. Dr. Savaş Küçükyavuz, Milli Eğitim Bakanı Hüseyin Çelik'e Öğrenci Seçme Sınavı'na ÖSS başvuruların okullarda alınmaması halinde sıkıntı yaşanacağını anlattığını belirterek, ''Bu konuda Bakanlık yardımcı olmazsa zorluk çekecek olan adaylardır'' dedi. 
     Prof. Dr. Küçükyavuz, Milli Eğitim Bakanı Çelik'in başvuruların okullarda alınması konusundaki genelgeyi okullara göndermemesi halinde başvuruların ÖSYM sınav merkezi yöneticiliklerine yapılacağını söyledi. 
     A.A muhabirinin sorularını yanıtlayan Prof. Dr. Küçükyavuz, Milli Eğitim Bakanı Hüseyin Çelik'e konuya ilişkin yazı ilettiğini bildirdi. 
     Prof. Dr. Küçükyavuz, yazıda, kılavuzun kapağının arka sayfasında yer alan ''Bu kılavuzda yer alan kurallar, kılavuzun yayım tarihinden sonra yürürlüğe girebilecek yasama, yürütme ve yargı organları ile Yükseköğretim Kurulu kararları gerekli kıldığı takdirde değiştirilebilir. Böyle durumlarda izlenecek yol ÖSYM tarafından belirlenir ve kamuoyuna duyurulur'' uyarısını anımsattıklarını ifade etti. 
     
     ''EĞER GÖNDERMEZSE OKULLARDA BAŞVURU ALAMAYACAĞIZ'' 
     ''Bu uyarı bütün kılavuzların ön kapaklarının arkasında vardır. Sadece ÖSS kılavuzunda değil, hangi sınavı yapıyorsak hepsinde bu uyarı vardır'' diyen Prof. Dr. Küçükyavuz, şunları kaydetti 
     ''Şimdi benim Sayın Bakan'dan rica ettiğim şey bununla ilgili bir genelgeyi gönderip göndermeyeceğini bana söylemesi. Eğer göndermiyorsa bu durumda çocukların okudukları okullarda başvurularını alamayacağız. Sıkıntı olacak. Çocuklar karda kışta, uzak kasabalardan il merkezlerine gitmek zorunda kalacaklar. Bu olsun istemiyoruz. Bu teknik bir mesele.'' Sınav takviminin işlerin yoğunluğuna göre yapıldığını, bu yıl yapılması gereken işlemlerin ucu ucuna yetişeceğini vurgulayan Prof. Dr. Küçükyavuz, ''Başvurular bu sene geçtiğimiz yıllara göre, bayram sebebiyle de gecikmiş durumda. Geçen sene ile karşılaştırdığımızda 20 gün gecikmeli başlıyoruz başvuruları almaya'' diye konuştu. 
     
     ''ADAYLARIN İŞİ KOLAYLAŞIR'' 
     ''Milli Eğitim Bakanı Hüseyin Çelik bu genelgeyi göndermediği taktirde başvuruları alıp alamayacakları'' konusundaki soru üzerine Çelik, şunları söyledi 
     ''Bu durumda başvuruları ÖSYM sınav merkezi yöneticiliklerinde alacağız. Başvuruların okullarda alınması bizden çok adayların işlerini kolaylaştırmak için bir yöntemdir. Şimdi düşünün, Hakkari'nin bir kazasında karda kışta yollar kapanacak. ÖSYM sınav yöneticiliği de sadece Hakkari'de merkezde var. Bu genelge olsaydı o kazadaki lisedeki adaylar okullarından alabileceklerdi. Bu durumda Hakkari'ye gitmek zorunda kalacak ve sıkıntı olacak. Bunların hiçbiri olsun istemiyoruz.'' Prof. Dr. Küçükyavuz, Milli Eğitim Bakanı Çelik'e yazdığı yazıda, ''genelgenin gecikmesi durumunda bu tür sıkıntıların yaşanacağını izah ettiğini'' belirtti. 
     Prof. Dr. Küçükyavuz, ''Genelge yayımlanırsa lise son sınıftaki adayların hepsi başvuru formlarını kendi okullarından alabilecekler. Eski mezunlar da eğer bulundukları yerlerde ÖSYM sınav merkezi yöneticilikleri yoksa yine liselerden alabilecekler. Bu çocukların hayatını kolaylaştıracak bir şey. Bu konuda Bakanlık yardımcı olmazsa zorluk çekecek olan adaylardır'' dedi. 
     Kılavuzun basımına geçilip geçilmediği sorusu üzerine Prof. Dr. Küçükyavuz, ''prova baskısını beklediğini'' söyledi. 
     
</TEXT>
</DOC>
