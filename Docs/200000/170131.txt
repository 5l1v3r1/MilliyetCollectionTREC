<DOC>
<DOCNO> 170131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/spor/spo03.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
YELKENLER FORA 
</HEADLINE>
<TEXT>

Galatasaray’ın emektar kaptanı Bülent Korkmaz, Hakan Şükür’ün eski hırsını koruduğunu, Hasan Şaş’ın rahatladığını vurguladı, "Fatih hocamızla birlikte yeni başarılara yelken açacağız" dedi 
     CÜNEYT KARAKAYA 

     Kral’a destek 
     SARI - Kırmızılı ekipte ve Milli Takım’da performansıyla parmak ısırtan Bülent Korkmaz, yeni oluşan takımın büyük başarıların yolunu açacağı müjdesini verdi. Bülent, önce yakın dostu Hakan Şükür’e sahip çıktı, "3 - 4 ay futbol oynamayıp, milli maçta harikalar yaratan bir insanın bu kadar acımasızca eleştirilmesini anlamak mümkün değil. Gerçekten büyük bir futbolcu. Eskisinden farkı yok. Taktir edilmeli" dedi. 
     
     "Şikayet yok" 
     HASAN Şaş’ın da kafasındaki problemlerin çözüldüğüne dikkati çeken tecrübeli yıldız, "Bu sezon çok daha iyi bir Şaş izleyeceğimize inanıyorum" ifadesini kullandı. Yeni katılan isimlerin Galatasaray’ın büyüklüğünü kavrayabilecek yapıda olduğuna işaret eden Bülent Korkmaz, şöyle devam etti "Tabii ki bir anda onlardan çok şey beklemek yanlış. Kimse şikayet etmeden çalışıyor. Zaman içinde uyum sağlayacaklardır". 
     
     "Potansiyel var" 
     BÜLENT, kampa geç katıldığını hatırlatarak, Avusturya’ya geldiğinde gördüğü ortamdan etkilendiğini söyledi. Çok iyi bir arkadaşlık ortamının oluştuğunu kaydeden başarılı oyuncu, "Hazırlık dönemini atlattıktan sonra Fatih hocamızla birlikte yeni başarılara yelken açarız. İnanıyorum, çünkü o potansiyeli yine görüyorum. Geçen sezon kendi kendimizi yendik. Bu sezon şampiyonluğu bırakmak istemiyoruz" yorumunu yaptı. 
     
Stat resti      GALATASARAY, Atatürk Olimpiyat Stadı’nda taraftar kontenjanının düşürülmesi fikrine sert çıktı. Yönetici Orhan Yüzen, bunun imkansız ve mantıksız olduğunu savunarak, "Protokolde stadın yollarının yapılması şartı da bulunmaktadır. Taraftarımızın yolunu kesemezler. Protokole uyulmadığı takdirde, gerekirse maçlarımızı Atatürk Olimpiyat Stadı’nda oynamayız" dedi. 
     
Yıldızlardan gol şov 6-0Galatasaray Yıldız Takımı ABD’de yapılan Dünya Şampiyonası’nda Portland’a şans tanımadı, muhteşem oynayıp ev sahibi ekibe fark attı 
     KAAN BORA 

     AMERİKA’DA yapılan Dünya Şampiyonası’nda ülkemizi temsil eden Galatasaray Yıldız Takımı ilk maçında muhteşem oynadı, Portland’ı 6-0 mağlup etti. Ev sahibi takım karşısında baştan sona çok üstün bir oyun ortaya koyan Sarı - Kırmızılı yıldızlar Özgürcan, Halil İbrahim, Sencen 2 , Penilton kk ve Mehmet’in golleriyle farkı yakaladı. Bu arada Nike’ın Portlan-Oregon’daki merkezinde yapılan şampiyonanın kura çekimine Brezilyalı yıldız Ronaldo da katıldı. Ronaldo’nun kura çekimi için kaptanları yanına çağırdığı sırada kaptan Erkan’ın "Amigo. Emre Belözoğlu" sözleri Interli yıldızı güldürdü. 
     
Terim iskelet arıyor      Arif’e kızdı 
     TEKNİK Direktör Fatih Terim, Avusturya kampında yeni sezonun ideal on birini belirleyip, iskeleti kurmak için arayışlara başladı. Tecrübeli hocanın çift kale maçta denediği 11 olumlu bir görüntü çizdi. Oyuncuların uyum konusunda sıkıntı çekmedikleri gözlenirken, özellikle defanstaki başarı Terim’i memnun etti. Ortada Pinto beğeni toplarken, etkisiz kalan Hakan Şükür ve Ümit Karan’ın yanına Arif’i monte etme çabaları ise sonuç vermedi. Arif’in uygun pozisyonda pas vermeyip, topu kaptırmasına sinirlenen Fatih Terim, bu oyuncuyu sahadan aldı. 
     
     Hasan’ın gözü şişti 
     CİM - BOM’UN akşam idmanı ise oldukça sert geçerken adeta tekmeler havada uçuştu. Çift kalede Arif ve Volkan’ın birbirlerine sert girmesiyle başlayan mücadeleler, daha sonra Ayhan - Volkan, Orhan Ak - Hasan Şaş arasında devam etti. Orhan ile Hasan’ın ceza sahası içindeki ikili mücadelesinde Orhan’ın altında kalan Hasan Şaş bağırarak yerde kıvranınca teknik heyet oldukça korkuttu. Sağ gözünün altı şişen tecrübeli oyuncu tedaviye alınırken durumunun iyi olduğu öğrenildi. Hakan Şükür ve Baliç düz koşu yaparken, Lukunku takımdan ayrı çalıştı. 
     
Vedat V.Manisa’da      GALATASARAY ile yollarını ayıran Vedat, İkinci Lig A Kategorisi’nde yaptığı flaş transferlerle dikkati çeken Vestel Manisaspor’la 3 yıllık sözleşme imzaladı. Tecrübeli oyuncu, önceki gece uzun görüşmeler sonucu yeni kulübüne imza attı. Vedat’ın iki gün içinde Almanya’daki kampa katılacağı öğrenildi. 
     
     

</TEXT>
</DOC>
