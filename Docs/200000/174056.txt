<DOC>
<DOCNO> 174056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur24.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Emniyet Müdürü ''Gerekirse maçları seyircisiz oynatırız'' 
</HEADLINE>
<TEXT>

     İzmir Emniyet Müdürü Halil Tataş,dün gece TSYD Dostluk Kupası'ndaki Göztepe-Karşıyaka maçında çıkan olaylarla ilgili olarak, ''Gerekirse, maçları seyircisiz hatta İzmir dışında bile oynatırız'' dedi. 
     Tataş, maçta meydana gelen ve 1 kişinin hayatını da kaybettiği olayların ''çok üzücü'' olduğunu söyledi. 
     Açık Tribün'deki kavganın iki kulüp taraftarları arasında çıkmadığını, Karşıyaka taraftarları arasında ''küfürleşme'' yüzünden çıktığını belirten Tataş, yaşanan olayların ''futbolseverlikle ilgisi bulunmadığını, bunları çıkaranların kişilik sorunu olduğunu'' öne sürdü. 
     
     SERT ÖNLEMLER ALINACAK 

     Vali Yusuf Ziya Göksu ile görüştüğünü, önümüzdeki günlerde ''çok sert ve şiddetli tedbirlerin gündeme geleceğini'' kaydeden Emniyet Müdürü Tataş, şöyle konuştu 
     ''Valimizin direktifleri doğrultusunda kulüp başkanlarını da davet ederek, çok geniş katılımlı bir toplantı düzenleyeceğiz. Toplantıda, bugüne kadar aldığımız önlemleri gözden geçireceğiz. Önlemlerin daha sıkı uygulanması ve yenilerinin alınması için karar vereceğiz. Üzücü olayların önüne geçilmesi ve bir daha yaşanmaması için çok sert ve şiddetli tedbirler alacağız. Gerekirse, maçları seyircisiz ya da deplasman takımın taraftarını almayarak oynatacağız. Bu da yetersiz kalırsa, İzmir dışında bir statta oynatırız. Ama şunda kesinlikle kararlıyız İzmirlilere, futbolseverlere, bir daha bu üzücü olayları yaşatmayacağız.'' Halil Tataş, statlara havai fişek, kesici ve delici aletler ve kötü tezahüratların yazılı olduğu pankartların sokulmaması konusunda da yeni önlemler alacaklarını ifade etti. 
     Tataş, stattaki cinayetle ilgili de 5 kişinin gözaltına alındığını, 1 kişinin de arandığını söyledi. 
     Öte yandan, maç öncesi Alsancak Stadı yakınındaki Silo Kavşağı'nda karşılaşan iki takım taraftarları arasında çıkan kavgayı önlemek isterken çeşitli yerlerinden yaralanan 1'i komiser, 7'si polis memurunun durumlarının, ''iyi'' olduğu bildirildi. 
     
</TEXT>
</DOC>
