<DOC>
<DOCNO> 193245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun38.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahey Büyükelçiliğine saldırı... Bir şüpheli yakalandı 
</HEADLINE>
<TEXT>

     Türkiye'nin Lahey Büyükelçiliği'ne düzenlenen molotofkokteylli saldırıdan sonra bir şüphelinin yakalandığı bildirildi. 
     Lahey polisinin açıklamasında, yakalanan şüphelinin 26 yaşında Harlem kentinden olduğu belirtildi, ancak kimliği hakkında ayrıntı verilmedi. 
     Açıklamada, olayın arkasında siyasi bir neden bulunduğunun sanılmadığı kaydedildi. 
     Hollanda'nın ANP haber ajansı ve devlet radyosu NOS, ellerinde ve yüzünde yanık izleri bulunan şüphelinin, Türkiye Büyükelçiliği'nin yakınındaki merkezi garda yakalandığını bildirdiler. 
     Hollanda Dışişleri Bakanlığı da, bir kişinin gözaltına alındığını doğruladı. 
     Bu arada, patlamanın ardından kordon altına alınan büyükelçilikte bir şüpheli paketin bulunması üzerine, bomba imha uzmanları incelemelerde bulundu. 
     Uzmanların incelemelerini tamamlamasından sonra büyükelçilik çevresindeki kordon kaldırıldı. 
     Patlamanın ardından bir kişinin camdan atlayarak kaçtığı belirtilen büyükelçilik binasının dış kapısının üst camının kırık olduğu görüldü. 
     Türkiye Büyükelçiliği yetkilileri, Hollanda polisiyle olayla ilgili temaslarının sürdüğünü söylediler. 
     Büyükelçilik yetkilileri ve polis, patlamada yaralanan ya da ölen olmadığını açıklamıştı. 
     Lahey Büyükelçisi Tacan İldem, patlamanın ardından yaptığı açıklamada, Büyükelçiliğin kançılarya girişindeki güvenlik bölümünde, vize başvurusu yapacağı kisvesi altında gelen bir şahsın elindeki molotofkokteylini ateşlediğini belirterek, güvenlik görevlileriyle kısa süreli mücadelenin ardından saldırganın olay yerinden kaçtığını söylemişti. 
     
</TEXT>
</DOC>
