<DOC>
<DOCNO> 173013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko32.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak mal Habur'dan gelir 
</HEADLINE>
<TEXT>

     Gümrüklerde, 21-30 Temmuz 2003 tarihleri arasında, yaklaşık 600 milyar lira değerinde kaçakçılık olayı ortaya çıkarıldı. 
     Gümrük Müsteşarlığı'ndan yapılan açıklamaya göre, bu tarihler arasında gümrüklerde, yasadışı yollardan yurtdışına çıkış yapmak isteyen 10 kişi yakalandı. Olaylarla ilgili soruşturmalar ise çok yönlü olarak devam ediyor. 
     Müsteşarlığın verilerine göre, Edirne Gümrükler Muhafaza Başmüdürlüğü'nce, 23 Temmuz 2003 tarihinde Kapıkule Gümrük Sahası'nda bir kişinin yanındaki poşetlerde yapılan aramada toplam değeri 32 milyar 487 milyon lira olan 179 adet cep telefonu ele geçirildi. 
     Gürbulak Gümrükler Muhafaza Başmüdürlüğü'nce, 28 Temmuz'da İran'a giriş yapmak isteyen yerli plakalı bir TIR'ın 24 Nisan 2003'de yüklemiş olduğu gümrüklü eşyayı, gümrüğe sunmadan başka bir yere boşaltması nedeniyle 200 milyar lira değerindeki araca el konuldu. 
     
     HABUR GÜMRÜĞÜ 
     Habur Gümrük Sahası'ndan 21 Temmuz 2003 tarihinde Irak'a çıkış yapmak isteyen yerli plakalı 2 kara tankerinde, değeri 73 milyar 500 milyon lira olan 16 bin 780 ve 74 milyar lira olan 17 bin 100 kilogram kurşunsuz benzin yük eksiği tespit edildi. 
     Yine aynı tarihte Türkiye'ye giriş yapan bir kara tankerinde gümrük işlemlerinin ardından yapılan aramada, tankların boş olduğu ve tankın ikinci ve üçüncü kapakları arasında ziftle kapanmış gizli bölümde toplam değeri 58 milyar 500 milyon lira olan 12 bin 450 paket değişik markalarda sigara bulundu. 
     21 Temmuz 2003 tarihinde Habur Gümrük Sahası'na giriş yapmak isteyen yerli plakalı bir kara tankerinde beyan dışı toplam değeri 31 milyar 300 milyon lira olan bin 400 litre motorin tespit edilirken, 27 Temmuz'da Irak'a çıkış yapmak isteyen yine yerli bir kara tankerinde ise toplam değeri 20 milyar lira olar 800 kilogram ağırlık yapıcı madde olduğu anlaşıldı. 
     
     İSTANBUL-İZMİR VE MERSİN GÜMRÜKLERİ 
     İstanbul Gümrükler Muhafaza Başmüdürlüğü'nce, Atatürk Havalimanı'nda 23 Temmuz'da Münih'ten gelen Türk uyruklu bir kişinin valizinde kaçak 482 adet cep telefonu ile 218 adet kulaklık ele geçirildi. Kaçak eşyaların piyasa değeri 227 milyar 200 milyon lira olarak açıklandı. 
     İzmir Gümrükler Muhafaza Başmüdürlüğü'nce, 21 Temmuz'da 1918 sayılı yasa kapsamında zapt edilmesi istenilen otomobillerden 20 milyar değerindeki yerli plakalı bir Mercedes marka otomobil araca, evrak üzerinde yapılan kontrol sonrası el konuldu. 
     28 Temmuz 2003 tarihinde İzmir Alsancak'ta faaliyet gösteren bir iletişim sistemleri firmasında yapılan kontrolde, fatura ve belgesiz, toplam değeri 3 milyar 525 milyon lira olan 4 adet modem cihazı, 1 adet modem ve Cisco 2500 Roulet cihazına el konuldu. 
     Mersin Gümrükler Muhafaza Başmüdürlüğü tarafından, 23 Temmuz'da gemi ile gelen araçlarda yapılan aramalarda, yabancı plakalı Ford marka bir kamyonun kasası ve şoför kabininde gizlenmiş olarak bin 550 paket Kıbrıs'ta üretilen yabancı menşeli TEKEL 2000 marka sigara bulundu. Sigaraların piyasa değerinin 8 milyar 875 milyon lira olduğu bildirildi. 
     
</TEXT>
</DOC>
