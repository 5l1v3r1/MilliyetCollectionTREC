<DOC>
<DOCNO> 180004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko02.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın işgali, ABD'ye her yılda 29 milyar dolara malolacak 
</HEADLINE>
<TEXT>

     Irak'ın işgalinin ABD'ye yılda 29 milyar dolara malolacağı öne sürüldü. 
     Nestcape ve Yahoo internet sitelerinde yer alan habere göre, söz konusu hesaplamalar, işgalin sürdürülebilmesi için Irak'ta 2 yeni kolordu kurulmasını da öngörüyor. 
     Rapora göre, halen bu ülkede bulunan askerlerin birer yıllık dönemlerle görev yaptıktan sonra değiştirilmeleri yılda en az 8 milyar dolar masraf gerektiriyor. 
     Haberde, Kongre'ye bağlı bütçe ofisi tarafından hazırlanan raporun, Başkan George Walker Bush'un en şiddetli muhaliflerinden Senatör Robert Byrd'in talebi üzerine kaleme alındığı belirtildi. 
     Raporda, Amerikan ordusunun, rotasyon yöntemi uyguladığı takdirde, Irak'taki asker sayısını önümüzdeki yıl mart ayından sonra uzun süre bu düzeyde tutamayacağı da vurgulandı. 
     Rotasyon nedeniyle asker sayısının 180 binden 64 bine indirilmesi gerekeceği savunulan raporda, açığı kapatmak amacıyla 2 yeni kolordu oluşturulması tavsiye ediliyor. Böylece, asker sayısı 129 bin daha artırılabilecek. 
     Raporda, Irak'ın imarı için yapılacak harcamaların değerlendirmede hesaba katılmadığı da belirtildi. 
     
</TEXT>
</DOC>
