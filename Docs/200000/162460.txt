<DOC>
<DOCNO> 162460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko23.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Ermenistan'a ambargonun kaldırılması bekleniyor 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ABD'deki temasları sırasında Türkiye'nin kararlı bir irade ortaya koyması halinde Amerika'nın geleceğe yönelik işbirliğine hazır olduğu izlenimi edindiklerini söyledi. Özilhan, "Türkiye'nin, Ermenistan'a uyguladığı ambargoyu kaldırarak, hem yeni bir açılım gerçekleştirmesi, hem de bu yolla Amerikan yönetiminin eline, Türkiye aleyhtarı lobilere karşı kullanabileceği bir koz vermesi gerektiği dile getirilmektedir.'' dedi. 
     Özilhan, yılın ilk TÜSİAD Yüksek İstişare Konseyi YİK toplantısında yaptığı konuşmada, 11 Eylül'de New York'ta İkiz Kuleler'e yapılan terörist saldırıdan sonra ağızlarından düşmeyen, ''Hiçbir şey eskisi gibi olmayacak'' sözünün yaşanılan şu günlerde ilk kez elle tutulur bir hale geldiğini ifade etti. 
     Ağırlıkla ABD yönünden esen değişim rüzgarlarının, küreselleşmenin, demokrasi ve liberal ekonominin yaygınlaştırılması ve güçlendirilmesi şemsiyesi altında uluslararası dengelerin yeniden kurulmasına işaret ettiğini dile getiren Özilhan, bu hareketli ortamda Türkiye'nin de varlığını ortaya koyabilmek için TÜSİAD olarak yoğun bir dış temas programı uyguladıklarını kaydetti. 
     Bu çerçevede, son haftalara, ABD, Yunanistan ve Polonya ziyaretlerini sığdırdıklarını anımsatan Tuncay Özilhan, bunlar içinde kamuoyunca en çok merak edilenin ABD temasları olduğuna dikkati çekerek, şunları söyledi 
     ''Bizim edindiğimiz izlenime göre, Türk-Amerikan ilişkilerinde bundan sonraki adımlar Türkiye'ye bırakılmış durumda. Biz temaslarımızda, Türkiye'nin kararlı bir irade ortaya koyması halinde Amerika'nın geleceğe yönelik işbirliğine hazır olduğu izlenimini edindik. Bu iradenin, ABD'nin öncelikli dış politika konuları ve tehdit algılamaları konusunda Türkiye'nin eğilimlerinin açıklıkla ifade edilmesiyle ortaya konması bekleniyor.'' 
     
     ORTADOĞU'DAKİ GELİŞMELER 

     Bugünlerde Amerika'nın dış politikasında özellikle Ortadoğu konusunda Türkiye'yi yakından ilgilendiren değişiklikler yaşandığını belirten Özilhan, ABD'nin gücünün farkında bir ülke olarak Ortadoğu'daki gelişmeleri yönlendirmeye kararlı bir tutum sergilediğine işaret etti. 
     Ortadoğu'nun uluslararası ekonomik sisteme entegre edilmesi ve bu ülkelerin demokratikleşme yolunda açılımlara başlaması için kapsamlı planların hazırlandığının göze çarptığını aktaran Tuncay Özilhan, İsrail-Filistin meselesinin Amerikan dış politikasındaki önceliğinin de artacağını vurguladı. TÜSİAD Yönetim Kurulu Başkanı Özilhan, konuşmasını şöyle sürdürdü ''Türkiye'nin Ortadoğu ve Irak konusunda, ABD'nin öncelikleriyle uyumlu, en azından ona ters düşmeyen, yeni bir bakış açısıyla ortaya çıkması beklenmektedir. ABD'nin yeni öncelikleri arasında ön sıralarda yer alan Suriye ve İran konularındaki kaygılarının, Türkiye tarafından ne kadar paylaşıldığı bilinmek istenmektedir. 
     Bölgedeki rolümüz Ortadoğu ile sınırlı düşünülmemelidir. Nitekim, Türkiye'nin korkularını üzerinden atıp, gücüne yaraşır bir biçimde bölgesinde yeni atılımlarla ortaya çıkması gerektiği birkaç değişik ortamda dile getirilmiştir. Bu bağlamda, Türkiye'nin, Ermenistan'a uyguladığı ambargoyu kaldırarak, hem yeni bir açılım gerçekleştirmesi, hem de bu yolla Amerikan yönetiminin eline, Türkiye aleyhtarı lobilere karşı kullanabileceği bir koz vermesi gerektiği dile getirilmektedir.'' 
     
     KIBRIS'TA ÇÖZÜM 

     Özilhan, Türkiye'nin AB'ye üye olmasının ve Kıbrıs'ta bir an önce Annan Planı zemininde çözüme ulaşılmasının gereği üzerinde de önemle durulduğunu vurgulayarak, şunları kaydetti 
     ''Türk tarafının son dönemlerdeki Kıbrıs açılımları ABD'de son derece olumlu bir hava estirmiştir. Ancak bu açılımların çözümün yerini tutmadığının da altı çizilmektedir. Annan Planı'nın Türk tarafı lehine getirdiği kısıtlamaların Avrupa Birliği tarafından kabul edildiğine dikkat çekilerek, Mayıs 2004'e kadar çözüm bulunamazsa, Güney Kıbrıs'ın AB üyeliği ile bu imtiyazların da sağlanamaz hale geleceği uyarısında bulunulmaktadır. 
     Türkiye'nin AB üyeliği önemsenmektedir. Çünkü Türkiye'nin, demokrasisi ve piyasa ekonomisi ile bölgesinde örnek bir ülke olmasının, Avrupa Birliği sürecini başarıyla tamamlamasına bağlı olduğuna inanılmaktadır. Bu konuda en büyük tehlike olarak ekonomimizin güçsüzlüğü gösterilmektedir. IMF destekli programın kararlılıkla uygulanmasının ve yapısal reformların ekonomi açısından arz ettiği önemin altı tekrar tekrar çizilmiştir. '' TÜSİAD'ın ABD'deki temel tezinin, Türkiye-ABD ilişkilerinde ekonomik ve ticari boyutu egemen kılmak olduğunu belirten Tuncay Özilhan, TÜSİAD olarak uzun zamandan beri Türkiye'nin dış politikasını ekonomik ve ticari eksene oturtması gerektiğini savunduklarını anımsattı. 
     Ekonomik gücün uluslararası ilişkilerde belirleyici faktör haline geldiğine işaret eden Özilhan, ''Bunun önünde bugüne kadar birikmiş ve çözümü sürekli ertelenmiş dış politik sorunlarımızın engel olarak yükseldiğini görebiliyoruz. Komşularıyla olan sorunlarını büyük bir devlete yakışır biçimde, aktif diplomasiyle birer birer çözen Türkiye'nin önünün birdenbire açılacağına inanıyoruz'' dedi. 
     TÜSİAD'da açılış konuşmalarının ardından basına kapatılan bölümde üyelerin güncel gelişmeleri değerlendirdikleri öğrenildi. 
     Mustafa Koç, Sakıp Sabancı, Bülent Eczacıbaşı, Giuseppe Farina, Cem Boyner'in de katıldığı toplantının ardından, Başbakan Recep Tayyip Erdoğan'ın onur konuğu olarak katılarak bir konuşma yapacağı yemek yenilecek. 

     
</TEXT>
</DOC>
