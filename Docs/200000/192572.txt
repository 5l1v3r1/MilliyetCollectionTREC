<DOC>
<DOCNO> 192572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/ekonomi/eko02.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye hamle yapacak' 
</HEADLINE>
<TEXT>

   The Economist dergisinin yaptığı araştırmaya göre, Türkiye yüzde 4.8'lik reel büyüme oranı ile 2004'te hamle yapması beklenen ülkeler arasında 
   EKONOMİ SERVİSİ 
   
   The Economist dergisinin yaptığı araştırmaya göre, büyüme tahmini en fazla artan iki ülke Türkiye ve Hong Kong oldu. 
   Dergi üç aylık periyotlarla bir grup ekonomiste gelişmekte olan ülkelerle ilgili tahminler yaptırıyor ve bunların ortalamasını yayınlıyor. 25 ülkenin yer aldığı analizler geçtiğimiz temmuz ayında toplanan verilere göre yapılmış. Ekim ayında yapılan son tahminler ekonomistlerin bu yıl ve gelecek yıl için son derece iyimser olduklarını ortaya koyuyor. 13 ülkede GSYİH gayri safi yurtiçi hasıla büyüme beklentileri 2003 ve 2004 yılları için artış gösteriyor. En büyük gelişimin ise yüzde 4.8 ve yüzde 5.1 ile Türkiye ve Hong Kong'dan gelmesi bekleniyor. 
   Bu arada ekonomistler, Tayland ve Mısır'ın daha önceki büyüme tahminlerini 2004 yılı için yüzde 0.6 oranında geriye çekti. 
   The Economist'in araştırmasına ABN Amro, Deutsche Bank, Economist Intelligence Unit, Goldman Sachs, HSBC, ING Financial Markets, J.P. Morgan Chase, Merrill Lynch, Citigroup, UBS Warburg'da çalışan ekonomistler katılıyor. 
   
      
   
</TEXT>
</DOC>
