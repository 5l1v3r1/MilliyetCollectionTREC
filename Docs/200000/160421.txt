<DOC>
<DOCNO> 160421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur25.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İçkiye uyuşturucu hap atan hırsız yakayı ele verdi 
</HEADLINE>
<TEXT>

     Kendini işadamı olarak tanıttığı yabancı uyruklu bazı kadınları içkilerine uyuşturucu hap atarak etkisiz hale getirdikten sonra para ve değerli eşyasını alan 1 kişi yakalandı. 
     İstanbul Asayiş Şube Müdürlüğü Gasp Büro Amirliği'nden alınan bilgiye göre, polise başvuran yabancı uyruklu bazı kadınlar, kendini işadamı olarak tanıtan bir kişi tarafından çantalarının çalındığını öne sürdüler. 
     Bu konuda çalışma başlatan polis, tanıştığı yabancı uyruklu kadınları Akmerkez'deki bir eğlence yerine götürerek, burada ısmarladığı içkilerine uyuşturucu hap atan ve kendilerinden geçtikten sonra para ve değerli eşyalarını alan kişinin, güvenlik kamerasının kaydettiği görüntülerin incelenmesi sonucu Cengiz Aksoy olduğunu belirledi. 
     Düzenlenen operasyonla gözaltına alınan Aksoy'un, bu yöntemle yaklaşık 20 kadının çantasını çaldığı ve içlerindeki para ile değerli eşyayı aldıktan sonra da çöpe attığı tespit edildi. 
     
</TEXT>
</DOC>
