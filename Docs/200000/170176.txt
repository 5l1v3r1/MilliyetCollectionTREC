<DOC>
<DOCNO> 170176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun07.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yeni çılgınlık ÇATAL DİL 
</HEADLINE>
<TEXT>

     ABD'de piercing ve dövme çılgınlığının ardından gençler arasındaki ''çatal dil'' modası giderek yayılıyor. 
     Özellikle ''alternatif gençliğin'' kendini ifade edebilmek için rağbet ettiği bu yeni akımda, gençler hijyenik olmayan koşullarda ve son derece riskli sayılabilecek bir operasyonla, dillerini ortadan kestiriyorlar. 
     Alternatif gençliğin rahat yaşam alanı bulduğu New York'un East Village semtindeki dövmecilerde neşterle yapılan riskli operasyon için, ''çatal dil'' sahibi olmak isteyen 200 dolar ödüyor. Anestezi ve diğer ilaçlar içinse ekstra para isteniyor. 
     New York eyaleti yasalarında dil ayırma operasyonuyla ilgili özel bir yasa bulunmamasına karşın, dövme ve piercing yapan mağazaların böyle bir cerrahi müdahalede bulunması yasadışı kabul ediliyor. 
     East Village'da bu tip bir mağaza çalıştıran Keith Tate, şimdiye dek 300'den fazla ''çatal dil'' ameliyatı yaptığını belirtirken, operasyonun riskli olduğunu kabul ediyor ve en korkunç senaryonun ölüm olduğunu söylüyor. 
     Buna karşın çok sayıda genç bu operasyon için sırada beklerken, ''çatal dil'' sahibi olanlar da ''bu özelliklerini çok sevdiklerini'' söyleyerek, ''dövme ve piercing'lerinden vazgeçebileceklerini, ama çatal dillerini asla bırakmak istemediklerini'' ifade ediyorlar. 
     Gençlerin bu tehlikeli kendini ifade biçiminin ''aslında bir tür kendini kesip biçme'' olduğunu söyleyen hekimlerse, operasyon sonrası ciddi enfeksiyon tehlikesinin yanı sıra konuşma ve tat duyusunun zarar görebileceğine dikkat çekiyorlar. 
     Doktorlar, dilde çok sayıda kan damarı bulunması nedeniyle ölüm tehlikesinin dahi bulunduğu uyarısında bulunuyorlar. 
     Bu operasyonun yapılmasını cerrahi kliniklerin dışında yasaklayan bir yasa tasarısı hazırlığında bulunan Illinois eyalet senatörü David Miller da, tasarıda bu işe karışanlara 1-3 yıl hapis cezası öngörüldüğünü belirtti. 

     
</TEXT>
</DOC>
