<DOC>
<DOCNO> 154952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko03.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılı vergi rekortmenleri açıklandı 
</HEADLINE>
<TEXT>
İstanbul'da Akbank Ankara'da Telekom 
2002'de İstanbul'un vergi rekortmeni Akbank oldu. Ankara'da ise Telekom birinci sırada yer alırken, ilk 25 rekortmenin 18'i kamu şirketlerinden oluştu 
     EKONOMİ SERVİSİ 

     2002 yılı kurumlar vergisi rekortmenleri İstanbul'da Akbank, Ankara'da ise Türk Telekom oldu. Akbank'a geçen yılki kazançlarından dolayı 440 trilyon 856 milyar liralık vergi tahakkuk ederken, Türk Telekom ise 536 trilyon 376 milyar vergi ödeyecek. 
     İstanbul Defterdarı Kadir Boy'un açıklamasına göre Tekel Pazarlama ve Dağıtım 74 trilyon 183 milyar lira ile ikinci sırayı alırken, Arçelik 56 trilyon 7 milyar lira ile üçüncü oldu. Ankara'nın kurumlar vergisi rekortmenleri listesindeki ilk 25'in 18'ini kamu, 7'sini ise özel sektör kuruluşları oluşturdu. İstanbul'da 2002 yılında rekortmen olan 100 mükellefe toplam 1 katrilyon 662 trilyon vergi tahakkuk ederken bunun yüzde 39.59 ile bankacılık - finans şirketlerinden, yüzde 7.37'si sigortacılık sektöründen gerçekleşti. 
     
     İkiz kuleler satılacak 
     1.5 katrilyon lira borcu bulunan Tekel'in de vergi barışı için başvurduğunu belirten Boy, 800 trilyona inen borcun ödenmemesi durumunda kurumun Ankara'daki ikiz kuleleri mülkiyete geçirerek satma yoluna gidileceğini söyledi. 
     Kocaeli'de ise Tüpraş geçen yıl sağladığı 204 trilyon 209 milyar liralık satışlardan dolayı 61 trilyon 262 milyar liralık vergisiyle birinci oldu. 
     
Dansöz Asena, matrah artırdı      Vergi barışından yararlanarak matrah artıranların sayısının 182 bin 841 olduğu açıklandı. Başvuru sahiplerinden 1 katrilyon 26 trilyon lira vergi gelmesi bekleniyor. İnceleme altında olan 50 sanatçıdan 37'si matrah artırımına giderken, 5 dansözden de yalnız Asena matrah artırımına katıldı. 25 mankenden de 11 tanesi matrah artırımına gitti. 14 yapımcı firma ve ajans da matrah artıranlar arasındaydı. Asena da vergi barışından yararlandı. 

</TEXT>
</DOC>
