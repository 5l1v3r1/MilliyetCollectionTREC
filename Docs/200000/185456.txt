<DOC>
<DOCNO> 185456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/spor/spo06.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham paniği 
</HEADLINE>
<TEXT>

   İngiliz basını, yıldız oyuncunun sakatlığını manşetlere taşıdı, olayın Türkiye maçı öncesi yaşanabilecek en büyük aksilik olduğunu savundu 
      
   İNGİLTERE Milli Futbol Takımı'nın en büyük kozu olan ünlü yıldız David Beckham'ın Türkiye maçı öncesinde sakatlanması Ada'da korku yarattı. Bütün gazeteler gelişmeyi spor sayfalarının manşetinden duyururken, olayın tam da Türkiye maçı öncesinde yaşanabilecek en büyük aksiliklerden biri olduğu yolunda yorumlar yapıldı. The Independent, Beckham'ın sağ ayak tabanındaki problemin 11 Ekim'e kadar düzelemeyebileceğini belirtti. 
   GAZETE, Beckham'ın fiziksel sakatlığı giderilse bile, eşi Victoria Beckham ile aralarının bozuk olduğuna dair dedikodular bulunduğunu, bu durumun da ünlü futbolcunun morali açısından taraftarları düşündürdüğünü savundu. The Daily Telegraph da Beckham'ın 'Türkiye konusunda paniğe kapılmak gerekiyor mu ' sorusuna, "Cidden bilmiyorum" yanıtını verdiğini yazdı. The Times ise gelişmeyi manşetine taşırken 'Beckham'ın sakatlığı endişelere yol açtı" dedi. 
   
   Tecavüz iddiası    İNGİLTERE'DE son günlerde ortaya atılan bir tecavüz iddiası ortalığı karıştırdı. 17 yaşındaki bir kız, Britanya Polisi'ne verdiği ifadede İngiltere Premier Ligi'nin ünlü yıldızları tarafından tecavüze uğradığını söyledi. Oyuncuların kim olduğu ve kızın kimliği hakkında bir açıklama yapılmazken, olayla ilgili geniş çaplı soruşturmanın sürdüğü belirtildi. 
   
   
</TEXT>
</DOC>
