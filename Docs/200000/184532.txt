<DOC>
<DOCNO> 184532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun19.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya kanunsuz ve terörizme finans sağlayan camileri kapatıyor... 
</HEADLINE>
<TEXT>

     İtalya İçişleri Bakanı Guiseppe Pisanu, İtalyan kanunlarına uyulmayan ve terörizme finansman sağlayan merkezler haline gelen camilerin kapatılacağını söyledi. 
     Corriere della Sera gazetesine demeç veren Bakan Pisanu, ''Açıkça söylüyorum camiler ya kanunlara uyarlar ya da kapıtılırlar. İtalyan camilerinin dinci militanların işe alındığı, mali kaynak sağlanan yerler haline dönüştürülmesine izin vermeyeceğiz'' ifadesini kullandı. 
     Pisanu, El Kaide terör örgütünün yeni mali kaynak sağlamak için insan kaçakçılığının kontrolünü ele geçirmeye çalıştığını belirterek, ''El Kaide'nin mali kaynaklarını çeşitlendirmeye çalıştığı ve bu çerçevede insan kaçakçılığına el attığını düşündürecek yeterince gerekçemiz var'' dedi ve Fransa'nın modelinden esinlenerek devlet yetkilileriyle diyalog kuran ılımlı Müslümanlar konseyi kurulacağını da kaydetti. 
     Pisanu, ''Fransa İçişleri Bakanı Nicolas Sarkozy bana, ılımlı Müslümanlarla diyaloğun Paris banliyölerindeki şiddetin yüzde 22 oranında düşmesiyle açık bağlantıları bulunduğunu anlattı. Bazı değişikliklerle olsa da aynısını İtalya'da da yapmak ve İtalya'ya ekmek parası için iş bulmaya gelen ılımlı Müslümanların çoğuyla diyalog kurmak istiyorum'' dedi. 
     
</TEXT>
</DOC>
