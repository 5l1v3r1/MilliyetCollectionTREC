<DOC>
<DOCNO> 166740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy02.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-ABD ilişkisinde anahtar ülke İran 
</HEADLINE>
<TEXT>

Bush'un danışmanı Leeden, "Türkiye, İran'daki gösterileri desteklemeli" derken Cohen, "Ankara'nın ABD'nin İran politikasına desteği, ilişkileri şekillendirecek" dedi 
     WASHINGTON AA İHSAN DÖRTKARDEŞ DHA 

     Washington'daki düşünce kuruluşu Heritage Vakfı uzmanlarından Ariel Cohen, Türk - Amerikan ilişkilerinin geleceğinin, İran'ın nükleer silah programı meselesinin çözümünde Türkiye'nin vereceği desteğe göre şekilleneceğini savundu. 
     Cohen'in, The Washington Times gazetesindeki makalesinde, Irak savaşından sonra ABD'nin, jeopolitik olarak "kafası karışık görünen" Türkiye'yi doğru anlamaya çalıştığı kaydedildi. Yorumda, Türkiye'de bazı çevrelerin, ABD ile yakın ilişkileri bırakıp Türkçe konuşan ülkeler, Rusya, Çin, İran ve İsrail ile ilişkileri geliştirmekten bahsettiği, ancak bu yaklaşımın, ABD'yi korkutmak için geliştirilmiş bir propaganda aracı olabileceği iddia edildi. Dışişleri Bakanlığı'nın, ABD'nin İran politikasına desteğini henüz açıkça dile getirmediği ve bu desteğin, Türk - Amerikan ilişkilerinin şekillenmesinde kilit olacağı savunuldu. 
     
     Leeden 'İran tehlikeli ülke' 
     ABD Başkanı Bush'un İran danışmanı Michael Leeden ise, Türkiye'nin İran'daki gösterileri desteklemesi gerektiğini kaydetti. Washington'un bölgedeki müdahalesine Irak yerine İran'dan başlamasının daha doğru olacağını öne süren Leeden, dünyanın en tehlikeli ülkesinin İran olduğunu savundu. 
     Ledeen, İran'daki hareketlenmenin başarı ile sonuçlanması halinde bölgede demokratik, Müslüman ve laik iki Türkiye olacağını kaydederek şunları söyledi 
     "Bunun Türkiye için iyi olacağını düşünüyoruz. Umarım, Türkiye de aynı kanaattedir. Herkes bu göstericileri desteklemeli." 
     

</TEXT>
</DOC>
