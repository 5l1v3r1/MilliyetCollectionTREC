<DOC>
<DOCNO> 193523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko37.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanlığı atama nasıl olacak 
</HEADLINE>
<TEXT>

     Bankacılık Düzenleme ve Denetleme Kurulu başkanlığına dışarıdan bir atama düşünülmesi durumunda, öncelikle kurul üyesi olmak gerekiyor. 
     Üyeler, adaylar arasından ilgili bakanın önerisi üzerine Bakanlar Kurulu tarafından atanıyor. Bakanlar kurulu, üyelerden birini başkan olarak görevlendiriyor. 
     Edinilen bilgiye, Bankalar Kanunu'nda değişiklik yapan 4491 sayılı kanun uyarınca, Bankacılık Düzenleme ve Denetleme Kurumu'nun karar organı olan Bankacılık Düzenleme ve Denetleme Kurulu, biri başkan, biri ikinci başkan olmak üzere yedi üyeden oluşuyor. Kurul Başkanı, aynı zamanda Kurumun da başkanı. 
     Üyelerin hukuk, iktisat, maliye, bankacılık, işletme, siyasal bilgiler, kamu yönetimi ve dengi dallarda veya bu dallarla ilgili mühendislik alanlarında en az lisans düzeyinde, mühendislik dalında lisans düzeyinde öğrenim görmüş olanların ise belirtilen alanlarda lisansüstü öğrenim görmüş olmaları gerekiyor. 
     Üyeler, en az üçü bankacılık olmak üzere maliye-finans alanında en az 10 yıl deneyim sahibi ve üst düzey yöneticilik yapmış veya yukarıda sayılan öğrenim dallarında en az 10 yıl öğretim üyeliği yapan adaylar arasından ilgili Bakanın önerisi üzerine Bakanlar Kurulunca atanıyor. Bakanlar Kurulu, üyelerden birini başkan, birini de ikinci başkan olarak görevlendiriyor. 
     Kurul Başkan ve üyelerinin görev süresi ise altı yıl. Süreleri biten üyeler yeniden seçilebiliyor. 
     
     GÖREV SÜRESİ DOLMADAN BOŞALMA DURUMU 

     İlgili yasaya göre, Başkanlık ve üyelikler, görev süreleri dolmadan herhangi bir sebeple boşaldığı takdirde, boşalan yerlere belirlenen esaslar dahilinde, iki ay içinde seçim ve atama yapılması gerekiyor. 
     Bu şekilde atananlar, yerine atandıkları kişinin süresini tamamlıyor. Üyelerin hastalık, kaza ve sair nedenlerle geçici iş göremezliğe uğraması ve bu durumun Kurulun karar almasını tehlikeye düşürmesi halinde, bunların yerine mesleki kıdemi en yüksek olandan başlamak üzere kıdem sırasına göre Kurum Başkan Yardımcıları vekalet ediyor. 
     Kurul Başkan ve üyelerinin, görev süreleri dolmadan görevlerine son verilemiyor. Ancak atanmaları için gerekli şartları kaybettikleri veya durumları, ilgili mevzuata aykırı düştüğü tespit edilen, görevleri ile ilgili olarak işledikleri suçlardan dolayı haklarında verilen mahkumiyet karan kesinleşen Kurul Başkan ve üyeleri, süreleri dolmadan Başbakanın onayı ile görevden alınabiliyor. Bu durumda en geç iki ay içinde üye ataması yapılması gerekiyor. 
     
     BDDK 2. BAŞKAN VE ÜYELERİ 

     Engin Akçakoca'nın BDDK başkanlığından istifa etmesinin ardından, Bankacılık Düzenleme ve Denetleme Kurulu'nda halen Ahmet Şirin '2. başkan', Yusuf Ziya Önder, Mehmet Nuri Doğulu, Prof. Kemal Çevik, Mustafa Ekim, Prof. Yusuf Tuna 'üye' olarak görev yapıyor. 
     
</TEXT>
</DOC>
