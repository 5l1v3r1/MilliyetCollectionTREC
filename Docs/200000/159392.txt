<DOC>
<DOCNO> 159392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/spo03.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'a yaylım ateş 
</HEADLINE>
<TEXT>

Canaydın'ın önceki gün düzenlediği basın toplantısında "İkincilik de başarıdır" demesi camiayı ayağa kaldırdı. Mehmet Cansun, Faruk Süren ve Burak Elmas sert mesajlar verdi 
     CÜNEYT KARAKAYA 

     'Süper başarı ' 
     GALATASARAY Başkanı Özhan Canaydın'ın, kaybedilen şampiyonluğun ardından önceki gün medyaya "İkincilik de başarıdır" demecini vermesi tepki topladı. Sarı - Kırmızılı kulübün bir dönem önceki başkanı Mehmet Cansun, Canaydın'ın haklı olduğunu söyledi, "Bence bu kötü performansa göre, ikincilik süper başarı" dedi. Cansun, "Üstünde Beşiktaş var, iki maçını verip, 6 puan kaybetmişsin. Gençlerbirliği'ne 5 puan kaybedip, Fenerbahçe'den 6 gol yemişsin. Peki kimi yendin, şampiyonluğu nasıl bekliyorsun " diye konuştu. 
     
     'Hikaye çok uzun' 
     CANSUN, son yıllarda üst üste bu kadar kötü oynayan bir Galatasaray görmediğini de ileri sürdü. Eski başkan, "Başarısızlığın hikayesi çok uzun, sabaha kadar konuşsak bitmez. Dertlerin çok ciddi irdelenmesi gerekir, aksi takdirde çok daha kötü günler bizi bekliyor. Galatasaray bir yıl içinde büyük ivme kaybetti. Sezon başından beri, hiç umutlanmadım. Galatasaray her sene şampiyon olmak zorunda değil, ama belirli yanlışları da hemen düzeltmek lazım. Futbolla ilgili çok acil bir toplantı yapılması gerekiyor" 
     
     'Çıta duruyor' 
     FARUK Süren de, Canaydın'ın sözlerini "Ligin son çeyreğinde sadece iki takımın şampiyonlukta mücadele ettiği bir durumda ikinci olmak, sonuncu olmaktır" diye yorumladı. Süren, "Çıta duruyor, o çıtayı geçecek başka yöneticiler lazım. İkinci olunabilir, ama bunu başarı kabul etmek yanlış. Bu hedef küçültmektir, demotive etmek ve ufku daraltmaktır" dedi. Yönetimden istifa eden Burak Elmas "Sezona başlarken hedef ikinci olup, Şampiyonlar Ligi'ne katılmak değil, şampiyon olup, Şampiyonlar Ligi'ne katılmaktı" ifadesini kullandı. 
     
Tatil bekleyişi      GALATASARAY Gaziantepspor maçı için hazırlıklarına dün akşam yaptığı antrenmanla başladı. Sakatlıkları süren Baliç, Hasan Şaş, Berkant ve Batista ile Beşiktaş maçında sakatlanan Ayhan'ın katılmadığı antrenmanda, futbolcuların neşesiz oluşları dikkat çekti. Sarı - Kırmızılı futbolcuların, bu maçın ardından yaklaşık 1 aylık bir tatile gireceği ve temmuz ayı başında yeni sezon hazırlıkları için start verileceği öğrenildi. 
     
Olimpiyat'a ikinci talip      GALATASARAY'IN, Ali Sami Yen Stadı'nı yıkıp, yeniden inşaa etme projesi çerçevesinde gelecek sezon maçlarını Olimpiyat Stadı'nda oynamak istemesinin ardından İstanbulspor da aynı taleple Olimpiyat Hazırlık ve Düzenleme Kurulu'na başvuruda bulundu. Yeni sezonda maçlarını Güngören Stadı yerine 80 bin kişi kapasiteli Atatürk Stadı'nda oynamak isteyen İstanbulspor'un bu talebi olumlu karşılanırken, Galatasaray'a sunulan aynı şartlarda anlaşmaya varılabileceği bildirildi. Galatasaray ve İstanbulspor ile anlaşılması halinde Olimpiyat Hazırlık ve Düzenleme Kurulu yeni sezonda Atatürk Stadı'nın kiralanmasından 300 bin dolar gelir elde edecek. 
     
'Utanç duyduk'Galatasaray yönetimi, şampiyonluk gecesinde edilen küfürlere sert tepki gösterdi. Cim-Bom bu geceyi yayınlayan televizyonları da eleştirdi 
     GALATASARAY yönetimi, Beşiktaş'ın şampiyonluk gecesinde yaşananlara büyük tepki gösterdi. Sarı - Kırmızılılar dün yaptıkları yazılı açıklamada Beşiktaş'ın şampiyonluğunu önce kendilerinin kutladığı belirtilirken, "Ancak biz, kaybedilen şampiyonluktan değil, rakibin şampiyonluk gecesinde yaşananlardan utanç duyduk" sözleri yer aldı. Ayrıca açıklamada gecede yer alan küfürleri naklen yayınlayan televizyonlar da eleştirildi. 
     CİM - Bom'un "zorunlu bir açıklama" başlığı altındaki tepkisinde şu sözlere yer verildi "Türk futbolunda Fair - Play tohumlarının yeşermesine ön ayak olan başkanın kulübüne, teknik adamına ve tüm camiasına canlı yayında galiz küfürler edenlerin, Türk futboluna verdikleri dostluk ve sportmenlik mesajlarının ne kadar samimiyet taşıdığı, Galatasaraylılar ve gerçek sporseverler tarafından tekrar gözden geçirilecektir." 
     
'Sahada kalmalı'      LOTTO ile dün sponsorluk anlaşması yapan Ümit Karan, Beşiktaş derbisinde yaşanan olaylarla ilgili "Sahada olan sahada kalmalı" dedi. Galatasaraylı futbolcu, tatsızlıkları geride bırakmaları gerektiğini söyledi, "Rakibimizi tebrik ederiz. Onlar bu sene şampiyon oldu. Biz de önümüzdeki yıl mutlu sona ulaşacağız. Ayrıca o pozisyonda neden kırmızı kart gördüm anlamadım. O kadar itiş kakış arasında bir tek ben atıldım" ifadesini kullandı. 
     
İbrahim çabası      GALATASARAY, Gaziantepsporlu İbrahim Toraman'ı transfer edebilmek için yeniden harekete geçti. Sarı - Kırmızılılar, bu sezon kadrosunda kiralık olarak oynayan Mehmet Polat'ı bonservisi ile birlikte verme şartıyla, genç yıldız İbrahim Toraman'ı, Gaziantepspor Başkanı Celal Doğan'dan resmen istedi. Transferi Fatih Terim'in bizzat yönettiği öğrenildi. 
     
Bingöl'e yardım      GALATASARAY'IN yabancı oyuncuları Abel Xaiver, Mondragon ve Lukunku, Bingöl'deki depremzede çocuklara, Türk Eğitim Vakfı'nın bursunu vakıf yöneticilerinin de katılacağı bir basın toplantısında verecekler. Sarı - Kırmızılı yöneticilerin de yer alacağı basın toplantısı bugün saat 14.00'de Florya Metin Oktay Tesisleri'nde yapılacak. 
     

</TEXT>
</DOC>
