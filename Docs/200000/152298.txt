<DOC>
<DOCNO> 152298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun17.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşında kullanılan yeni teknolojiler sivillerin huzurunda... 
</HEADLINE>
<TEXT>

     ABD ordusunun Irak Savaşı'nda kullandığı bazı yeni teknolojiler, yavaş yavaş sivil kullanımda yerini almaya başlıyor. 
     Tüketici pazarı uzmanları, savaşların tarihte sürekli yeni teknolojilere, yeni ürünlere ve yeni modalara esin kaynağı olduğunu vurgularken, şu anki savaşın sivil pazara askeri kıyafetler, özel gözlükler, son derece sağlam diz üstü bilgisayarlar, yüksek teknolojiyle üretilmiş tıp malzemeleri getirmeye hazırlandığını belirttiler. 
     
     ÖZEL KUVVET BOTLARI 
     Bunlardan California merkezli Oakley firması, Irak'ta görev yapan Amerikan özel kuvvetleri için ürettiği ultra-hafif botlar ve lazer ışını geçirmez askeri gözlükleri sivil pazara da sürmeye hazırlanıyor. 
     Özel Kuvvetler standardında taarruz botları ve ayakkabılarının 1 Mayıs'ta piyasaya çıkacağını belirten şirket yetkilileri, botun 225, ayakkabının 195 dolardan satılacağını, ürünlerin ''www.Oakley.com'' web sitesinden temin edilebileceğini kaydettiler. 
     Şirket yetkilileri, kızılötesi korumalı askeri gözlüklerin tüketici versiyonlarının mağazalarda satışına başlandığını belirterek, bu ürünlerin özellikle snow board ve kayak amaçlı olduğunu ifade ettiler. 
     
     ''KAYA GİBİ SAĞLAM DİZ ÜSTÜ BİLGİSAYARLAR'' 
     Savaş testinden geçerek tüketiciye ulaşmaya çalışan bir başka yüksek teknoloji ürünü de, ''kaya gibi sağlam'' diz üstü bilgisayarlar. 
     Sıcak, toz, nem, kum, yağmur, atmosfer basıncı değişiklikleri ve bir metre yükseklikten düşmeye dayanıklı ''Toughbook'' modeli bilgisayarın üreticisi Japon Panasonic şirketi, ürünün daha çok askeri kullanım amaçlı olmasına karşın, yakında tüketici pazarına çıkarılacağını açıkladı. 
     Panasonic şirketinin yetkilileri, en büyük alıcısı Amerikan ordusu olan diz üstü bilgisayarın fiyatının şimdilik 3400 - 5895 dolar arasında değiştiğini belirttiler. 
     
     ROBOTTAN ELEKTRİKLİ SÜPÜRGEYE 
     Afganistan ve Irak'ta keşif ile bina araması için kullanılan ''Packbot'' isimli askeri amaçlı robotun üreticisi iRobot firması, bu teknolojinin yakında tüketicinin hizmetine sunulabileceğini bildirdi. 
     Merkezi Massachussetts eyaleti Burlington kasabasında bulunan iRobot şirketi, benzer teknolojiyle ürettiği ve yerleri kendi ''suni zekasıyla'' insan komutu olmadan temizleyebilen bir elektrik süpürgesini kısa süre önce piyasaya çıkarmıştı. 
     
     TIBBİ MALZEMELER 
     Irak Savaşı'ndan kısa bir süre önce Amerikan Gıda ve İlaç İdaresi'nin FDA onayını alan ve hızlı pıhtılaşmayı sağlayan bandaj üreten Hemcon şirketi, cephede kullanılan yüksek teknoloji ürünü malzemeyi sivil pazara taşımayı planlıyor. 
     Şirket yetkilileri, ''karides özlü bir ürün olan 'chitosan'dan üretilen'' ve hızlı pıhtılaşmayı sağlayan bandajların tüketici versiyonunun, daha küçük ve ilk yardım çantasına sığacak şekilde olacağını belirttiler. 
     Cephede kullanılan son teknoloji ürünü tıp malzemeleri arasında, kanın hızla pıhtılaşmasını sağlayan bandajlar, tozlar ve tek elle yapılabilen turnikeler bulunuyor. 
     Bu arada, Körfez Savaşı'ndan sonra popüler olan Hummer ciplerinin üreticisi General Motors ise Irak Savaşı ile birlikte satışlarında bir artış olmadığını bildirdi. 
     Böbrek diyaliz sistemleri, kan nakli kitleri sivil hayata 2. Dünya Savaşı ile birlikte girmiş, gece görüş dürbünleri de ilk olarak Vietnam Savaşı'nda kullanılmıştı. 
     





</TEXT>
</DOC>
