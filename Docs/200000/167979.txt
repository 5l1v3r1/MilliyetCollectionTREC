<DOC>
<DOCNO> 167979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun01.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA'nın, "Opportunity" uzay aracı nihayet Mars yolunda... 
</HEADLINE>
<TEXT>

     Amerikan Havacılık ve Uzay Dairesi NASA , Mars'ta hayat olup olmadığını araştıracak ''Opportunity'' adlı uzay aracını nihayet fırlattı. 
     Uzay aracının bugün ilk planlanan fırlatılışında da sorun yaşanmış ve fırlatma işlemi geriye sayım sırasında 7. saniyede durdurulmuştu. Ancak sorunun giderilmesinden sonra, fırlatma işlemi gerçekleştirildi. 
     Uzay aracını taşıyan Delta II Heavy roketi, son aksaklık nedeniyle planlanandan 43 dakika sonra TSİ 06.18'de hareket etti. 
     İki haftalık bir gecikmeyle fırlatılan ''Opportunity'' de geçen ay başında fırlatılan ''Spirit'' uzay aracı gibi, Mars'ta hayat bulunup bulunmadığını tespit etmek için kullanılacak bir robot taşıyor. 
     ''Opportunity''nin 7 aylık yolculuğun ardından, yaklaşık 491 milyon kilometre yol kat ederek, gelecek yılın başlarında Mars'a ulaşması bekleniyor. 
     Geçen 10 Haziran'da fırlatılan Spirit'in ise yaklaşık 500 milyon km. yol kat ederek, 3 Ocak 2004'te ''kızıl gezegen''e ulaşması planlanıyor. 
     Bu uzay araçlarıyla Mars'a gönderilen iki robot sayesinde, gezegende su ve hayat olup olmadığı araştırılacak. İki robotun Mars'a gönderilmesinin NASA'ya maliyeti yaklaşık 800 milyon dolar. 
     
</TEXT>
</DOC>
