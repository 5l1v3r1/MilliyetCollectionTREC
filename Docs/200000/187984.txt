<DOC>
<DOCNO> 187984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/soneko01.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Yeni vergi yok, onu bilin... 
</HEADLINE>
<TEXT>

     Maliye Bakanı Kemal Unakıtan, ''Yeni vergi yok, bunu bilin'' dedi. 
     Bakanlıkta, basın mensuplarının çeşitli konulardaki sorularını yanıtlayan Unakıtan, ''Yeni vergi yoksa ek taşıtlar vergisindeki gelir kaybını nasıl karşılayacaksınız'' şeklindeki soruya, ''Maliye Bakanı olmak kolay değil'' karşılığını verdi. 
     Unakıtan, bu konudaki bir çalışmayı kısa sürede açıklayacağını da ifade etti. 
     IMF ile vergi teşvikleri konusunda anlaşma sağlanıp sağlanmadığı yönündeki soruya, Unakıtan, ''O konu hemen hemen tamamlandı gibi, yakında bir şeyler çıkar'' diye yanıt verirken, Irak'a asker göndermenin maliyeti konusundaki çalışmalar hakkındaki soru üzerine de Bakan, ''Bütçenin kendi büyüklükleri içerisinde onu da nazar-ı itibara alacağız'' dedi. 
     Irak'a bu yıl içinde asker gönderilmesi halinde maliyetin sorulması üzerine Unakıtan, ''2003 bütçesi ona müsait, o konuda bir derdimiz yok. Devlet bir şeye karar verirken, onun nasıl yapılacağının çalışmasını da tabii ki yapar. Askerin Irak'a gitmesinin tahmini bir maliyeti çıkarılabilir. Ancak bu konuda şu aşamada bir açıklama yapmam söz konusu olamaz'' diye konuştu. 
     Bakan Unakıtan, faiz dışı fazlaya ilişkin bir soru üzerine de şunları söyledi 
     ''Faiz dışı hedefi tutacak. Faiz dışı fazla olmazsa olmaz şartımız, hem 2003'te hem de 2004'te. 2003 bizi çok fazla zorlamıyor, 2004'te bunu tutturmak için çalışıyoruz. Bütün çalışmalar o yönde.'' 
     
</TEXT>
</DOC>
