<DOC>
<DOCNO> 195699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Liv Tyler'a 'Şişman' diye rol vermiyorlar... 
</HEADLINE>
<TEXT>

     ''Yüzüklerin Efendisi'' filminin ''narin'' oyuncusu Liv Tyler, 70 kiloluk ''balık etinde'' bir güzele dönüşünce film şirketlerinin vetosuna uğradı. 
     Internetteki ''imdb'' sitesinin haberine göre, hızla kilo alan ve kilo vermeyi reddeden Tyler, pek çok başrol teklifini elinin tersiyle itmiş oldu. 
     ''Yüzüklerin Efendisi'' filmini çevirdiği sırada 57 kilo olan Tyler, çekimlerin sona ermesinin ardından hızla kilo almaya başladığı ve 70 kiloya çıktığı için teklifler de bıçak gibi kesildi. 
     Güzel oyuncuya teklif getirirken kilo vermesini şart koşan film şirketi yetkililerine, Tyler'dan hiç beklemedikleri bir yanıt geldi. Kilolarıyla mutlu olduğunu vurgulayan Tyler, diyet yapmayı ve kilo vermeyi istemediğini söyledi. 
     Ünlü oyuncu Tyler, ''Bana, kilo verirsem daha çok iş alabileceğim söylendi. Ama Hollywood standartlarına uymayı reddediyorum. Hollywood dışında kime sorsanız kilolu değilim ve halimden de çok memnunum'' dedi. 
     
</TEXT>
</DOC>
