<DOC>
<DOCNO> 188918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/siyaset/siy06.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Derviş rahatsızlığı 
</HEADLINE>
<TEXT>

   CHP Genel Sekreter Yardımcısı Sinan Yerlikaya, "Uyuşmadığımız takdirde CHP ile yollarımız ayrılır" diyen Derviş'e, "Güle güle gitsin" yanıtını verdi 
      EZELHAN ÜSTÜNKAYA Ankara 

   
   CHP İstanbul Milletvekili Kemal Derviş'in parti örgütüne yönelik eleştirileri Merkez Yönetim Kurulu MYK toplantısında gündeme gelirken, bazı isimler duydukları rahatsızlığı Genel Başkan Deniz Baykal'a aktardı. CHP Genel Sekreter Yardımcısı Sinan Yerlikaya, Derviş'in "örgütle uyuşmadığımız takdirde yollarımız ayrılır" ve "PM'ye takımımla girerim" sözlerine tepki gösterdi. Yerlikaya, "Güle güle gitsin. Yeni icat çıkarmak kimsenin haddi değil, herkes haddini bilsin. Herkes parti tüzüğüne uysun" dedi. "Kimse CHP'den büyük değil" diyen Yerlikaya, "Ayak uyduramayan gider. Abuk konuşmalar bizi rahatsız ediyor. Biz önseçimle geldik, o buyur edildi. CHP için ne savaş verdi Ayrılması CHP'nin kazanması demek. CHP tehditlere, şantajlara boyun eğmez" diye konuştu. 
   CHP Genel Başkan Yardımcısı İnal Batu ise, parti içinde demokrasinin tüm kurallarıyla işlediğini belirtti. 
   CHP Genel Sekreteri Önder Sav da, "Derviş istedi diye genel merkez yönetimini değiştirecek değiliz. Delege iradesini ortaya koyar, ister tamamını, ister bir bölümünü değiştirir. Derviş'in parti tüzüğü ve programını zorlayıcı değerlendirmeleri var. Parti programını ve evrensel değerleri düşünüp tartışmadığını düşünüyorum" dedi. 
   
</TEXT>
</DOC>
