<DOC>
<DOCNO> 174010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo26.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebat Ali Cansun'un peşine düştü... 
</HEADLINE>
<TEXT>

     Birinci Süper Futbol Ligi'nin ilk haftasında, sahasında Denizlispor ile karşılaşacak olan Akçaabat Sebatspor'da, forvet arayışları sürüyor. 
     Kulüp asbaşkanı Veli Sezgin, A.A muhabirine yaptığı açıklamada, bir forvet oyuncusu alarak transferi kapatacaklarını belirterek, ''Gençlerbirliği ile sezon öncesi anlaşan Ali Cansun'u transfer etmek istiyoruz'' dedi. 
     Gençlerbirliği Kulübü Başkanı İlhan Cavcav'dan haber beklediklerini de kaydeden Sezgin, ''Bu transfer her an gerçekleşebilir. Ali Cansun'un transferiyle forvet eksikliğimizi gidereceğimizi düşünüyoruz. Her an bu transfer netleşebilir'' diye konuştu. 
     Sezgin, Beşiktaş'tan sezon öncesi Gençlerbirliği'ne transfer olan Ali Cansun'un transferindeki bir madde gereği siyah-beyazlı kulüple de görüşmeleri gerektiğini, ancak bu konuda ilk olarak kırmızı-siyahlı kulüple anlaşma sağlamak zorunda olduklarını kaydetti. 
     
     BREZİLYALILAR GÖNDERİLİYOR 
     Öte yandan Akçaabat Sebatspor Kulübü Genel Menajeri Mehmet Birinci, denedikleri 2 Brezilyalı oyuncunun bugün gönderildiğini söyledi. 
     Birinci, Marcio ve Jairto'nun performansını iyi bulmadıklarını ve bu nedenle bu futbolcularla sözleşme imzalamadıklarını kaydetti. 
     
</TEXT>
</DOC>
