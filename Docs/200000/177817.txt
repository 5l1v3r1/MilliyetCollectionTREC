<DOC>
<DOCNO> 177817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun19.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'yi fareler istila etti.. 
</HEADLINE>
<TEXT>

     İngiltere'de yayınlanan Observer gazetesi, ülkedeki fare nüfusunun geçen yıldan bu yana 3 milyona yakın artış göstererek, 60 milyonun üzerine çıktığını bildirdi. Bu büyük artışta İngiltere'de geçen kış ve bu yazın mevsim normallerinin üzerinde sıcak geçmesinin yanı sıra sokakların son derece pis olmasının da rol oynadığını belirten gazete, bilim adamlarının ''üremenin kralı'' olarak nitelendirdikleri farelerin, İngiltere'de çoğalmakta güçlük çekmediklerine işaret etti. 
     Ülkede farelerin yüzünden her belediyeye her gün binlerce kişinin şikayet başvurusu yaptığına da dikkat çeken Observer, ''Ancak sokakları her gün temizlemekten aciz belediyelerin de yapabilecekleri bir şey yok. Elleri kolları bağlı şekilde olan biteni izliyorlar'' ifadesini kullandı. 
     Gazete, başkent Londra'da Buckingham Sarayı'nın bile farelerin tehdidi ve istilası altında olduğu iddiasına yer verirken, ''1 milyondan fazla ev farelerin işgali altında. İngiltere, modern tarihi boyunca hiç görülmemiş şekilde bir memelinin işgaline uğramış durumda. Fare nüfusu geçen 5 yıl içinde yüzde arttı ve bu artış sürecek'' görüşüne yer verdi. 
     Bilim adamları, çok hızlı üreyebilen bu hayvanların çoğalmalarının önüne geçilmesinin güçlüğüne işaret ediyor. 
     
</TEXT>
</DOC>
