<DOC>
<DOCNO> 160504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun15.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''2001 Uzay Macerası''nın yazarı, e-postasız hayat düşünemiyor 
</HEADLINE>
<TEXT>

     Ünlü İngiliz bilimkurgu yazarı Arthur C Clarke, elektronik postadan önceki hayatı tasavvur edemiyor. 
     ''2001 Uzay Macerası'' adlı romanı bilimkurgu klasiği olan Clarke, 85 yaşına girdiği bugünlerde BBC'nin sorularını cevaplarken, ''İnsan toplumu ve uygarlık, temelde teknoloji üzerine yükselir. Onsuz cangıla geri döneriz'' dedi. 
     Teknolojinin ateşle, alet kullanmayla başladığını ve bugüne ulaştığını belirten Clarke, internetle gelen elektronik postaları hayatında devrim olarak nitelendirdi. 
     Clarke, ''E-posta öncesini tasavvur edemiyorum'' derken, atalarımızın daha sınırlı bir dünyada yaşadığını, bugünkü dünyada da bazı insanların bilgiye ulaşabildiğini, diğerleri için bunun henüz olmadığını, ancak bazı şeylerin yavaş yavaş düzeleceğini söyledi. 
     Arthur C Clarke, filmi çekilen ''2001 Uzay Macerası Efsanesi'' 2001 A Space Odyssey ile uzay macerasının 2010, 2061, 3001 başlıklı devamlarının yanı sıra ''Rama'', ''Tetik'', ''Şehir ve Yıldızlar'', ''Cennetin Çeşmeleri'' gibi kitaplarıyla tanınıyor. 
     
</TEXT>
</DOC>
