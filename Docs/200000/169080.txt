<DOC>
<DOCNO> 169080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yazar/pulur.html </URL>
<DATE> 2003/07/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ali Kocatepe'nin matrak bülteni... 
</HEADLINE>
<TEXT>

     Ali Kocatepe "Yarınlar Meçhul, Bugün Var " CD ve kaseti için yayımladığı bülteni ikiye ayırmış "Teşekkürler ve Özürler..." 
     Deyimi biraz yadırgasanız bile her ikisinde de, frenklerin "ironi" bizim argoda da "matrak" dediğimiz bir üslup var. 
     
     ÖNCE kendisine teşekkür ediyor 
     "Albümümü canım nasıl istediyse öyle yaptım " 
     İkinci teşekkür, Altın Güvercin Şarkı Yarışması'nın jüri üyelerine, "Yarınlar Meçhul, Bugün Var" şarkısını seçmedikleri için, çünkü bu şarkısı yılın bestesi olmaya adaymış... 
     Ali Kocatepe kimlere teşekkür etmiyor ki kimine içten, kimine de iğneleyerek, eşi Aysun Kocatepe'yi de ihmal etmeyerek... 
     
     AMA asıl "matrak" olanı özür dilemeleri... 
     Mesela "korsanlardan" özür diliyor, çünkü piyasaya 100 bin yerine 5 bin kasetle çıkmış, bu yüzden kendisini ciddiye almamışlar. 
     
     ALİ Kocatepe, İlhan Şeşen'den de özür diliyor. 
     Niye 
     Okuyun 
     "Kimin aklına gelirdi ellisinden sonra müzik marketlerin gözdesi, kadınların sevgilisi olacağın... Allah için bizim kuşağı yüreklendirdin.... Kendimize güvenimiz arttı ve işte ben de senin gibi albümümü kendim hazırlayıp bir anda ortalığı dağıttım... Şimdi 56 yaşında yeniden star olup seni zirvede yalnız bırakmadığım için bana bozulmuş olabilirsin... Senden bu nedenle özür diliyorum..." 
     
     EN çok kimlerin kaseti satılıyor 
     Tarkan'ın mı, İbrahim Tatlıses'in mi, Orhan Gencebay'ın mı, ya da Coşkun Sabah'ın mı 
     Ali Kocatepe bunlardan da özür diliyor, çünkü 3 ay sonra hepsinin tozunu atacak... 
     
     "NASIL " diyeceksiniz. 
     Buyurun hesaba 
     "Ben dünyanın en büyük sivil toplum örgütü Rotary'nin bir üyesiyim... Ülkemizde 8 bin rotaryen var... Onlar Rotary Sevgi Şarkısı'nı besteleyen çok sevdikleri arkadaşları için biri kendilerine, diğerleri dostlarına verilmek üzere 20 şer tane kaset alacaklardır... 160 bin kaset eder... Gelelim İzmirli hemşerilerime... Gurur duydukları bu evlatları için 3 milyon nüfusun yüzde onu harekete geçse 300 bin kaset daha tiraja eklenir, etti 460 bin... 1974'te 200 bin satan Hey Gidi Dünya Hey, adlı plağım, artık pikap kullanamadıklarından hayranlarım tarafından çerçeveletilip saklandığı için, hepsi kasetimi alacaklardır... Üstelik çoluk çoçuğa ve de torunlara karıştıklarında anılarını onlarla da paylaşmak isteyeceklerdir... Alın size 400 binlik bir satış daha... Eee, televizyonun gücünü unutmayalım... Hülya Avşar'ın, Gülben Ergen'in, Ebru Gündeş'in, MFÖ'nün, Okan Bayülgen'in, Beyaz'ın, Esra Ceyhan'ın ve Seda Sayan'ın programlarına çıktığımda beni seyretmeyen ve şarkılarımı dinlemeyen kalmayacak." 
     
     Bunlara bir de Ali Kocatepe'nin dostlarının yazılarını ekleyin,"onların yazacakları sayesinde 2 milyon 860 bin satış sağlam..." diyor. 
     Ali Kocatepe'nin hesabı bu... 
     Ama bir de sözü var 
     "İnanın şımarmayacağım, çizgimden şaşarsam namerdim " 
     Eyvahhh 
     Eyvah ki eyvah 
     Bir zamanlar "Kendim için bir şey istiyorsam namerdim " diyen "Süleyman Bey" Çankaya'ya kadar çıkmıştı da... 
     
     

</TEXT>
</DOC>
