<DOC>
<DOCNO> 165895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur04.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ablası ile cinsel ilişkiye girmek isteyen eşini öldürdü... 
</HEADLINE>
<TEXT>

     Kahramanmaraş'ta ablası 27 yaşındaki Ü.U. ile cinsel ilişkiye girmek isteyen eşi Mehmet Karaman'ı yemeğine fare zehri koyarak öldürdüğü iddiasıyla yargılanan Emel Karaman ile ablasının duruşmalarına devam edildi. 2 kardeşin iddialarını çürüten İstanbul Adli Tıp Kurumu raporunda, cesette zehir bulgularına rastlanmadığını belirten rapor okundu. 
     Kayabaşı Mahallesi Şehit Mustafa Aşık Sokak'ta 1 Eylül 2001 tarihinde 8 yıllık evli ve 2 çocuk annesi 24 yaşındaki Emel Karaman, polisi arayarak eşi, 30 yaşındaki Mehmet Karaman'ı öldürdüğünü söyledi. Polisler çırılçıplak bulunan Mehmet Karaman'ın zehirlenerek öldüğünü belirledi. Emel Karaman sorgusunda, eşini, kendileri ile birlikte kalan ablası Ü.U. ile cinsel ilişkiye girmek istediğini söylemesi üzerine komşusu A.E.'ye 6 milyon lira vererek aldırdığı fare zehrini akşam yemeğine karıştırdığını, eşinin ilişkiye girmek üzere soyunduktan sonra can verdiğini itiraf etti. Cinayetten sonra tutuklanan Emel Karaman, ablası Ü.U., kendilerine yardım ettiği öne sürülen A.E., dün yeniden Kahramanmaraş Ağır Ceza Mahkemesi'nde hakim karşısına çıktı. 
     Abla Ü.U.'nun sevgilisi olduğu ve 2 kardeşi cinayet gecesi otomobiliyle babalarının evlerine götürdüğü iddiasıyla yardım ve yataklık suçundan yargılanan Sütçü İmam Üniversitesi Tıp Fakültesi'nde görevli tutuksuz sanık Dr. Keramettin Uğur Özkan'ın katılmadığı duruşmada, mahkemeye heyeti, Mehmet Karaman'ın vücudunda zehir olup olmadığının tespiti için verilecek raporun geldiğini açıkladı. 
     
     ZEHİR BELİRLENEMEDİ 

     Heyet, daha önce Adana Adli Tıp Kurumu'nun Mehmet Karaman'a ikram edilen yemekte zehir olmadığına ilişkin verdiği raporu hatırlatıp, İstanbul Adli Tıp Kurumu'nun da Karaman'ın vücudundan alınan parçalarda zehir izlerine rastlanmadığını belirten rapor verdiğini açıkladı. Mahkeme heyeti, raporda, "Mevcut veriler ile kişinin zehirlenerek ölüp- ölmediğinin söylenemeyeceği, konunun adli soruşturma ile açıklığa kavuşturulmasının uygun olacağı oybirliği ile mütalaa olunur'' denildiğini belirterek sanık avukatlarından rapora karşı diyeceklerini sordu. Sanık avukatları, savunma hazırlamak için süre isterken, duruşma süresince ilk iddialarını kabul etmeyerek suçsuz olduklarını ileri süren katil zanlısı Emel Yıldırım ise, "Yüce mahkemenin adaletine sığınıyorum'' dedi. 
     İstanbul ve Adana Adli Tıp Kurumu'ndan gönderilen raporlarla Mehmet Karaman'ın iddia edildiği gibi zehirlenerek öldürüp öldürülmediğini anlaşılmadığını da ortaya çıkınca mahkeme heyeti, sanıkların tutukluluk halinin devamına karar vererek duruşmayı erteledi. 

     
</TEXT>
</DOC>
