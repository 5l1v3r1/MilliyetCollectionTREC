<DOC>
<DOCNO> 152795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko12.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Wexler Türkiye, Irak'taki bu yeni gelişimden en büyük payı alacak 
</HEADLINE>
<TEXT>

     ABD Kongre Üyesi ve Türk Grubu Başkanı Robert Wexler, ''Türk firmalarına, Irak'ın yeniden yapılandırılması çalışmalarında yer verileceğinden umutluyum'' dedi. 
     Wexler, Türkiye İhracatçılar Meclisi TİM Başkanı Oğuz Satıcı'nın ev sahipliğinde Hilton Oteli'nde düzenlenen toplantıda ihracatçılarla biraraya geldi. 
     Toplantıda yaptığı konuşmada, Türkiye ile ABD arasındaki askeri ilişkilerin iyi olduğunu, bunu ekonomik ilişkilere de yansıtmak istediklerini vurgulayan Wexler, ''Bölgesinde güçlü olan bir Türkiye'nin, ABD'nin de menfaatlerine olacağını düşünüyorum'' dedi. 
     ''Irak'taki durum sonrasında Türkiye'nin öneminin azalmadığını ve Türk firmalarına iş verilmesi gerektiğini'' anlatan Wexler, şunları kaydetti 
     ''Türk firmalarına, Irak'ın yeniden yapılandırılması çalışmalarında yer verileceğinden umutluyum. Irak'ta yeniden yapılandırma çalışmaları için Türkiye uygun bir ülkedir. Türk şirketlerini, Irak'ın yeniden yapılandırılmasında aktif çabaya davet ediyorum. Türk şirketlerinin ABD şirketleri ile ortak bir çalışma içerisine girip, bundan yarar sağlayacaklarını düşünüyorum.'' 
     
     ''TÜRKİYE ÖNEMLİ ROL OYNAYACAK'' 
     TİM Başkanı Satıcı da, Türkiye'nin Irak'ın yeniden yapılandırılması konusunda önemli rol oynayacağını ifade ederek, ''Türkiye, Irak'taki pazarda en önemli rolü oynayacaktır. Irak'a ticareti hangi ülke yaparsa yapsın, bunun altında Türkiye olacaktır. Türkiye, Irak'taki bu yeni gelişimden en büyük payı alacak'' diye konuştu. 
     Türk siyasetçisi ve işadamının da bu konuda aktif davranması gerektiğini belirten Satıcı, ''Kim ne derse desin Türkiye, Irak'ta dün de aktif pozisyondaydı, bugün ve yarın da ticari, siyasi olarak en çok ağırlığı olan ülke olacaktır'' dedi. 
     Satıcı, Wexler'in, ''2 ülke arasındaki ilişkilerin artık stratejik bir ortaklık olmaktan öteye, halklar arasında bir dostluğa dönüşmesi gerektiğine'' işaret ettiğini kaydetti. 
     ABD ile ticaretin gelişmesi için yoğun çaba harcadıklarını da anlatan Satıcı, ''Biz daha çok ticaret yapmak, daha çok satmak ve Türkiye'de yaşayan insanlara yeni pazarlar açmak zorundayız'' diye konuştu. 
     





</TEXT>
</DOC>
