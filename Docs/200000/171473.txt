<DOC>
<DOCNO> 171473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/dunya/adun.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurt'la 'yılan'ın sonu 
</HEADLINE>
<TEXT>

   Saddam'ın oğulları Uday ve Kusay'ın öldüğünü kanıtlayan ceset fotoğrafları basına dağıtıldı 
      DIŞ HABERLER SERVİSİ 

   
   Amerikan ordusu, Saddam Hüseyin'in oğulları Uday ve Kusay'ın cesetlerinin fotoğraflarını yayınladı. Kusay'a sinsiliğinden dolayı "yılan", Uday'a ise vahşiliğinden dolayı "kurt" adlarını veren Irak halkı, böylece iki kardeşin öldüğüne ikna edildi. 
   
   Iraklılar inanmamıştı 
   Saddam Hüseyin'in gaddarlıklarıyla ünlü oğullarına düzenlenen operasyonun ardından Irak halkının, Uday ve Kusay'ın öldüklerine inanmaması üzerine, Amerikan yönetimi, çareyi cesetlerin fotoğraflarını yayınlamakta buldu. Önce Irak'ta kurulan Geçici Hükümet Konseyi üyesi Muvaffak El Rubai ve bazı muhabirlere gösterilen cesetlerin resimleri basına dağıtıldı. Fotoğrafların yayınlanması emrini veren ABD Savunma Bakanı Donald Rumsfeld, bunun "doğru karar" olduğunu söyledi. 
   
   Uday intihar mı etti 
   Fotoğraflarda, Kusay'ın yüzünün açıkça tanınır halde olduğu görülüyor. Uday'ın cesedi ise, ağız ve burun bölgesindeki yaralara rağmen teşhis edilebilir durumda. Uday'ın teşhisinde kullanılan röntgen filmleri de, herhangi bir şüpheye meydan vermemek için basına gösterildi. Amerikalı yetkililer, Uday'ın başında bir kurşun yarası bulunduğunu söylediler ancak Saddam'ın büyük oğlunun Amerikan askerleri tarafından mı vurulduğu, yoksa intihar mı ettiği konusunda bilgi vermediler. Her iki kardeşin de sakallarının çok uzamış olması dikkat çekti. 
   
   Geri gelmeyeceklerinin kanıtı 
   Musul'da salı günü düzenlenen operasyonun ardından, Uday ve Kusay'ın ölmediği yolunda pek çok söylenti ortaya atılmıştı. Iraklılar, Uday ve Kusay'ın asla bir arada saklanmayacaklarını düşündükleri için iki kardeşin öldüğüne inanmakta güçlük çekti. Ancak dün Bağdatlılar fotoğrafları görmek için kahvehanelerde ve evlerinde televizyonlarının başına toplandı. 
   Bush yönetimi karşıtı görüşleriyle tanınan İngiliz gazeteci Robert Fisk de, New Zealand Herald gazetesi için yazdığı, Amerikan internet sitelerinde yayınlanan yazısında, Uday ve Kusay'ın 200 Amerikan askerine karşı koymaya çalışmasının kafalarda soru işaretleri uyandırdığını belirtti. 
   
   
   
</TEXT>
</DOC>
