<DOC>
<DOCNO> 156709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur33.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcu olduğunu söyleyen vatandaş Başbakanlık önünde eylem yaptı 
</HEADLINE>
<TEXT>

     Borcu olduğunu belirterek Başbakan Recep Tayyip Erdoğan ile görüşmek isteyen kişi, bıçakla Başbakanlık önünde kendini yaraladı. 
     Başbakanlık Merkez Binası önüne saat 17.30 sıralarında gelen ve kimliği henüz öğrenilemeyen bir kişi, Başbakanlık ile Yargıtay binası arasında bulunan yolda kıyafetlerinin üst kısmını çıkararak bağırmaya başladı. Borcu olduğunu belirten ve Başbakan Erdoğan ile görüşmek istediğini söyleyen bıçaklı kişi, ''Benim oylarımla geldi, Başbakan ile görüşmek istiyorum'' diye bağırdı. 
     Bu sırada, bıçakla göğsüne derin bir çizik atan kişi, Başbakanlık Koruma Müdürlüğü'ne bağlı polislerin müdahale etmek istemeleri üzerine bıçağı boynuna dayadı. Polislerin yaklaşık 5 dakika süren ikna çalışmaları sonucu bıçağı polise teslim eden eylemci, gözaltına alındı. 
     Bu sırada, gazetecilerin görüntü aldıklarını farkeden eylemci, ''Savaş olsa çekmezsiniz, vatan hainleri diyerek'' gazetecilere sataştı. 
     Eylemci ile birlikte olay yerine gelen ancak herhangi bir eylemde bulunmayan eylemcinin arkadaşı olduğu belirlenen kişi de gözaltına alındı. 
     Eylemci kişi daha sonra bir polis aracılığı ile sorgulanmak üzere Çankaya Merkez Karakolu'na götürüldü. 
     
</TEXT>
</DOC>
