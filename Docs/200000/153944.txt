<DOC>
<DOCNO> 153944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/yazar/kohen.html </URL>
<DATE> 2003/05/02/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Irak'ta nasıl bir rejim .. 
</HEADLINE>
<TEXT>

     Savaşı - nispeten - kolayca kazanan ABD'nin şimdi barışı kazanmakta zorlanacağını bizzat Amerikalılar da söylüyor. Nitekim bu yeni dönemde ABD'nin önünde üç hedef var Birincisi, ülkede barış ve güvenliği sağlamak. İkincisi, yıkılan Irak'ın altyapısını ve ekonomisini yeniden canlandırmak. Üçüncüsü de, Irak'ı siyasal alanda yeniden yapılandırmak. Yani Saddam rejiminin yerine, ulusu birleştirecek, demokratik bir yönetim kurmak... 
     Belki de bu üç misyonun en zor olanı da bu sonuncusudur. 
     
     BU ağır misyonu üstlenen General Jay Garner, işe başlarken ABD'nin Irak'a herhangi bir yönetim şekli "empoze etmek" niyetinde olmadığını, buna Iraklıların karar vereceğini söyledi. 
     Yerinde bir söz. Ama ne ölçüde bağlayıcı Irak halkının önemli bir kesimi son günlerde sokaklara dökülen kitlelerin istediği gibi ülkede İslami bir düzen kurulmasını talep ederse, Washington buna razı olacak mı 
     Iraklıları Saddam'dan "kurtarmak" ve özgürlüğe, demokrasiye kavuşturmak için bu savaşa giriştiğini ilan eden Bush yönetimi, işte şimdi böyle bir açmaz karşısında. Bir yandan Garner gibi, "Iraklılar ne isterse öyle olsun" diyenler var öte yandan Savunma Bakanı Rumsfeld gibi de "İran tipi bir rejimin Irak'ta kurulmasına izin vermeyiz" şeklinde konuşanlar da... 
     
     ABD'nin Irak'ı vururken ilk beklentisi, güney bölgesinde yaşayan Şiilerin Amerikan askerlerini "kurtarıcı" olarak karşılayıp bağrına basacağı idi. Oysa Şii halkının bir kısmı onları "işgalci" olarak gördü ve öyle görmeye de devam ediyor. Bu Washington'u büyük düş kırıklığına uğrattı. Ardından bir de Kerbela "şoku" geldi. Amerikalılar Saddam'ın devrilmesi sayesinde ilk kez milyonlarca Şiinin serbestçe Kerbela'yı ziyaret edebildikleri için ABD'ye "medyun" olmalarını beklerken, "defol" protestoları ile karşılaştılar 
     Bazı Amerikan yetkilileri bu tepkileri "mevcut boşluğu doldurmak isteyen köktendinci Şiilerin ve de İran'ın faaliyeti"ne bağlıyorlar. 
     
     DÜN bir grup Türk yazarı ile İstanbul'da bir sohbet toplantısı düzenleyen İran Dışişleri Bakanlığı Araştırma Dairesi Genel Müdürü Kazım Sajadpur, Irak'taki Şiilerin İran'daki Şiiler ile benzerliklerine rağmen, "farklı ulusal kimliklere" sahip olduklarını anımsattı ve konuşmasında şu görüşü ifade etti, "Irak'taki Şiilerin bizi kopya etmelerini istemiyoruz. İran bu bağlamda Irak'a müdahale etmek niyetinde değildir. Ancak komşumuz olan İrak'ın geleceği ile elbet ilgiliyiz." 
     Bu haftaki "Newsweek" dergisindeki bir yazıda da, Irak ve İran Şiilerinin farklılığına işaret ediliyor ve İran hükümetinin "Irak'a kendi devrimini ihraç etme olanağını görmediği, ancak gene de Bağdat'ta bir şekilde bir İslami hükümetin kurulabileceği" belirtiliyor. "Newsweek"in sorduğu gibi "Acaba Amerikalılar böyle bir gelişmeye razı olacaklar mı " 
     
     





</TEXT>
</DOC>
