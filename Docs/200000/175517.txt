<DOC>
<DOCNO> 175517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo36.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un Rumenleri Beşiktaş'a bileniyor.. 
</HEADLINE>
<TEXT>

     Bursaspor'un Rumen futbolcusu Ilie Miu, hafta sonunda kendilerini zor bir maç beklediğini belirterek, ''Beşiktaş karşısında, takım olarak birbirimizle iyi anlaşırsak, sahadan istediğimiz bir sonuçla ayrılabiliriz'' dedi. 
     Ilie Miu, takım arkadaşı Yakup Sertkaya ile birlikte antrenmanın ardından düzenlediği basın toplantısında, Beşiktaş'ta forma giyen Pancu ile Romanya Genç Milli Takımı'nda birlikte oyadıklarını, Mircea Lucescu'nun da iyi ve deneyimli bir teknik direktör olduğunu söyledi. 
     Yeni oluşturulan bir ekip olduklarını, bu nedenle biraz zamana gereksinim duyduklarını kaydeden Rumen futbolcu, ''Türkiye'nin şampiyonuyla oynayacağız. Ama biz de iyi bir ekibiz. Beşiktaş karşısında, takım olarak birbirimizle iyi anlaşırsak, sahadan istediğimiz bir sonuçla ayrılabiliriz'' diye konuştu. 
     Miu, gazetecilerin, Gaziantepspor maçındaki başarılı oyununa atıfta bulunmaları üzerine, ''Gaziantepspor maçı geçmişte baktı. Benim için geçmiş değil, önümüzdeki maçlar önemli. Bu iyi performansı her maçta göstermem lazım''görüşünü dile getirdi. 
     Genç futbolcu Yakup Sertkaya da, sakatlığının geçtiğini, Beşiktaş maçı için kendini hazır hissettiğini, teknik direktör Gheorghe Hagi'nin görev vermesi durumunda elinden geleni yapacağını bildirdi. 
     Hagi'nin takımın başına gelmesiyle iyi bir hava yakaladıklarını anlatan Yakup, şunları söyledi 
     ''Bunu ilk maçımızda, Gaziantepspor karşısında gösterdik. Bu karşılaşmada girdiğimiz pozisyonları değerlendiremedik. Biraz şanslı olsaydık, sahadan 3 puanla ayrılabilirdik. Beşiktaş'tan çekinmiyoruz. Biz, hırslı mücadelemizi bu maçta da sahaya yansıtarak, 90 dakika sonunda puan veya puanlar alan taraf olmak istiyoruz.'' 
     
</TEXT>
</DOC>
