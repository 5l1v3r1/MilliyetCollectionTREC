<DOC>
<DOCNO> 189991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur28.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tır'ın ezdiği minibüste yaşamını yitiren 17 kişi toprağa verildi 
</HEADLINE>
<TEXT>

     Silivri'de dün meydana gelen trafik kazasında ölen 17 kişi, Akören Köyü'nde gözyaşları arasında toprağa verildi. 
     Edirne'den İstanbul yönüne gelen Necip Cengiz yönetimindeki 50 FF 366 plakalı TIR'ın, Celaliye mevkiinde orta bariyere çarpıp karşı yöne geçerek, Murat Gül yönetimindeki 34 TME 37 plakalı minibüsle çarpışması sonucu meydana gelen kazada ölen 17 kişi için, önce Silivri Ali Bey Camii'nde cenaze töreni düzenlendi. 
     Burada kılınan cenaze namazının ardından, kazada ölen minibüs sürücüsü Murat Gül, minibüste yolcu olarak bulunan Zeliha Karaağaç, Cemile Ergin, Ayten Kıvılcım, Hatice Karakartal, Naile Kepçeli, Fatma Kepçeli, Kadriye Karaca, Ayşe Yüksel, Ayşe Kepçeli, Utku Yüksel, Remziye Kartal, Sebahat Yeşildağ, Nihal Kepçeli, Rahime Sarıkaya, Ayşe Kepçeli ve Mert Demir'in cenazeleri, konvoyla Akören Köyü'ne götürüldü. 
     İlçe Müftüsü İsmet Köse'nin yönettiği köydeki cenaze töreninin ardından, kazada ölenlerden 13'ü köyün girişindeki Yeni Mezarlık'ta, 4'ü de eski mezarlıkta defnedildi. 
     Kazada hayatını kaybeden 20 yaşındaki Nihal Kepçeli'nin, yakında gelin olacağı için tabutuna gelinlik örtüldüğü görüldü. 
     Törene, ölenlerin aile ve yakınlarının yanı sıra, AK Parti İstanbul İl Başkanı Mehmet Müezzinoğlu, Silivri Kaymakamı Ali Dursun, Silivri Belediye Başkanı Selami Değirmenci, İlçe Jandarma Komutanı Yüzbaşı Murat Koçyiğit, İlçe Emniyet Müdürü İhsan Aydın, Değirmenköy Belde Belediye Başkanı Mümin Tuğlu, Çanta Belde Başkanı Saffet Sert, Kavaklı Belde Belediye Başkanı Hasan Geyiktepe ile çok sayıda vatandaş katıldı. 
     
</TEXT>
</DOC>
