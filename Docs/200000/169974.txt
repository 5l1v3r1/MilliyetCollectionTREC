<DOC>
<DOCNO> 169974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun21.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "BM'nin Kıbrıs planı kabul edilemez" 
</HEADLINE>
<TEXT>

     KKTC Cumhurbaşkanı Rauf Denktaş, BM'nin Kıbrıs planının geçerliliğinin bulunmadığını belirterek, planının yeniden görüşülmesini isteyen muhalefetin, yıl sonunda yapılması planlanan genel seçimlerde kendisini bertaraf etme şansı bulunmadığını söyledi. 
     Denktaş, Reuters ajansına verdiği demeçte, ''BM planı kabul edilemez. Planla ilgili söyleyebileceğim her şeyi daha önce söyledim. Plana ilişkin söyleyeceğim ve değerlendirme yapacağım yeni bir şey yok'' dedi. 
     Kıbrıs'ta, güven artırıcı önlemler temelinde olması gerektiğini belirttiği bir barış anlaşması için müzakere yapacak, KKTC tarafından yetkili kılınan tek kişinin kendisi olduğunu kaydeden Denktaş, KKTC parlamentosunda yüzde 30 oranında temsil edilen muhalefetin yıl sonunda planlanan genel seçimlerde çoğunluğu elde ederek kendisini bertaraf etmeyi düşünmesi durumunda hata yapacağını ifade etti. 
     Rauf Denktaş, ''Halkın yaklaşık yüzde 30'u muhalefeti destekliyor. Şimdi de, eğer oyları azalmazsa aynı şansa sahipler'' dedi. Muhalefetin, Kıbrıs Rum yönetimi liderleriyle yakın teması bulunduğunu ifade eden Denktaş, ''Kıbrıs Türk toplumuna mı hizmet ediyorlar, yoksa Rum tarafıyla birlikte bir şeyler mi hazırlamaya çalışıyorlar '' diye sordu. 
     
</TEXT>
</DOC>
