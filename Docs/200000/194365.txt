<DOC>
<DOCNO> 194365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun04.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan'da intihar saldırısı 11 ölü. 122 yaralı 
</HEADLINE>
<TEXT>

     Suudi Arabistan'ın başkenti Riyad'da dün akşam düzenlenen intihar saldırısında 11 kişinin öldüğü, 122 kişinin yaralandığı açıklandı. 
     Suudi Arabistan Haber Ajansı'nın SPA bildirdiğine göre, İçişleri Bakanlığı'ndan bir yetkili, bomba yüklü bir araçla düzenlenen saldırıda ölenler arasında 4 çocuğun bulunduğunu söyledi. 
     Ölenlerin Suudi, Sudanlı ve Mısırlı olduklarını kaydeden yetkili, yaralanan 122 kişi arasında birçok ülkenin vatandaşının bulunduğunu kaydetti. 
     
     İNTİHAR SALDIRISI 

     Suudi Arabistan'ın başkenti Riyad'daki patlamanın, teröristlerce düzenlenmiş bir intihar saldırısı olduğu bildirildi. 
     Suudi güvenlik kaynaklarının verdikleri bilgilere göre, saldırı, El Kaide'nin düzenlediği saldırılarla benzerlik taşıyor. Yetkililer, bu terör örgütünün olayın arkasında olabileceğini belirttiler. 
     Yetkililerin ve görgü tanıklarının ifadelerine göre, bomba yüklü bir veya iki araç, yaklaşık 200 villadan oluşan siteye girdi ve intihar saldırısı düzenledi. 
     
</TEXT>
</DOC>
