<DOC>
<DOCNO> 165862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko41.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İHKİB Naomi defiledeki kıyafetini kendisi seçti 
</HEADLINE>
<TEXT>

     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, ünlü top model Naomi Campbell'in İstanbul'daki defilede giydiği kostümü, 60 parça tasarım içinden kendi özgür iradesiyle seçtiğini ve Londra'da katılacağı Elton John partisinde giymek için de aldığını bildirdi. 
     Süleyman Orakçıoğlu, yaptığı yazılı açıklamada, İHKİB'in Naomi'yi İstanbul Moda Fuarı organizasyonunun uluslararası tanıtımına katkı sağlamak amacıyla getirdiğini kaydetti. 
     Ancak basının, 11 büyük sektörel dernek ve birliğin biraraya gelerek oluşturduğu konsorsiyumdan, İstanbul'u dünyanın moda şehirlerinden biri yapacak IF fuarından, genç ve başarılı Türk tasarımcılardan bahsetmek yerine, Campbell'in şahsi özelliklerine yoğunlaştığını üzülerek takip ettiklerini dile getiren Orakçıoğlu, şunları kaydetti 
     ''Naomi'nin bu büyük fuara sağladığı tanıtım desteği görmezden gelinip aldığı para üzerinde yersiz ve asılsız spekülasyonlar üretildi. Bütün bu spekülasyonları ortadan kaldırmak ve bu yapay gündemi bir şekilde sonlandırmak için açıkça belirtiyoruz ki, Naomi Campbell'e 20 bin dolar ödenmiş, bunun dışındaki tüm yemek, konaklama, eğlence, gezi masrafları bağımsız firmalarca yine reklam amaçlı karşılanmıştır.'' 11 birlik ve derneğin böylesine önemli ve gelecek vaat eden bir fuar organize edip, sonra o fuarın tanıtımı için getirilen bir ismin arkasında bırakılmaya çalışılmasının büyük talihsizlik olduğunu belirten Orakçıoğlu, sadece bir top model etrafında geliştirilen spekülasyonları, çabalarına haksızlık olarak gördüklerini bildirdi. 
     
     TASARIMA SALDIRI, VİCDANİ SINIRLAR DIŞINDA'' 

     Bir başka talihsizliğin de, Naomi Campbell'in giydiği kostümle ilgili yapıldığına işaret eden İHKİB Başkanı, Naomi'nin giydiği kostümün İTKİB Genç Tasarıcımlar Yarışması'nda üçüncü olan yarışmacının tasarımı olduğunu anımsatarak, şöyle dedi 
     ''Tamamı ünlü ve uluslararası deneyime sahip tasarımcıların oluşturduğu bir seçici kurul tarafından üçüncülük ödülünü alan bu tasarım, gerçekte genç ve yetenekli bir insanın bu yolda attığı en sağlam adımlardan birisidir. Naoimi Campbell bu tasarımı, İTKİB 12. Genç Tasarımcılar Yarışması'na katılan 60 parça tasarımın içinden kendi özfür iradesiyle seçmiş, üstelik bir gün sonra Londra'da katılacağı Elton John'un partisinde giymek için de kostümü almıştır. Genç bir tasarımcıya böyle bir onurun yaşatılması gerçekte hiçbir parayla ölçülemezken modayla ilgilenen bir kesimin bu tasarıma saldırısı öncelikle vicdani sınırlar dışındadır. '' 
Süleyman Orakçıoğlu, önümüzdeki günlerde yapacakları basın toplantısında, yabancı basının Naomi'nin Türkiye'de olmasından kaynaklanan fuara ilişkin haberleri göstereceklerini belirterek, ''bu küçük ama etkili yatırımla, nasıl büyük bir halkla ilişkiler başarısı yakaladığımızı açıkça göreceksiniz'' dedi. 
     Boş ve yersiz tartışmalara girmenin, sektörün olduğu kadar ülkenin de zararına olduğuna dikkati çeken Orakçıoğlu, kimsenin bu büyük organizasyondan kişisel çıkar elde etmesinin kabul edilemeyeceğini vurguladı. 
     
</TEXT>
</DOC>
