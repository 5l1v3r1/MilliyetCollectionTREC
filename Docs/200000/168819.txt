<DOC>
<DOCNO> 168819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur26.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme binası "Mahkeme kararıyla" tahliye edildi... 
</HEADLINE>
<TEXT>

     Eskişehir Bölge İdare Mahkemesi'nin faaliyet gösterdiği binanın sahibinin, Adalet Bakanlığı'nın kiraya yaptığı yüzde 20 oranındaki zammı az bulması üzerine açtığı davayı kazanması sonucu tahliye kararı uygulanıyor. 
     Yaklaşık 23 yıldır Adalar mevkiindeki Ege İşhanı'nın üç katında hizmet veren Bölge İdare Mahkemesi, Adalet Bakanlığı'nın 2002 Ocak'ta kira ücretine yüzde 20 oranında zam yapması üzerine mülk sahibi Mehmet Emin Kurt ile mahkemelik oldu. 
     Mehmet Emin Kurt, kira artışını yeterli bulmadığı ve ödemelerin geciktiği gerekçesiyle, Eskişehir Sulh Hukuk Mahkemesi'nde dava açarak, Bölge İdare Mahkemesi'nin binadan tahliyesini istedi. 
     İş hanının üç katında faaliyet gösteren ve her kat için KDV ve stopaj hariç 1 milyar 550 milyon lira kira alan Kurt, Sulh Hukuk Mahkemesi'nde görülen davayı kazandı. 
     Bölge İdare Mahkemesi'nin itirazı üzerine Yargıtay'da görülen dava, mülk sahibi Kurt lehine onandı. 
     Eskişehir Cumhuriyet Başsavcılığı da, tahliye kararını uygulamak için Türk Telekom Başmüdürlüğü'nün İki Eylül Caddesi'ndeki 6 katlı binasının iki katını kiraladı. 
     Bölge İdare Mahkemesi, mülk sahibinin tahliye kararını yerine getirerek yeni binasında hizmet vermek amacıyla taşınma işlemlerine başladı. 
     
</TEXT>
</DOC>
