<DOC>
<DOCNO> 180935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/guncel/gun04.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar gelse de uzaktan bakıyorlar 
</HEADLINE>
<TEXT>

   Türkiye genelinde başlatılan bilgisayar kampanyası hayal kırıklığı yarattı. Bilgisayarların çoğu dağıtılamadı, geri kalanlar ise kullanılamaz durumda 
      ŞÜKRAN PAKKAN İstanbul 

   
   Umutlar büyüktü... Avrupa Birliği eğitim standartlarına uyum sağlanacak, il eğitim müdürlüğünü arayacak telefonu olmayan köy okulları bile bilgisayara kavuşacaktı. Milli Eğitim Bakanlığı'nın başlattığı projeye destek amacıyla önce Dünya Bankası'ndan kredi alındı, ardından özel kuruluş, vakıf ve dernekler vargücüyle bilgisayar toplamaya başladı. Sonuçta, bir Türkiye gerçeği daha trajikomik bir şekilde ortaya çıktı Bilgisayarların çoğu daha dağıtalamadı. Dağıtılanlar ise çalışamayacak duruma geldi. 
   
   6 bini internete bağlı 
   Bakanlığın 2002 yılı verilerine göre, tüm illerdeki bilgisayar sayısı, özel okullar hariç 158 bin 878'e ulaştı. Bakanlığın aldığı bilgisayar sayısı 66 bin 741. Dünya Bankası kredisiyle ise 34 bin 545 tane bilgisayar alındı. Geri kalan 56 bin bilgisayarın bir kısmı bağışlandı, çoğunun ise kaynağı bilinmiyor. Bu bilgisayarlar, uzmanların, bellekleri ve işlem hızları itibariyle vasat olarak değerlendirdiği özelliklere sahip. Sadece 6 bini internete bağlı. Çok eski ve kötü çalışan 86 bin bilgisayar, şu anda Anadolu'nun ücra köşelerinde öğrencilere umut olmaya çalışıyor. 
   Bilgisayarların 58 bin 785'i toplama. Bilinmeyen markalı olanların sayısı ise 24 bin. Yaklaşık 81 bini hiçbir garantiye sahip değil. Okullar, arıza ve tamir bedellerini ceplerinden karşılamak durumunda. 1 yıllık garantiye sahip olanı ise 34 bin kadar. 
   
   İşte bazı illerde son durum    Adıyaman'ın köylerine henüz bilgisayar ulaştırılmadı. Oysa, Adıyaman'a bin 300 bilgisayar tahsis yapıldığı gözüküyor. MEM Vekili Mustafa Ekiner, "Yeni eğitim döneminde gelecek diye bekliyoruz" diyor. Karabük'ün Avni Akyol İlköğretim Okulu'nda ise 260 öğrenci ve 14 adet bilgisayar bulunuyor. Müdür Ahmet Yüce, makinaların yavaş işlemesinden yakınıyor. "Dokuzunu öğrenciler, diğerlerini idareciler kullanıyor. Bilgisayarı tanıtmak için yetiyor " diye konuşuyor. Şırnak Orgeneral Edip Başer İlköğretim Okulu'nda ise idarede bulunan bir adet bilgisayar mevcut. Öğrenciler uzaktan bakmakla yetiniyor. Müdür Yardımcısı Faruk Sekin, "Okulumuzun payına MEB'ten düşen başka bilgisayar olmadı. Bilgisayar özel bir kişinin bağışıyla geldi" diyor. Bitlis'te ise bilgisayarlı okul yok gibi. Örneğin, Narlıdere Köy Okulu h l bekliyor. Muhtar Naif Çapar, "Bilgisayarları yok. Daktilo göndermişlerdi, o da bozulmuş. 200 çocuk okuyor, bilgisayarı gören yoktur" diye konuşuyor. Ve Elazığ... Kente tahsis edilen 410 adet ulaştırılmayı bekleyen bilgisayar var. Köy okullarında bilgisayar yok. 
   
</TEXT>
</DOC>
