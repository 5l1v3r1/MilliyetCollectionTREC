<DOC>
<DOCNO> 180590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur39.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Topluma Kazandırma Yasası" için hutbe... 
</HEADLINE>
<TEXT>

     Van Müftüsü Osman Şarklı, çocukları terör örgütlerine üye olan ailelere çağrıda bulunarak, ''Topluma Kazandırma Yasası'nı çocuklarınıza duyurun ve çocuklarınızı huzurlu günlere davet eden bu sese kulak verin'' dedi. 
     Van'da, Topluma Kazandırma Yasası'ndan yararlanmak isteyen terör örgütü üyelerinin bir an önce teslim olmaları için çeşitli çalışmalar başlatıldı. Emniyet Müdürlüğü, hazırladığı bin afişi şehrin çeşitli cadde ve sokaklarına asıp, vatandaşlara da 2 bin 500 el ilanı ve kitapçık dağıtırken, Müftülük de çocukları terör örgütlerine üye olan ailelere yönelik cuma hutbesi hazırlattı. 
     Müftü Osman Şarklı'nın Ulu Cami'de verdiği hutbe, merkezi sistemle il merkezindeki 163 camide yayınlandı. 
     Müftü Şarklı, hutbede şu çağrıyı yaptı 
     ''Geçmişte sağ-sol çatışmasından 5 bin gencimiz, bölücü terör örgütü yüzünden de 30 bin insanımız yaşamını yitirdi. İnsanların dini duygularını istismar ederek kullanan terör örgütleri de, sayısız insanımızı öldürerek mezar evlere gömdü. Canınızın bir parçası olan çocuklarınızın terör örgütlerinin içinde olmasını siz de istemiyorsunuz. Terör örgütleri tarafından kandırılarak sizlerden koparılan çocuklarınızın en kısa zamanda sizlere kavuşması için Topluma Kazandırma Yasası çıkarıldı. Geçmişte yaşanan acılara son vermenin tam zamanıdır. Çocuğunuzun bir an önce size kavuşması ve normal yaşamına dönmesi için sizden destek vermenizi umut ediyoruz. Çocuklarınızın bu yasadan faydalanabilmeleri 6 ay gibi kısa bir süreyle sınırlı tutulmuştur. Anne-baba olarak çocuklarınızın bu yasadan faydalanabilmeleri için her türlü çabayı gösterin. Topluma Kazandırma Yasası'nı çocuklarınıza duyurun ve çocuklarınızı huzurlu günlere davet eden bu sese kulak verin.'' 
     
</TEXT>
</DOC>
