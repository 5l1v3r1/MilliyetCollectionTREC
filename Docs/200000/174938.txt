<DOC>
<DOCNO> 174938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/spo03.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
10 numaralık saygı 
</HEADLINE>
<TEXT>

   Futbol kariyeri boyunca formasına Hakan Şükür yazdıran golcü futbolcu, 10 numarayı alınca büyük jest yaptı. Kral, "Artık sırtımda 'H.Şükür' yazıyor. Çünkü 'H' Hagi'yi anımsatıyor" dedi 
      HALİL ÖZER 

   
   'Hagi Şükür gibi' 
   CİM - BOM'UN gol silahı Hakan Şükür, unutulmaz yıldız Hagi'ye büyük bir saygı örneği gösterdi. Kariyerinde ilk kez 10 numaralı formayı giyen Hakan, efsane formanın eski sahibini anımsatmak için bugüne kadar sırtına yazdırdığı Hakan Şükür ismini H.Şükür olarak değiştirdi. Golcü, "10 numara deyince akla Hagi gelir. H. harfini bu forma ile anılması için yazdırdım" diye konuştu. 
   
   'Güzel başladım' 
   FORMA numarasını hiçbir zaman problem etmediğini iddia eden Hakan Şükür, "Asla bunların peşine düşmedim. Her zaman Galatasaray'a faydalı olmak için mücadele ettim" yorumunu yaptı. Golcü futbolcu sözlerini şöyle sürdürdü "Ligin ilk maçında attığım iki gol benim için çok önemli. Güzel bir başlangıç yaptım. Kazandığımız için apayrı bir mutluluk yaşıyorum." 
   
   'Hazır değilim' 
   HAKAN Şükür henüz yüzde 50 kapasiteye ulaştığını da açıkladı. Galatasaray'ın golcüsü, "Hazırlık maçlarında sakatlanmam adaptasyon konusunda problem yaşamama neden oldu. Sevdiğim takım için gol atma isteğim ise motivasyonumu artırdı. Şimdi önümüzde CSKA Sofya maçı var. Bu 90 dakikada daha dikkatli ve farklı oynamalıyız. Tur kapısını aralamak zorundayız" dedi. 
   
   Terim, Aslan'a teşhisi koydu    Cim-Bom'un hocası, takımda 'Nasıl olsa yeneriz' hastalığının olduğunu ifade etti, "Bunu tedavi edince ortaya daha iyi bir ekip çıkacak" dedi 
   
   Tedaviye başladı 
   DİYARBAKIRSPOR önünde vasat bir futbol sergileyen Galatasaray'ın sıkıntısını Fatih Terim tespit etti. Tecrübeli hoca, takımda "Nasıl olsa yeneriz" havasının oluştuğunu ve bunun da oyunlarını olumsuz etkilediğini dile getirdi. Terim, "Bu hastalığın önüne bir an önce geçmemiz gerekiyor. Tedavi bitince daha iyi bir ekip oyunu sergileyeceğiz" diye konuştu. 
   
   Felsefemiz belli 
   TAKTİKLERİNİN belli olduğunu dile getiren Terim, felsefelerine uyacak ideal on biri kurmak için uğraştıklarını açıkladı. Tecrübeli hoca şunları söyledi "Kadromuzun temel 7 - 8 oyuncusu değişmiyor. Kalan 2 - 3 ismin değişmesi ise çok normal. Bizim görevimiz oynamayan oyuncuyu da hazır duruma getirmektir. Kadroda yer alan herkesten yararlanacağız." 
   
   Olimpik virüs    
   Bilgisayar bozuldu 
   GALATASARAY yönetimi, Diyarbakırspor karşılaşmasındaki elektrik kesintilerinin Türkiye'de ilk kez kullanılan bilgisiyar sisteminden kaynaklandığını açıkladı. İkinci Başkan Ali Dürüst, "Son teknolojinin kullanıldığı bir sistem kuruldu. İlk kez bu kadar yüksek bir kapasite ile çalıştı. Bu yüzden bilgisayar içindeki bir kart sorun çıkardı" dedi. 
   
   'Sorun çözüldü' 
   OLİMPİYAT Stadı'nın elektiriğinin şehir cereyanı destekli bir jeneratör ile çalıştığını vurgulayan Ali Dürüst, ilk maçta bu tür hataların olmasının doğal karşılanması gerektiğini belirtti. Dürüst, "Gereken tedbirler alındı. Bundan sonraki maçlarda aynı sorunu yaşamayacağız. İstanbul Valiliği ve trafik ekiplerine de çalışmalarından dolayı teşekkür ediyoruz" diye konuştu. 
   
   Volkan iyi Pinto yok    YAKLAŞAN CSKA Sofya maçı öncesinde Volkan'ın sakatlığının tamamen geçmesi Sarı - Kırmızılılar'da sevinç yarattı. Yıldız futbolcunun kritik karşılaşmada takımdaki yerini alabileceği bildirildi. Düz koşulara başlayan Fabio Pinto ile kasığındaki sorunu devam eden Ümit Karan'ın ise CSKA sınavına yetişemeyeceği açıklandı. 
   
   Bratu bilmecesi    GALATASARAY'IN bir süredir peşinde olduğu Rumen yıldız Bratu'nun transferinde yine sorun çıktığı öğrenildi. Rapid Bükreş yönetiminin, genç oyuncuyu Galatasaray'a verdiğini açıklamasına karşın, fiyat krizinin halen aşılamadığı belirtildi. Sarı - Kırmızılı yöneticiler, "2.5 milyon dolar veremeyiz. Onlara göre anlaşma sağlandı" dediler. 
   
   Taraftara teşekkür    SARI - Kırmızılı yöneticiler, kulübün resmi internet sitesinden Olimpiyat Stadı'ndaki ilk maça gelen taraftarlara teşekkür mesajı yayınladı. Mesajda şu ifadeler kullanıldı "Fedakar taraftarlarımızın, CSKA Sofya ile oynanacak olan Şampiyonlar Ligi ön eleme karşılaşmasında da 'Ali Sami Yen Ruhunu' Olimpiyat Stadı'na taşıyacaklarına eminiz." 
   
   Jeneratör ile devam    OLİMPİYAT Stadı'nın ışıklandırmasının bilgisayar sistemindeki arıza nedeniyle söndüğü iddialarına karşın, GSGM Müdürü Mehmet Atalay sorunun şehir elektriklerinden kaynaklandığını ifade etti. Atalay, "Stadımızda hem cereyan hem de jeneratör kullanabiliriz. Gerekirse tüm maçlar jeneratörle oynanabilir" diye konuştu. 
   
   
</TEXT>
</DOC>
