<DOC>
<DOCNO> 175622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/ykoksaldi.html </URL>
<DATE> 2003/08/14/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Bir günlük takım 
</HEADLINE>
<TEXT>

   
   2 Nisan'daki İngiltere maçı öncesi Rüştü ile yaptığımız görüşmede stresin futbolcu performansına etkilerini sormuştum. Zira birkaç gün önce Fenerbahçe'nin 1 - 0 kaybettiği Altay maçının her anında şiddetli tepkilere maruz kalmışlardı. Bu atmosferde 0 - 0 giden maçı çevirebilecek motivasyon olabilir miydi Rüştü "Ben yıllardır içindeyim, artık alıştım. Ama genç arkadaşlarımız çok etkileniyor. Soyunma odasında moral vermeye çalıştık, konuştuk ama bir yere kadar" demişti. 
   Herkesin kendini haklı gördüğü negatif atmosfer, yaş ortalaması 24 olan, birçoğu Fenerbahçe gerçeklerine yabancı takımın henüz ilk maçında zuhur etti. Öyle küçük bir azınlık da değildi. Maç sonrası demeçler de gösterdi ki onları sadece Saffet ve Aykut gibi bu ortamda yaşamış insanlar anlayabiliyor. 
   Fenerbahçe en hassas ve kırılgan kadrolardan birine sahip. Teknik problemler kadar bu tip sert psikolojik sınavlardan geçmek zorundalar. Eksiklere rağmen iyi bir çekirdek kadro, iyi bir hoca ve en önemlisi bir arada büyüyerek gelişmek isteyen bir ekip var. Bu tip skorlara tahammül edemeyen takımlar başarısızlığa mahkumdur. Yarı yolda pes ederler. Taraftar ise futbola daha basit ve yüzeysel bakar. Duyguları ön plandadır, çabucak değişir. Ama futbol profesyonel yorumcular için hiç de basit değildir, olmamalıdır. Fenerbahçe - İstanbulspor maçı üzerine yapılan değerlendirmeler yine çoğunlukla futbolsuz, bireylere ve eski tartışmalara dayanan klişelerdi. Teknik direktör ve futbolcuları kendi malıymış gibi görüp, onu kontrol etmek isteyen klişeler. Peki futbol konuşmayarak seyirciye yapılanın farkında mıyız Tribünler kendi fevriliklerine ortak buluyorlar. Yorumcular, futbolculara ve teknik direktörlere alay edip, küçümseyerek hitap ederse, taraftar da kendinde aynı hakkı görür, görüyor da. 
   Bu genel problem Fenerbahçe'deki ilişkilerle çok daha karmaşık ve hastalıklı hale dönüyor. Futbolun 3 ayağı, Fenerbahçe'yi yorumlayanlar - yönetim ve camia birbirini besliyor. Yönetim ve muhalefet taraftar üzerine politikalar uyguluyor. Yönetim takımını ıslıklayıp, kalecisini gol yemesi için alkışlayan taraftara teşekkür ederken, takımını baskılara karşı zayıf düşürmeyi göze alabiliyor. Beri yanda muhalefetin özel yemeğine gidenler ertesi hafta o takımı nasıl yeterince tarafsız ve sağlıklı yorumlayabilirler Fenerbahçe bu sorunlu yapısında çareyi, hep sahadaki insanları ve en sonunda yönetimi dağıtarak çözmeye çalıştı, düşünce yapısını değil. Daum ve takım da eski başarısızlıkların ağırlığını omuzlamak zorunda bırakılıyor. . 
   
      
</TEXT>
</DOC>
