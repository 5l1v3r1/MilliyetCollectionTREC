<DOC>
<DOCNO> 178059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur14.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun pelüşler, bu kışa damgasını vuracak.. 
</HEADLINE>
<TEXT>

     Geçen kış büyük ilgi gören düz deri yerine bu kışa süet ve kadifenin ağırlıkta olduğu uzun pelüşlü, kahverengi ve camel tonlardaki giysiler damgasını vuracak. 
     Yaz mevsiminin sonlarına yaklaştığımız bugünlerde firmalar, yazlık ürünlerini vitrinlerden çekerken, kış koleksiyonlarını sergilemeye başladı. 
     Son yıllarda modaya uygun kaliteli üretimleriyle tekstil sektöründeki dev firmaların dikkatini çekmeyi başaran Konyalı firmalar da, kışlık ürünlerini tüketicinin beğenisine sunmaya başladı. 
     Geçen yıla damgasını vuran gri, bordo ve özellikle haki renkler, yerini kahverengi ve camel ağırlıklı tonlara bırakırken, 2002 kışında moda olan düz deri, bu yıl ki ürünlerde çok fazla tercih edilmiyor. 
     Düz deri yerine süet ve kadifenin ağırlıkta olduğu kış koleksiyonunda, uzun pelüşlü tüylü kıyafetler, bu kışa damgasını vuracak. Kadifelerde kullanılan fitiller ise alışılmışın dışında ''düz fitil'' yerine, bir kalın bir ince fitil şeklinde elbiseleri süsleyecek. 
     İpekçe markası altında üretim yapan Konya'da kurulu Hidayet Tekstil Sanayi ve Ticaret A.Ş Satış Müdürü Bayram Bal, İç Anadolu ağırlıkta olmak üzere ülkenin tamamına yakınına ürün verdiklerini kaydetti. 
     Dev firmalar kadar modayı yakından takip ettiklerini, tüketicinin ve ürün verdikleri mağazaların isteğine göre üretim yaptıklarını belirten Bal, ''Kışlık ürünlerimizi mağazalarımıza gönderdik. Bu kış, kadın, erkek tüm ürünlerde camel ve kahve tonları ağırlıkta olacak. Düz deri tamamen ortadan kalktı. Hakinin üstünlüğü ise sadece bir yılla sınırlı kaldı'' dedi. 
     Bağlı oldukları tüm mağazaların taleplerini özellikle kadifenin farklı modelleri üzerinde yoğunlaştırdıklarını ifade eden Bal, ''Geçen yıl kıvırcık ve kısa şeklinde işlenen pelüşler, kadife üzerine uzun olarak yapıldı. Kadın ve erkek ürünlerinin tamamına yakınında kullanılan uzun pelüşler bu kışa damgasını vuracak'' diye konuştu. 
     
</TEXT>
</DOC>
