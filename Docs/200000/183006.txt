<DOC>
<DOCNO> 183006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur35.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülben Ergen'den İlyas Atak'a 250 milyar liralık dava 
</HEADLINE>
<TEXT>

     Sanatçı Gülben Ergen, ''Anayasal hakkına, özel hayatına, kişilik ve onuruna, mesleki kariyerine ağır zarar verdiği, maddi ve manevi olarak zarar ve eziyet içine düşmesine neden olduğu'' gerekçesiyle, İlyas Atak hakkında 250 milyar lira tazminat istemiyle dava açtı. 
     Ergen'in avukatı Aydın Kurban tarafından Şişli Nöbetçi Asliye Hukuk Mahkemesi'ne verilen 4 sayfalık dilekçede, sanatçının bugüne kadar 3 adet müzik albümü çıkardığı, birçok televizyon filminde oyuncu olarak görev aldığı, şov programı sunuculuğu yaptığı ve Türk halkı ile sanatseverlerce sevilen başarılı bir sanatçı olduğu ifade edildi. 
     Ergen'in, 22-23 yaşlarındayken davalı İlyas Atak ile 1 yıl süren birliktelik yaşadığı belirtilen dilekçede, ''Müvekkil ile davalının sevgili ilişkisi bittikten 2-3 yıl sonra, müvekkil, muhtelif tarih ve mecralarda davalının kendisiyle yaşadığı özel anları gizlice kameraya aldığı, davalının elinde uygunsuz görüntüler içeren kasetler olduğu yönünde söylentiler duymuş, ancak bu olayın olabileceğine inanmak istememiştir'' denildi. 
     Davaya konu kasetin yıllarca saklandıktan sonra başka bir kişinin kasasında ortaya çıktığı ifade edilen dilekçede, şu görüşlere yer verildi 
     ''Medya ve basında yer alan haberler ve konu ile ilgili kişilerin beyanları, davalının, adı geçen kasetin kopya ve kopyalarını 3. şahıslara sunduğu gerçeğini açıkça ortaya koymuştur. Bu nedenle, tarafımızca 11 Eylül 2003 tarihinde Şişli 5. Asliye Hukuk Mahkemesi'ne tedbir istemiyle başvurulmuş ve adı geçen video kaset kopya görüntüleri ve fotoğraflarının her türlü görsel ve yazılı basında ve internet yoluyla yayınlanmasının durdurulmasına karar verilmiştir.'' Ergen'in özel hayatının korunması ve mahrem kalması hakkının davalı tarafından çiğnendiği ileri sürülen dilekçede, sanatçıya manevi ve maddi olarak ağır zarar verildiği anlatılarak, ''Müvekkil, kişilik haklarının, haysiyetinin ve itibarının çiğnenmesi ve topluma karşı küçük düşürülmenin yanında mesleki başarı ve kariyerini de yitirme tehlikesiyle karşı karşıya kalmıştır'' denildi. 
     Dilekçenin sonuç bölümünde, ''Müvekkilin anayasal hakkına, özel hayatına, kişilik ve onuruna, mesleki kariyerine ağır zarar verdiği, maddi ve manevi olarak zarar ve eziyet içine düşmesine neden olduğu'' gerekçesiyle, İlyas Atak'tan, 200 milyar lirası manevi, 50 milyar lirası da maddi olmak üzere toplam 250 milyar liranın tazminat olarak alınarak müvekkile verilmesi istendi. 
     Davanın görülmesine, önümüzdeki günlerde başlanacak. 
     
</TEXT>
</DOC>
