<DOC>
<DOCNO> 190507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo40.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon seçime tek listeyle giriyor Öksüzoğlu-Ağaoğlu anlaştı 
</HEADLINE>
<TEXT>

     Trabzonspor Kulübü başkan adayları Ahmet Ağaoğlu ve Mehmet Öksüzoğlu, 26 Ekim'de yapılacak olağanüstü genel kurulda seçime tek listeyle girme konusunda anlaştı. 
     İki aday, bugün Futbol Federasyonu'nun Levent'teki merkezinde, Federasyon Başkanı Haluk Ulusoy ile biraraya geldi. Toplantının ardından Öksüzoğlu'yla birlikte basına açıklama yapan Ahmet Ağaoğlu, kendisinin başkanlığında tek listeyle seçime girme kararı aldıklarını söyledi. 
     Ağaoğlu, birleşerek seçime girmeleri konusunda kamuoyundan da istek geldiğini belirterek, ''Aramızda anlaştık. Seçime benim başkanlığımda, birlikte gireceğiz. 6 milyon Trabzonspor taraftarı şampiyonluk bekliyor. Hedef küçültmeden, aksine büyüterek kulübü 2004 Aralık ayında yapılacak olağan genel kurul toplantısına taşımayı, camiayı bütünleştirmeyi amaçlıyoruz'' dedi. 
     Bu arada, seçime girecek listede yer alacak 9 kişiyi Ahmet Ağaoğlu'nun, 8 kişiyi de Mehmet Öksüzoğlu'nun belirleyeceği, Haşim Saidoğlu'nun asbaşkanlığa getirilmesi konusunda da Ağaoğlu ve Öksüzoğlu'nun anlaştıkları öğrenildi. 
     
</TEXT>
</DOC>
