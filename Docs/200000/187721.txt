<DOC>
<DOCNO> 187721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun06.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu kökenli zannettiği Sih göçmeni öldüren ABD'liye idam 
</HEADLINE>
<TEXT>

     Ortadoğu kökenli olduğunu sanarak Sih asıllı bir göçmeni öldüren Amerikalı idam cezasına çarptırıldı. 
     Frank Silva Roque, geçen hafta görülen davasında, 11 Eylül saldırılarından etkilenerek ABD'nin Arizona Eyaleti'ndeki Mesa kentinde bir petrol istasyonunun sahibi Sih asıllı göçmen Balbir Singh Sodhi'yi öldürdüğü gerekçesiyle birinci derecede cinayetten suçlu bulunmuş ancak cezası açıklanmamıştı. Savcılık davada sanığın, 15 Eylül 2001'de, Sih inançlarına göre sakalı ve başında sarığı bulunan Sodhi'yi Ortadoğu kökenli sanarak öldürdüğünü belirtmişti. 
     Roque, ayrıca yine aynı gün bulunduğu araçtan başka bir benzin istasyonunda tezgahtar olarak çalışan Lübnan asıllı bir kişiyle Afgan asıllı bir ailenin evine rastgele ateş açtığı gerekçesiyle birinci derecede cinayete teşebbüsten suçlu bulunmuştu. 
     Roque'un avukatları akıl hastası olan müvekkillerinin 11 Eylül saldırılarının hastalığını tetiklemesi yüzünden suç işlediğini öne sürerek, idam cezası yerine akıl hastanesinde tedavi altına alınması talebinde bulunmuşlar, savcılık ise sanığın öfke ve ırkçı nefret nedeniyle söz konusu suçları işlediğini ileri sürmüştü. 
     
</TEXT>
</DOC>
