<DOC>
<DOCNO> 158684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko10.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yatırımcısında istikamet Bulgaristan.. 
</HEADLINE>
<TEXT>

     Maliyet enflasyonu, ekonomik istikrarsızlık ve Avrupa Birliği AB sürecindeki sorunlar yüzünden aralarında Nergis, Sönmez, Zorlu gruplarının da bulunduğu yaklaşık 20 firma Bulgaristan'da yatırım yaptı. 
     Bursa Sanayici ve İşadamları Derneği BUSİAD Yönetim Kurulu Başkanı Celal Beysel, Türk firmalarının dışarda yatırım yapmasını, genel olarak normal karşılamak gerektiğini belirterek, ekonomik açıdan ''yumurtaları farklı sepete koyarak'' riskleri azaltma eğiliminin, son derece anlaşılır olduğunu söyledi. 
     Beysel, yatırımların yurtdışına yönelmesinin kaynağının, ''Türkiye'deki firmalar gerçekten yurtdışında yatırım kapasiteleri olduğu için mi gidiyorlar '' sorusunun yanıtında yattığına dikkati çekerek, ''Türk sanayicisi kapasitesi olduğu için değil, içerdeki güvensizlikten dolayı ayakta kalmak için dışarıda yatırım yapıyor'' dedi. 
     
     ''İKLİM MÜSAİT DEĞİL'' 
     Türkiye'de, yatırım, üretim ve ihracat için yeterli potansiyelin bulunduğunu, ancak iklimin müsait olmadığını ve yanlış ekonomik kararlar yüzünden sanayicinin sürekli fırtınalarla boğuştuğunu ifade eden Beysel, şunları söyledi 
     ''Türkiye'de sermayenin önüne engel koymaktan çekinmeyen bir bürokrasimiz var. Vergi sistemimiz yanlış, istihdamı destekleme adına bir şey yapılmıyor. Sanayi, ağır bir maliyet enflasyonu ile karşı karşıya, TL istikrarsız, AB konusu ise soru işareti. Bunu aşmadığımız sürece firmaların geleceğine güvenle bakmaları olanaksız. AB'ye giremezsek rekabet şansımız düşük olacak. AB bizi içine almazsa, dışarıdan ucuz ülkelerden mal alma yoluna gidecek. Çin'e göre işçiliğimiz 5 misli fazla. AB ucuz işçiliğini Çin'e yapıtırıyor. Demek ki, biz katma değerli ürün üretmeliyiz. Ama AB'ye giremezsek bunu yapamayız.'' 
     
     YAKLAŞIK 20 FİRMA 
     Beysel, bu sorunlardan dolayı ''çıkış arayan'' sanayicilerin yatırımlarının bir bölümünü yurtdışına kaydırdığına işaret ederek, Bursa'dan aralarında Nergis, Sönmez ve Zorlu gruplarının da bulunduğu yaklaşık 20 firmanın Bulgaristan'da yatırım yaptığını bildirdi. 
     Bulgaristan'da, 2 milyon dolar ve üzerinde yatırım yaparak en az 50 işçi çalıştıran girişimciye, altyapısı olan sanayi arsasının bedava verildiğini kaydeden Beysel, bu ülkede girdi maliyetlerinin düşük olduğunu ve her türlü yatırım için de çeşitli teşvikler bulunduğunu söyledi. 
     Beysel, Bulgaristan'ın AB'ye tam üye olacağı 2007 tarihine kadar, burada yatırım şansının bulunduğunu belirterek, ''Bulgaristan'da olmak, Türk sanayicisinin AB'ye kolay yoldan girmesi anlamına geliyor'' ifadesini kullandı. 
     
</TEXT>
</DOC>
