<DOC>
<DOCNO> 178091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur46.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Kılınç 7. Uyum Paketi MGK'yı işlevsiz bıraktı.. 
</HEADLINE>
<TEXT>

     Milli Güvenlik Kurulu Genel Sekreteri Orgeneral Tuncer Kılınç, 7. AB Uyum Paketi ile MGK Genel Sekreterliği’nin işlevini yitirdiğini söyledi. Org. Kılınç, "MGK Genel Sekreterliği'ne bir sivilin atanması kurumu siyasileştirecek" dedi. 
     MGK Genel Sekreterliği görevini devreden Orgeneral Kılınç, ''Genel Sekreterlik, 7. Uyum Paketi'nin yasalaşmasıyla hukuken varlığını koruduğunu, ancak adeta işlevsiz bir hale geldiğini'' savundu. 
     Orgeneral Kılınç, devir-teslim töreninde yaptığı konuşmada, MGK Genel Sekreterliği ile ilgili son gelişmelere değindi. 
     Orgeneral Kılınç, devletlerin coğrafyalarına, jeopolitik ve jeostratejik ihtiyaçlarına, tarihi, sosyal ve kültürel özelliklerine bağlı olarak kendilerine uygun milli güvenlik teşkilatlarını oluşturduklarını kaydetti. 
     Anayasa'nın 117. ve 118. maddelerinde milli güvenlikle ilgili karar alma sürecinde, MGK'ya yer verildiğini hatırlatan Kılınç, MGK'nın kuruluşuna ve amacına ilişkin bazı bilgiler de verdi. 
     Orgeneral Kılınç, şöyle devam etti 
     ''Genel Sekreterlik, bünyesindeki seçkin elemanlarıyla, üç hafta öncesine kadar belirtilen bu görevlerini büyük bir sorumluluk anlayışı ve heyecanla yürütmekte iken 7. Uyum Paketi'nin yasalaşmasıyla hukuken varlığını korumuş, ancak adeta işlevsiz bir hale gelmiştir. 
     Amacım yüce ulusumuzu temsil eden Yüce Meclis'in kararıyla oluşan yasayı eleştirmek değildir. Ancak, yakın çevremden başlamak üzere, yurtdışından dahi aldığım 'neden konuya sahip çıkılmadı ' yolundaki yakınmalara huzurlarınızda cevap vermek zorunluluğunu duyuyorum. 
     Anılan yasanın hazırlık çalışmaları esnasında tasarının kanunlaşması halinde silahlı kuvvetlerin yürüttüğü savunma siyaseti dışında kalan siyasetlerin tayini, tespiti, düzeltme ve değişiklikleri ile uygulamalarının takip, kontrol ve değerlendirilmesi, bu konularla ilgili eylem planlarının, devletin ihtiyaç duyduğu psikolojik hareket planlarının, topyekun savunma sivil hizmetler ve özellikle savaş hazırlıkları planlarının hazırlanması, koordinasyonu görevlerinin açıkta kalacağını, ayrıca bölücü örgütün ve ona açıkça destek verenlerle AB'nin, üye yapmak vaadiyle Türkiye'den beklentilerinin örtüşmekte olduğunu görmezlikten gelerek bu beklentilere aynen uymanın, Türkiye'nin ulusal çıkarlarıyla bağdaşmadığını, 1950'den itibaren dinin siyasete alet edilmesi yanında aşırı sol ve bölücü örgütlerin yarattığı tahribat nedeniyle güçlendirilerek devam ettirilen MGK Genel Sekreterliği'nin bugün daha da güçlendirilmesi gerekirken, demokrasi adına tamamen işlevsiz hale getirilmesine yönelik yasa tasarısı çalışmalarından vazgeçilmesinin ulusal çıkarlarımız açısından zorunlu mütalaa edildiğini, ilgili mercilere bizzat ilettim. 
     Bu itibarla hiçbir çaba harcanmadığını söylemek, şahsıma ve bu müesseseye haksızlık olmaktadır.'' 
     
     GENEL SEKRETERLİK GELECEKTE POLİTİZE OLABİLİR 

     ''Genel Sekreterlik görevinin, gelecekte sivil bir genel sekreterin idaresinde değişen yönetimlerle politize olabileceğinden büyük endişe duyduğunu'' belirten Orgeneral Kılınç, şöyle konuştu 
     ''Görevi, askeri yeteneklerini yakından tanıdığım, üstün meziyetleri kanıtlanmış değerli silah arkadaşım Korgeneral Şükrü Sarıışık'a devrederken buruk bir huzur ve mutluluk duymaktayım. Burukluğum, devlete çok yararlı bu kurumun alacağı son şekilden, huzur ve mutluluğum ise görevi emin ellere teslim etmemden ve sağlıklı bir şekilde emekliliğe kavuşmamdan kaynaklanıyor.'' Konuşması uzun süre alkışlanan Orgeneral Kılınç, daha sonra MGK Genel Sekreterliği brövesini Korgeneral Sarıışık'a taktı. Korgeneral Sarıışık da MGK Genel Sekreterliği hizmet anısı şildini Orgeneral Kılınç'a takdim etti. Genelkurmay Başkanı Orgeneral Hilmi Özkök, kuvvet komutanları ve Jandarma Genel Komutanı Orgeneral Şener Eruygur da Orgeneral Kılınç'a birer şilt verdiler. 
     
     KORGENERAL SARIIŞIK'IN KONUŞMASI 

     Korgeneral Sarıışık da konuşmasında, küreselleşme sonucunda birçok değişimin ve yeniden şekillenme sürecinin yaşandığını belirterek, siyasi ve sosyal alanlardaki parçalanmanın etnik ayrımcılığı, din ve mezhep kavgalarını, mikro milliyetçilik ideolojilerini, popülist akımları, irticai faaliyetleri yaygınlaştırdığını, yoğunlaştırdığını ve güçlendirdiğini söyledi. 
     Bu sonuçların, ülkelerde siyasi ve sosyal iç çatışmalar için elverişli koşulları yarattığını ve dış tehditlerin istismarına açık yönler ortaya çıkardığına dikkati çeken Korgeneral Sarıışık, şöyle konuştu 
     ''Bu gelişmeler, Türkiye Cumhuriyeti Devleti gibi hassas coğrafyalarda yer alan kendine özgü koşulları bulunan ülkeleri derinden etkilemektedir. Bu etkilenme nedeniyle, üniter, laik, sosyal, hukuk devleti yapısını koruyarak refah seviyemizi yükseltmek ve çağdaş medeniyet düzeyine ulaşmak için ulusal güvenliğimiz her zamankinden daha önemli hale gelmiştir. 
     Küreselleşme sürecinde milli güvenliğin askeri boyutu yanında siyasi, ekonomik, sosyal boyutları daha fazla öne çıkmaya başlamış, bunlar arasında etkili ve sürekli koordinasyon vazgeçilmez bir zorunluluk haline gelmiştir. Bu zorunluluk nedeniyle MGK ve MGK Genel Sekreterliği'nin Anayasa ve 2945 sayılı MGK ve MGK Genel Sekreterliği Yasası'ndaki görev ve işlevler önemini korumaktadır.'' Korgeneral Sarıışık, görevlerini yerine getirirken, Atatürk ilke ve inkılapları ile Atatürkçü düşünce sisteminin dayanakları olacağını sözlerine ekledi. 
     Korgeneral Sarıışık, Orgeneral Kılınç'a hizmetlerinden dolayı teşekkür etti. 
     
</TEXT>
</DOC>
