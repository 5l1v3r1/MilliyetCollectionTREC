<DOC>
<DOCNO> 196394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo23.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep zor dönemeçte 
</HEADLINE>
<TEXT>

     Deplasmanda yapacağı zorlu Malatyaspor maçı hazırlıklarını 3 puan parolası ile sürdüren Gaziantepspor, bir taraftan da UEFA Kupası'ndaki rakibi RC Lens ile Fransa'da yapacağı karşılaşmayı düşünüyor. 
     Hem ligde hem de UEFA'da başarılı olmayı hedefleyen kırmızı-siyahlı ekipte, teknik heyet kadronun güçlendirilmesi için transfer yapılmasını isterken, yönetim de bu doğrultuda çalışmalarını sürdürüyor. 
     Özellikle orta sahada görev yapacak lider bir futbolcuya acilen ihtiyaç duyulan Gaziantepspor'da, en az 3-4 futbolcunun kadroya dahil edilmesi isteniyor. 
     Gaziantepspor Basın Sözcüsü Akif Ekici, zorlu bir dönemeçte olduklarını ve Malatyaspor'u yenip, 3-0'ın rövanşında RC Lens maçına yüksek moralle çıkmak istediklerini söyledi. 
     ''Hem ligde, hem de UEFA'da başarılı olmak istiyorsak yedek kulübemizi güçlendirmeliyiz'' diyen Ekici, teknik heyetin isteği doğrultusunda transfer çalışmalarının sürdüğünü, kadroyu güçlendirmenin gerekli olduğunu ifade etti. 
     RC Lens ile yapılan ilk karşılaşmayı 3-0 kazandıklarını, bu karşılaşma sonrasında ise Denizlispor'a yenilerek taraftarları hayal kırıklığına uğrattıklarını hatırlatan Ekici, şöyle konuştu 
     ''Denizlispor maçında kadro sıkıntısını ve yorgunluğu somut bir şekilde sahada gördük. Yoğun bir dönemden geçtik ve bir hafta içerisinde yapılan 3 önemli karşılaşma sonucunda, kadro kurmakta sıkıntı yaşadık. Başarılı olmak için kadroyu güçlendirmemiz gerektiğini biliyoruz. 
     Şimdi önümüzde yine benzer bir ortam var. Zorlu Malatyaspor ile karşılaşıp daha sonra da Fransa'da UEFA'daki rakibimiz Lens ile çok zorlu bir karşılaşmaya çıkacağız. Kısacası, zor bir dönemeçte bulunuyoruz. Yönetim olarak transfer çalışmalarını sonuçlandırmak için ince hesaplar yapıyoruz.'' Ekici, bir haftalık arayı çok iyi değerlendiren Gaziantepspor'un, Malatyaspor maçına mutlak galibiyet için hazırlandığını ve bu zorlu deplasmandan 3 puanla ayrılmak istediklerini de sözlerine ekledi. 
     
</TEXT>
</DOC>
