<DOC>
<DOCNO> 193616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun03.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi de kurtaramadı 
</HEADLINE>
<TEXT>

   Strateji Belgesi'ndeki Kıbrıs'la ilgili ifadelerin değiştirilmesi için Başbakan Erdoğan'ın İtalya Başbakanı nezdindeki son dakika çabaları sonuçsuz kaldı 
      UTKU ÇAKIRÖZER Ankara 

   
   Başbakan Recep Tayyip Erdoğan'ın AB Dönem Başkanı İtalya'nın Başbakanı Silvio Berlusconi'ye gönderdiği mesaj bile Strateji Belgesi'ne giren Kıbrıs ifadelerini değiştiremedi. 
   Strateji Belgesi'ne konan Kıbrıs sorununun çözülmemesinin Türkiye'nin önünde "ciddi engel olabileceği" yönündeki ifadenin kaldırılması ya da dengelenmesi için Dışişleri Bakanı Abdullah Gül de, AB Komisyonu'nun Genişlemeden Sorumlu Üyesi Günter Verheugen ve AB Yüksek Temsilcisi Javier Solana'yı aradı. Kıbrıs'ın siyasi kriter olmadığını ve bunun 1999'da Türkiye'nin aday gösterildiği Helsinki Zirvesi sırasında Verheugen ve Solana tarafından Ankara'ya gece yarısı özel uçakla getirilen Finlandiya Başbakanı'nın mektubunda da yer aldığını anımsattı. Gül, dün basına yaptığı açıklamada da, "Onlar şahittir, Kıbrıs şart değildir" dedi. 
   Berlusconi'ye danışmanları aracılığıyla bir mesaj göndererek ifadelerin değiştirilmesini istemesine rağmen bir sonuç alamayan Erdoğan, Denizli'de dün akşam saatlerinde İlerleme Raporu'yla ilgili olarak, Kıbrıs konusunun, Kopenhag kriterleri içerisinde yer almadığını, uyumla ilgili başlatılan çalışmalara ise devam edileceğini söyledi. 
   Ankara'da ise raporun Kıbrıs dışındaki bölümlerinden memnun olan Gül, "Yaptığımız anayasa değişiklikleri, yasalar ve hükümetin kararlılığı takdir edilmiş, objektif biçimde ortaya konmuş. Uygulamayla ilgili eksikliklerin hayata geçirilmesi için de kararlıyız" dedi. Dışişleri Bakanlığı'nda da, "Bu rapor yapıcı, dengeli ve teşvik edicidir. Türkiye'yi Avrupa hedefine en fazla yaklaştıran belgedir. Belgeyle kritik eşiği geçtik. Bize, kendi aileleri içindeymişiz gibi yaklaşmışlar" değerlendirmesi yapıldı. 
   
   
   
   
   
</TEXT>
</DOC>
