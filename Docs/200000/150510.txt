<DOC>
<DOCNO> 150510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo22.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon Başkanı'nın açlık grevi sona erdi... 
</HEADLINE>
<TEXT>

     Vücut Geliştirme ve Fitness Federasyonu Başkanı Eryetiş Kurtaral, dün başladığı açlık grevini bıraktı. 
     Eylem yaptığı İzmir Büyükşehir Belediyesi önünden, Güvenlik Şube Müdürlüğü'ne getirilen Eryetiş Kurtaral ile şube müdürlerinin yanısıra İzmir Emniyet Müdürü Halil Tataş da görüştü. Daha sonra makamına çıkan Tataş, gazetecilere Kurtaral'ı gözaltına almadıklarını bildirdi. Tataş, bir süre sonra ikinci kez Kurtaral ile görüşme yaptı. Emniyet müdürü Tataş'ın, eylemin sona ermesini sağlamak için İzmir Büyükşehir Belediye Başkanı Ahmet Piriştina ile de telefonla görüştüğü öğrenildi. 
     Gelişmelerin ardından İzmir Büyükşehir Belediyesi önüne gelen Kurtaral, burada gazetecilere yaptığı açıklamada, açlık grevi eylemine son verdiğini bildirdi. 
     Vali Yusuf Ziya Göksu'nun ve emniyet müdürü Tataş'ın kendisine ''ağabey gibi'' davrandıklarını kaydeden Kurtaral, ''Bu yaklaşıma karşılık benim de bir sporcu olarak eylemi sürdürmem yakışık almazdı'' dedi. 
     Kurtaral, şunları söyledi 
     ''Sayın Piriştina, emniyet müdürümüz Tataş'a hukuki yönden yapabilecekleri birşey olmadığını söylemiş. Kendisi hukuki yönden haklıdır. Ben de hukuka saygılıyım. Piriştina, programının yoğun olması nedeniyle benimle görüşemediğini, artniyetinin bulunmadığını, yardımcı olmaya çalışacağını belirtmiş. Eğer büyüklerime bir saygısızlığım olduysa özür diliyorum. Bu işi artık zamana bıraktım.'' Kurtaral'ın dün büyükşehir belediyesine bıraktığı madalya ve kupalarını geri almadığı öğrenildi. 
     İzmir Büyükşehir Beledeyesi, ihtisas fuarları ve yeşil alanların çoğaltılması için bir süre önce başlattığı ''Fuar Projesi'' kapsamında, Kurtaral'ın Kültürpark'taki spor salonuyla ilgili yıkım kararı almış ve salon önceki gün tahliye edilmişti. Bunun üzerine Kurtaral, durumu protesto etmek için dün açlık grevine başlamıştı. 
     





</TEXT>
</DOC>
