<DOC>
<DOCNO> 168806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur13.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK KADEK, Bingöl'de mezraya saldırdı, 4 kişiyi öldürdü 
</HEADLINE>
<TEXT>

     Bingöl'ün Genç İlçesi Yumaklı Köyü Yeniköy mezrasında teröristler tarafından 4 kişi öldürüldü, bir kişi yaralandı. 
     Bingöl Valisi Hüseyin Avni Coş'dan alınan bilgiye göre, bir grup teröristin gece geç saatlerde Yeniköy mezrasına giderek, 4 kişiyi öldürdükleri, bir kişiyi de ağır yaraladıkları öğrenildi. 
     Mezrada meydana gelen olayın kendilerine geç bildirildiğini belirten Vali Coş, kaçan teröristlerin yakalanması için bölgede başlatılan operasyonun sürdürüldüğünü kaydetti. 
     Bingöl'ün merkeze bağlı Yumaklı Köyü Karakoç Mezrası'nda teröristlerin öldürdüğü 4 kişi ile yaralı 1 kişinin kimlikleri belirlendi. 
     Teröristlerin dün akşam baskın yaptığı mezraya giden A.A muhabirinin edindiği bilgiye göre, Bingöl'e 43 kilometre uzaklıkta 8 hanenin bulunduğu Karakoç Mezrası'na dün saat 19.30 sıralarında silahlı 2 kişinin geldiği öğrenildi. 
     Kendilerini korucu olarak tanıtan bu kişilerin, vatandaşları biraraya toplayarak, ellerindeki listeden isimlerini okudukları kişileri mezraya 20 kilometre uzaklıkta bulunan Yamaç Jandarma Karakolu'na götürüp ifadelerini alacaklarını belirttikleri ifade edildi. 
     Mezradaki vatandaşlar, silahlı bu kişilerin, listede adları geçen Hüseyin Özmen, Ahmet Acar, Erdal Acar ve Mahmut Kaya'yı yanlarına alarak mezradan uzaklaştıklarını, aynı mezrada yaşayan Hacı Kaya adlı vatandaşın ise bunları arkadan takip ettiğini söylediler. 
     Vatandaşlar, olayı şöyle anlattılar 
     ''Hacı Kaya, daha sonra geri dönüp, silahlı kişilerin mezradan yanlarına aldıkları arkadaşlarımızı karakolun ters istikametine götürdüklerini söyledi. Biz de toplanıp takip etmeye başladık. Ancak takip sırasında bu kez karşımıza 2 ayrı silahlı kişi çıkarak bizi engelledi. Biz de geri dönmek zorunda kaldık.'' Gece saat 22.00 sıralarında silah sesleri duyduklarını anlatan mezradaki vatandaşlar, mezrada telefon olmadığı için durumu güvenlik güçlerine bildiremediklerini, karanlık olduğu için de kendilerinin olay yerine gidemediklerini ifade ettiler. 
     Vatandaşlar, sabah başlattıkları arama sonucu, mezraya 3 kilometre uzaklıkta dağlık alanda Hüseyin Özmen 55 , Hacı Kaya 55 , Ahmet Acar 50 ve oğlu Erdal Acar'ın 30 cesetlerini, Mahmut Kaya'yı ise yaralı bulduklarını bildirdiler. 
     Ölen vatandaşların kafalarından tek kurşunla öldürüldüğü tespit edilirken, yaralı Kaya'nın önce Bingöl Devlet daha sonra da Elazığ Araştırma Hastanesi'ne sevkedildiği kaydedildi. 
     
</TEXT>
</DOC>
