<DOC>
<DOCNO> 165267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/guncel/gun04.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık yüzleri gülüyor 
</HEADLINE>
<TEXT>

Mardin Savur'da yaşayan çocuklar, TEGV'in 5 ay önce açtığı eğitim merkezinde, hayatlarında ilk kez bilgisayarla tanıştı 
     BURCUM DEVREZ Mardin 

     Abdurrahman, Dilek ve Çağlar, Mardin Savur'da okuyan binlerce öğrenciden sadece üçü. Onlar, Türkiye Eğitim Gönüllüleri Vakfı TEGV ve Pfizer Toplum Takımı'nın katkılarıyla Savur ilçesinde kurulan öğrenim biriminde eğitim görüyorlar. Birçok arkadaşları gibi bilgisayar, resim, el sanatları ve müzik eğitimiyle bu merkezde tanıştılar. TEGV yaklaşık beş ay önce Mardin mimarisi tarzında inşa edilmiş eski bir binanın restore edilmesiyle 500 çocuk kapasiteli Savur'daki merkezi faaliyete soktu. 
     Resmi açılışı önceki gün yapılan merkezden 7-16 yaş grubundan Savurlu 285 çocuk yararlanıyor. Merkezde, İngilizce, el sanatları, resim, satranç, müzik eğitimi veriliyor. 
     
     'AİLEME DE ÖĞRETECEĞİM' 
     Savurlu çocuklar eğitim merkezinin faaliyete girmesinden oldukça memnunlar. Satranç oyununu ilk defa eğitim biriminde öğrenen Halime Kalkan 10 , "Buraya geldiğim için çok mutluyum. Burada bilmediğim birçok şeyi öğreniyorum. En büyük idealim Savur'a kaymakam olmak" dedi. Savur'da Nuri Cıngıllıoğlu İlköğretim Okulu'nda okuyan Abdurrahman Çakmak 10 ailesine ekonomik katkı sağlamak için okul dışındaki zamanlarını tatlı satarak geçiriyor. Türkçe öğretmeni olmak istediğini söyleyen Çakmak, bilgisayarı ailesine de öğretmek istiyor. 
     
     'BİLGİSAYAR İSTİYORUZ' 
     Bilgisayar ile ilk defa Savur eğitim biriminde tanışan Dilek Kaymaz 11 da "Büyükşehirlerde öğrenciler bilgisayarla okuyor. Bizim okullarda ise İngilizce öğretmeni bile yok. Ancak İngilizceyi burada öğrenebiliyorum" dedi. Ailesinin iznini alarak eğitim birimine gelen Dilek yedi kardeşin en küçüğü. İdeali doktor ya da İngilizce öğretmeni olabilmek. Dördüncü sınıf öğrencisi olan Çağlar Ceylan 10 da diğer arkadaşları gibi eğitim birimine gelmeyi çok seviyor. En çok bilgisayar ve İngilizce öğrenmeyi sevdiğini belirten Ceylan, "Ailem buraya gelmemi istedi. İnsanları iyileştirmek için doktor olmak istiyorum. Çünkü bizim köyde doktora ihtiyaç var" diye konuştu. 
     

</TEXT>
</DOC>
