<DOC>
<DOCNO> 197062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo10.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido, 19 dakika oynadığı maçı sayı atamadan tamamladı 
</HEADLINE>
<TEXT>

     ABD Profesyonel Basketbol Ligi'nde NBA 4. hafta mücadelesine, bu sabaha karşı yapılan 2 maçla devam edildi. 
     Ortabatı Grubu'nun 2 iddialı ekibini karşı karşıya getiren zorlu mücadelede Dallas Mavericks, geçen sezonun şampiyonu San Antonio Spurs'ü sahasında 95-92 46-47 yenerek, 12. maçında 8. galibiyetini aldı ve grupta 2. sıradaki yerini korudu. 
     Rakibini bu sezon 2. kez yenen evsahibi ekipte Alman forvet Dirk Nowitzki, 26 sayı ve 6 ribaunt, Antoine Walker, 22 sayı, 11 ribaunt ve 5 asistle galibiyetin mimarları oldular. 
     13. maçında 6. yenilgisini alarak grupta yeniden 5. sıraya inen konuk ekipte ise geçen sezonun "en değerli oyuncusu" Tim Duncan, 30 sayı, 17 ribaunt ve 5 asistle oynamasına karşın yenilgiye engel olamadı. 
     Spurs'de 19 dakika forma giyen Hidayet Türkoğlu, sayı atamayıp yalnızca 2 savunma ribaundu alırken, 1'er kez denediği 2 ve 3 sayılık atışlarda isabet bulamadı. 
     Diğer maçta da Phoenix Suns, bu sezon ligin en başarısız ekibi görünümündeki Atlantik Grubu sonuncusu Orlando Magic'i kendi sahasında 96-89 48-49 yenerek, rakibine üstüste 11. yenilgisini tattırdı. 
     Lige, yarın sabaha karşı yapılacak 12 maçla devam edilecek. 
     
</TEXT>
</DOC>
