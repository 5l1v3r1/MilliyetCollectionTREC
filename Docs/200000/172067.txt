<DOC>
<DOCNO> 172067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yasam/yas02.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil servisi dağıttı 
</HEADLINE>
<TEXT>

Ulaş Çelik, kırmızı reçeteli uyuşturucu iğne yaptıracaktı. Doktor 'Olmaz' deyince önce onu yumrukladı, sonra camları kırıp iki hemşireyi rehin aldı 
     YAŞAR ANTER Bodrum DHA 

     Bodrumlu su tesisatçısı Ulaş Çelik, Devlet Hastanesi'nde acil servisi kan gölüne çevirdi. 
     İki yıl önce dolaşım bozukluğu sonucu sağ ayağının baş parmağı kesilen 28 yaşındaki Çelik, önceki gün Bodrum Devlet Hastanesi'ne giderek, kırmızı reçeteyle verilen 'Dolantin' adlı iğnenin yapılmasını istedi. Nöbetçi doktor da, ağrılarını dindiren iğneyi Yeşil Kart sahibi Çelik'e yaptı. Ancak Çelik, gece yarısı tekrar gelip aynı iğneden istedi. Nöbetçi Uzman Dr. Uğur Tokmakoğlu ise, iğnenin aynı günde yeniden yapılamayacağını söyledi. Bunun üzerine sinirlenen Çelik, önce Tokmakoğlu'na saldırdı. 
     
     Kendini de yaraladı 
     Ardından hastanenin camlarını kıran Çelik, eline aldığı cam parçalarıyla hemşire Gülser Yılmaz'ı 24 rehin aldı. İğne yapılmazsa Yılmaz'ın boğazını keseceğini söyleyen Çelik'e, hastane güvenlik görevlisi Ahmet Işık müdahale etti. Ancak Işık, Yılmaz'ı kurtarırken camlarla kolundan yaralandı. Çelik daha sonra odasına girerek kendisini kilitleyen hemşire Gülşah Kutluay'ı 23 , kapıyı kırarak rehin aldı. Olayı duyup hastaneye gelen Başhekim Op. Dr. Fatih Ayden'in konuşmaya çalıştığı Çelik, kendi kollarını ve vücudunu da cam parçasıyla kesti. 
     
     'Boğazımı kesecekti' 
     Yarım saat süreyle acil serviste kabus yaşatan Çelik'i, polis ve başhekim teslim olmaya ikna etti. Milas Devlet Hastanesi'ne kaldırılan Çelik, "Acılarım dayanılmaz hal almıştı. Kendimi kaybettim, ne yaptığımı hatırlamıyorum" dedi. 
     Rehin alınan hemşirelerden Yılmaz ise olayın şokunu uzun süre atamadı. Yılmaz, "Beni yumruklayıp tekmeledi, sonra boğazıma sarıldı. İğneyi hemen yapmamı istedi. 'Hayır' deyince camla boğazımı kesme tehdidinde bulundu" diye konuştu. 
     

</TEXT>
</DOC>
