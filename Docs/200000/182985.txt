<DOC>
<DOCNO> 182985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur14.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''Aman Tanrım'' filmine ''küçük yaş'' uyarısı... 
</HEADLINE>
<TEXT>

     ABD ve İngiltere'de ''küçükler için sakıncalı olabileceği'' ibaresiyle gösterime giren ''Aman Tanrım'' filmine, Türkiye'de de ''küçük yaş'' uyarısı geliyor. 
     Ünlü oyuncu Jim Carrey'in ''Tanrı'' yerine geçen bir insanı canlandırdığı ''Aman Tanrım'' filmine ''13 yaşından küçükler aileleriyle izleyebilirler'' ibaresi konulacak. 
     , Türk sinemalarında kısa bir süre önce vizyona giren film için, vatandaşlardan Kültür ve Turizm Bakanlığı'na çeşitli şikayetler geldi. 
     Bakanlığa başvuran bazı vatandaşlar, ''filmde dini değerlerin suiistimal edildiğini belirterek, böyle bir filmin gösterimine izin verilmesini'' eleştirdiler. Bazı vatandaşlar da bu filmin birçok ülkede tepki aldığını hatta bazı ülkelerde de yasaklandığını hatırlatarak, Türkiye'de de yasaklanmasını istediler. 
     Bazı vatandaşlar ise ''televizyon yayınları çok sıkı kontrol edilirken, sinema konusunda neden bu kadar gevşek davranıldığını ve bu filme neden izin verildiğini'' sordular. 
     Bunun üzerine bakanlık yetkilileri, bakanlığa gelen şikayetleri daha önce filmin gösterilmesinde sakınca görmeyen Sinema Denetleme Alt Komisyonu'na iletti. Sinema Denetleme Alt Komisyonu ise filme ''13 yaşından küçükler aileleriyle izleyebilirler'' ibaresi konulmasını kararlaştırdı. 
     Öte yandan ''Aman Tanrım'' filmi, ABD'de ''13 yaşından küçüklerin izlemesi sakıncalı olabilir'', İngiltere'de ise ''12 yaşından küçüklerin izlemesi sakıncalı olabilir'' ibaresiyle sinemalarda gösterime girmişti. 
     
</TEXT>
</DOC>
