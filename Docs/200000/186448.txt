<DOC>
<DOCNO> 186448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko07.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Uzanlar'ın yaptığı bildiğiniz gibi değil" 
</HEADLINE>
<TEXT>

     Maliye Bakanı Kemal Unakıtan, Uzan Grubu'na yönelik başlatılan vergi takibine ilişkin olarak, ''Maliye Bakanlığı'nda usulüne uygun olmayan uygulama olmaz'' dedi. 
     Maliye Bakanı Unakıtan, Türkiye Serbest Muhasebeci, Mali Müşavirler ve Yeminli Mali Müşavirler Odaları Birliği TÜRMOB Genel Kurulu'na gelişinde gazetecilerin sorularını yanıtladı. 
     Bir gazetecinin Uzan Grubu'na vergi takibatı konusunda İstanbul Defterdarlığı'na bir talimatı olup olmadığını sorması üzerine Unakıtan, Maliye Bakanlığı'nın gelenekleri olan ve ne yaptığını bilen bir bakanlık olduğunu vurguladı. 
     Unakıtan, ''Maliye Bakanlığı'nda tecrübeli arkadaşlarımız vardır ve Maliye Bakanlığı'nda bakan emriyle bir şey yapılmaz. Ne gerekiyorsa kanuna uygun olarak yapılmıştır'' dedi. 
     Beşiktaş Vergi Dairesi'nin Uzan Grubu'na karşı haciz kararı çıkardığı ve öncelikli teminat istemesi gerektiği hatırlatılarak bunların hukuka uygun olmadığı sorulması üzerine Unakıtan, bu konuda detaylı bilgisi olmadığını söyleyerek, şöyle devam etti 
     ''Defterdardan bilgi alırım. Gerek duyarsam açıklama da yaparım. Fakat bu konu zannettiğiniz gibi değil. Bu konu çok derinlere gidiyor. Yakında da göreceksizin ve gördüğünüz zaman bütün herkes şaşıracak. Bu grubun yaptığı öyle bildiğiniz gibi değil. Yakında açıklanır. Müfettişlerimiz, uzmanlarımız gerekli incelemeleri yapıyor. Onun neticesinde göreceksiniz. Bildiğiniz gibi değil. Yani fevkalade üzücü bir durum bu.'' Bakan Unakıtan, sosyal güvenlik ve vergi iadesi alanlarında bir transfer yapılıp yaplımayacağının sorulması üzerine, ek bütçenin hazırlandığını hatırlatarak, ''Ek bütçedeki ana amacımız sosyal güavenlikte umduğumuzdan fazla olan açıkları kapatmak. Bunun için başka ödemelerden aktarma yapacağız'' dedi. 
     Bir basın mensubunun İmar Bankası mudilerine bu yıl içinde bir ödeme yapılıp yapılmayacağını sorması üzerine ise Maliye Bakanı, ''bu konuda, konuyla ilgili Bakan Abdüllatif Şener ve Bankacılık Düzenleme ve Denetleme Kurulu BDDK yetkililerinin karar vereceğini'' söyledi. 
     
</TEXT>
</DOC>
