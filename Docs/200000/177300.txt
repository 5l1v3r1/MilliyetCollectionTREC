<DOC>
<DOCNO> 177300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur42.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Aslıhan Atkaya Uğurlu hayati tehlikeyi atlatamadı... 
</HEADLINE>
<TEXT>

     İzmir'in Çeşme İlçesi'nde, dün sabah saatlerinde, gazeteci Aslıhan Atkaya Uğurlu ile geçirdiği trafik kazasında ölen Karşıyaka Kulübü'nün eski basketbolcusu Necmi Mısırlıoğlu 38 , toprağa verildi. 
     Alsancak Hocazade Camii'ndeki törene, Mısırlıoğlu'nun annesi Nehcivan, babası Fikret ve ağabeyi Mert Mısırlıoğlu, yakınları, Karşıyaka Spor Kulübü Başkanı Cenk Karace, Altay Kulübü Başkanı Ahmet Taşpınar, takım arkadaşları, spor camiasının ünlü isimleri ile kalabalık vatandaş topluluğu katıldı. 
     Necmi Mısırlıoğlu'nun cenazesi, kılınan öğle namazının ardından Narlıdere Mezarlığı'nda toprağa verildi. 
     Mısırlıoğlu, Türkiye Basketbol Ligi 1987-88 döneminde şampiyon olan ve Cumhurbaşkanlığı Kupası'nı kazanan Karşıyaka Basketbol takımının oyuncularındandı. 
     
     UĞURLU'NUN SAĞLIK DURUMU 
     Dokuz Eylül Üniversitesi Hastanesi Anestezi Yoğun Bakım Servisi'nde tedavisi süren, Star Televizyonu'nda Reha Muhtar'ın ekibinde çalışan gazeteci Aslıhan Atkaya Uğurlu'nun beyninde ödem oluştuğunun belirlendi. Solunum güçlüğü çekmesi nedeniyle solunum cihazına bağlı olan Uğurlu'nun, bilincinin kapalı olduğu ve hayati tehlikeyi atlatamadığı kaydedildi. 
     Hastanede beklemeye devam eden Aslıhan Uğurlu'nun annesi Şans İnanç ve yakınları, kızlarının durumu hakkında sık sık doktorlardan bilgi alıyor. 
     Atatürk Bulvarı Park Apart 2 Sitesi Peyzaj Çiçekçilik karşısında, dün sabah saat 04.20'de meydana gelen kazada, Aslıhan Atkaya Uğurlu'nun kullandığı 34 MEH 80 plakalı BMW marka otomobil, aşırı hız nedeniyle direksiyon hakimiyetini yitirilmesi sonucu önce kaldırıma sonra da aydınlatma direğine çarpmıştı. 
     Kazada, otomobilde bulunan Uğurlu'nun arkadaşı Necmi Mısırlıoğlu, olay yerinde ölmüştü. Ağır yaralanan Aslıhan Atkaya Uğurlu 31 ise Dokuz Eylül Üniversitesi Hastanesi'ne sevk edilmişti. 
     
</TEXT>
</DOC>
