<DOC>
<DOCNO> 176563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur25.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Cola Turka'nın çıkışı anlamlıdır... 
</HEADLINE>
<TEXT>

     Mustafa BAĞDİKEN- Müjdat ÇETİN- Ergün AYAZ ADAPAZARI Sakarya , DHA 
     

MARMARA Depreminin 4 üncü yıldönümü nedeniyle Bakanlar Kurulu, Başbakan Recep Tayyip Erdoğan ın başkanlığında Adapazarı'nda toplandı. Toplantı yapılırken binanın önüne yürüyerek basın açıklaması yapmak isteyen KESK Genel Başkanı Sami Evren ve memurlar polis engeline takıldı. Toplantının yapıldığı salona yaklaşık 100 metre mesafede konuşmasına izin verilen Sami Evren, açıklamasını uzatınca polis tarafından zorla uzaklaştırdı. Erdoğan, Bizler ülkemizde bir taş üstüne taş koyanın yanındayız. Destekçisiyiz. Bundan kimsenin kuşkusu olmasın. Türkiye yeni bir heyecanı yakalamıştır'' dedi. 
     Başbakan Recep Tayyip Erdoğan saat 10.00'da önce Sakarya'nın Akyazı İlçesi'nde kurulan ve reklamlarıyla dikkatleri üzerine toplayan Ülker'in Cola Turka Fabrikası'nın sembolik açılışını yaptı ve fabrikayı gezdi. Başbakan Erdoğan da konuşmasına başlamadan önce kürsünün önünde duran Adapazarı Pancar Ekicileri Kooperatifleri APEK çalışanlarının taşıdığı Cola Turka şekersiz olmaz' pankartını görünce, Peki Cola Turka glikoz isterse ne yapacaksınız '' diyerek gülümsedi. Erdoğan, burada yaptığı konuşmada bugünün ayrı bir anlam taşıdığını 17 Ağustos'da Yalova, Gölcük, İzmit ve Adapazarı'nda yaklaşık 18 bin kişinin can verdiği depremin yıldönümüne de rastladığı belirtti. Başbakan Erdoğan, yaraların süratle sarıldığını şimdi bölge insanına iş imkanı sağlamaya çalıştıklarını belirtti. Başarıya inanıldığı zaman herşeyin üstesinden gelinebileceğini anlatan Erdoğan, ister istemez bazı spekülasyonlar yapıldığını, iddialar atıldığını ancak bunlara itibar edilmemesini istedi. Bazı yazılı ve görsel medyada aslı astarı olmayan iddialar var. Bu iddiaları inanıyorum ki Türk milleti, bu insanların kökeninin, menşeinin yalan olduğunu bildiği için kabul etmeyecektir. Bizler ülkemizde bir taş üstüne taş koyanın yanındayız. Destekçisiyiz. Bundan kimsenin kuşkusu olmasın. Türkiye yeni bir heyecanı yakalamıştır. Artık Ankara'ya hapsolmuş bir hükümet yok. Bakanlar Kurulu toplantısını da işte burada bunun için yapıyoruz. Bakanlar Kurulumuz kısa bir süre önce Erzurum Kongresi'nin yıldönümü nedeniyle Erzurum'da toplandı'' dedi. 
     Sakaryalılar için çok farklı bir yatırımı burada görmenin mutluluğunu yaşadığını dile getiren Erdoğan, Ülker ailesinin bölgede üçüncü yatırımını gerçekleştirdiğini kaydetti. Erdoğan, bu tür yatırımlarla bölgedeki işsiz insanlara iş imkanı sağlandığını ve temennisinin de bu yatırımcı ruhun devam etmesi olduğunu vurguladı. Cola Turka'nın gerçekleştirdiği bu çıkışın, çok anlamlı ve farklı olduğunu ve büyük ilgi gördüğünü ifade eden Başbakan Erdoğan, bu yatırımın, Ülker Grubu'nun diğer ürünlerinde olduğu gibi tutmasının memnunluk verici olduğunu söyledi. 
     Başbakan Erdoğan, konuşmasının ardından kurdeleyi keserek, tesisin açılışını yaptı. Tesisi kısa bir süre gezen Erdoğan, başına Cola Turka yazılı şapka taktı ve ikram edilen Cola Turka'yı içti. 
     Törende konuşan Ülker Yönetim Kurulu Başkanı Orhan Özokur, bisküvi ve çikolata ile başladıkları üretim sektöründe bugün 800'e yakın ürün alanında hizmet verdiklerini söyledi. Özokur, Ülker Grubu'nun yaklaşık 17 bin çalışanı ile 2 milyar 255 milyon dolar ciro yaptığını kaydetti. Sakarya Valisi Cahit Kıraç, yaklaşık 230 kişinin çalışacağı fabrikanın bölge ekonomisine sağlayacağı katkının önemli olduğunu ifade etti. 
     Başbakan Erdoğan ve Bakanlar daha sonra Adapazarı'nda trafiğe tamamen kapatılan Milli Egemenlik Caddesi'ndeki Demiryol-İş Sendikası'nın Salonu'nda gerçekleştirilen Bakanlar Kurulu Toplantısı'na girdi. Basın mensuplarının alınmadığı toplantı devam ederken, salonun yaklaşık 100-150 metre gerisinde KESK Genel Başkanı Sami Evren ve bir grup sendika üyesi memur toplantı salonunun önüne gelip basın açıklaması yapmak istedi. Polis izin vermeyince kısa süreli tartışma sonunda Sami Evren açıklamasını burada gerçekleştirdi. 15 milyon insanı ilgilendiren toplu sözleşmenin biran önce gerçekleştirilmesini isteyen Sami Evren, hükümeti eleştirirken sertleşince polis konuşmasını engelledi. Sami Evren ve beraberindeki memurlar polis tarafından çembere alınarak buradan uzaklaştırıldı. 
     
</TEXT>
</DOC>
