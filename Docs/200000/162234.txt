<DOC>
<DOCNO> 162234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun36.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Woody Allen, Fransa ile ABD ilişkilerini "öpücükle" düzeltiyor 
</HEADLINE>
<TEXT>

     Amerikalı ünlü sinema adamı Woody Allen, Irak krizi yüzünden bozulan ABD-Fransa ilişkilerinin onarımına ve Fransa'nın tanıtımına yönelik bir kampanyaya katılıyor. 
     Sanatçı, Fransa'nın yurtdışında reklamının yapılması amacıyla hazırlanan videoda görünüyor ve Fransa ile ABD'den, son aylarda aralarında başgösteren anlaşmazlıkları unutmalarını istiyor. 
     Ünlü sinemacı, bir internet sitesinde yayınlanan görüntülerde, ''Yakın geçmişte bazı anlaşmazlıklar oldu, ama iki ülkenin yeniden dost olacağını sanıyorum'' diyor ve Amerikalılardan Fransa'ya gitmelerini özellikle istiyor. 
     Allen, sözlerini, ''Ben karımı ne zaman öpsem, Fransız usulü öperim'' diyerek bitiriyor. 
     Paris, ABD'nin Irak'a tekyanlı şekilde müdahale etmesine karşı çıkmış, bu da ikili ilişkileri germişti. ABD'de, bazı Fransız malları bile boykot edilmişti. 
     
</TEXT>
</DOC>
