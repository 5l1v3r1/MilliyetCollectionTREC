<DOC>
<DOCNO> 172781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko15.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Satıcı Gol atmayı düşünürken, gol üstüne gol yedik... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, yatırım ortamının siyasi istikrarsızlıklar ve krizlerle daha bozuk ve güvenilmez bir hale geldiğini, borcun içinden çıkılması güç bir sarmala döndüğünü belirterek, ''Gol atmayı düşünürken, gol üstüne gol yedik'' dedi. 
     TİM'in 10. Seçimli Olağan Genel Kurulu Ankara Hilton Oteli'nde başladı. 
     Genel Kurul'da, saygı duruşu ve İstiklal Marşı'nın okunmasından sonra başkanlık divanı oluşturuldu. Daha sonra Genel Kurul TİM Başkanı Oğuz Satıcı'nın açış konuşması ile başladı. 
     Satıcı yaptığı konuşmada, Türk ihracatçısının girdi maliyetleri ve yatırım ortamının iyileştirilmeleri konusunda sıkıntıları bulunduğunu belirterek, bu sıkıntıların aşılması için TİM'in yaptığı bütün çalışmalara rağmen, bu konularda motive edici bir gelişmenin sağlanamadığını söyledi. 
     TİM olarak hiç bir siyasi önyargıya sahip olmaksızın, her doğru ihracatı destekleyeceklerini, Türkiye için yapılan her proje için göreve koşacaklarını belirten Satıcı, yapılan yanlışlara karşı ise eleştirilerini esirgemeyeceklerini vurguladı. 
     Türkiye'de 20 yıldır devletin ekonomiden çekilerek gerçek görev alanlarına dönmesi gerektiğinin, kazancından daha fazla harcamanın sürdürülebilir bir şey olmadığına dikkat çeken satıcı şunları kaydetti 
     ''Son 20 yıldır serbest pazar ekonomisi tesis etmenin gerekleri üzerinde konuşuyoruz. Son 10 yıldır yabancı sermayenin Türkiye'ye getirilmesi için yatırım ortamının iyileştirilmesi gerektiğinden bahsediyoruz. Tüm bunlara rağmen dişe dokunur gerçek bir adım atmış değiliz. Tersine devleti daha fazla büyüttük. Yatırım ortamını siyasi istikrarsızlıklar ve krizlerle daha bozuk ve güvenilmez bir hale getirdik. 
     Borcu içinden çıkılması güç bir sarmala çevirdik. Gol atmayı düşünürken, gol üstüne gol yedik. Özelleştirme ve serbest pazar ekonomisi konusunda kurulan, tüm kavram ve senaryolar nerede ise bir yolsuzluğun, bir suiistimalin aracı haline getirildi. Dolayısıyla sorunumuz teşhiste değil, daha çok tedavidedir. Türkiye tedavi bekliyor. Türkiye üreticisi tedavi bekliyor. Türkiye ihracatçısı tedavi bekliyor. Türkiye 3 Kasım sonrası siyasetten, siyasetçiden, parlamentodan ve özellikle 59. Hükümetten çok şey bekliyor.'' 
     
     OLMAK YA DA OLMAMAK 
     Mevcut faiz yapısının ve hazinenin borçlanma ihtiyacının yarattığı şişkin kazancın, kurum üzerinde yarattığı baskının ihracatçıyı son derece zor bir duruma soktuğunu da belirten Satıcı, ''Bu süreçte kur sorunu, Türkiye ihracatı için olmak ya da olmamak sorunu kadar keskin ve yakıcı bir hal almıştır.'' dedi. 
     İhracatın yüzde 60'ına yakın bölümünün emek yoğun, kalanını ise emek ve teknoloji ortaklığından oluştuğuna dikkat çeken Satıcı, sözlerini söyle sürdürdü 
     ''Bu durumda açık bir biçimde görülecektir ki ortada matematik bir imkansızlık oluşmaktadır. Evet bu durumda bize bir başka matematik gerekiyor. 2 eksi 1, eşittir 2 etmez. Eğer 2'den, 1 çıktığında hala kalanın 2 olması öngörülerek hareket ediliyorsa, burada başka bir matematiğe başvuruyoruz demektir. Biz buna mucize matematiği diyoruz. 
     Evet tüm durumlar, yeni bir matematik oluşturmuştur. Biz bu matematiğe, 2 eksi 1, eşittir 2 ediyorsa, 2 çarpı 1, eşittir 3 etmelidir diye yanıt veriyoruz. 2'yi öyle bir 1'le çarpmak gerekiyor ki, sonuç 2'den büyük olsun. Biz girdi maliyetlerini çözemediğimiz, kur faizi baskısını aşamadığımız bu konulardaki tüm gayretlerimize rağmen, gerçek bir ilerleme kaydedemediğimiz bu şartlar altında, muhasebenin gider kısmına değil, hiç olmazsa gelir kısmına yoğunlaşmak gerektiğini düşünüyoruz.'' Türkiye'nin ucuz emek ile rekabetteki konumunu koruyamayacağını, dünya pazarının sayısı milyarları geçen çok daha düşük maliyetli emeğin cazibesi ve tehdidi altında olduğunu da anlatan Satıcı, Türkün Türke propagandası ile kaybedecek vaktimiz yoktur. Yüzümüzü dünyaya çevirmek zorundayız'' dedi. 
     TİM'in Türkiye'nin ihracatını katma değer ve fiyat bazında artırabilmesi için Türkiye'nin genel tanıtımından başlayarak, bir dizi alanda yaratıcı projelere öncülük yapmayı ve bu sürecin koordinasyonunu üstlenmeyi düşündüğünü de belirten Satıcı, önlerindeki faaliyet döneminde, TİM'in bu konularda yüksek fiyatla sonuçlanacak pazarlama sürecinin lokomotifi olma yolunda 59. Hükümetten ve bürokrasiden destek beklediklerini söyledi. 
     TİM'in Gene Kurulu'na Başbakan Recep Tayyip Erdoğan'ın yanı sıra, Devlet Bakanı Kürşad Tüzmen, Maliye Bakanı Kemal Unakıtan, Enerji ve Tabii Kaynaklar Bakanı Hilmi Güler, Türkiye Odalar ve Borsalar Birliği TOBB Başkanı Rifat Hisarcıklıoğlu, ANAP Genel Başkanı Ali Talip Özdemir, DYP Genel Başkanı Mehmet Ağar, Dış Ticaret Müsteşarı Tuncer Kayalar, Gümrük Müsteşarı Nevzat Saygılıoğlu ile çok sayıda bürokrat ve ihracatçı katıldı. 
     
</TEXT>
</DOC>
