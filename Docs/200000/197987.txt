<DOC>
<DOCNO> 197987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/soneko06.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de, Euro krizi büyüyor... 
</HEADLINE>
<TEXT>

     Avrupa Birliği AB ekonomi ve maliye bakanlarının, AB Komisyonu'nun ısrarlı talebine rağmen, euro para birimi kriterlerine uymayan Fransa ve Almanya'ya karşı yaptırımdan kaçınması, AB'de daha önce eşi görülmemiş bir krizin ortaya çıkmasına neden oldu. 
     Fransız gazeteleri, bugün manşetten verdikleri haberlerde, ''euro para birimi kriterlerini belirleyen İstikrar Paktı'nın artık çatladığı'' yorumunu yaptılar. 
     AB Komisyonu, Fransa ve Almanya'ya, euro kriterlerine göre, bütçe açıklarının, gayri safi milli hasılaya oranının yüzde 3'ü geçtiği gerekçesiyle, uzun zamandır yaptırım uygulanmasını talep ediyordu. 
     AB'nin mali ve ekonomi bakanları toplantısında, yaptırım kararının çıkmaması, AB Komisyonu ile birlikte başta İspanya olmak üzere diğer küçük ülkelerin de sert tepkisine yol açtı. 
     AB Komisyonu'nun talebi üzerine açıklama yapmak zorunda kalan Avrupa Merkez Bankası, ekonomi ve maliye bakanlarının kararının, euronun saygınlığı için ciddi bir tehlike oluşturduğunu bildirdi. 
     Fransız gazeteleri, işsizlik sorununu aşmak için büyüme hızlarını artırmak isteyen Almanya ve Fransa'nın, bütçe açıklarını düşürme konusunda geri adım atmamasını, 'İstikrar Paktı'nın artık önemli ölçüde darbe aldığı'' şeklinde yorumladılar. 
     Gazetelerde çıkan haberlerde, AB Komisyonu ve diğer ülkelerin tersine, Alman ve Fransız yetkililerin, yaptırımların engellenmesinden duydukları memnuniyeti ifade eden açıklamaları da geniş bir biçimde yer aldı. 
     
</TEXT>
</DOC>
