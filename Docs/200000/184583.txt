<DOC>
<DOCNO> 184583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko38.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Biletix, Avrupa'da bilet satacak 
</HEADLINE>
<TEXT>

     Biletix, dünyanın en büyük e-ticaret şirketlerinden InterActive Corp.'a ait Ticketmaster ile yaptığı işbirliği kapsamında Avrupa'daki biletleri Türkiye'de, Türkiye'deki biletleri Avrupa'da satacak. 
     Biletix'in dahil olduğu Koç Bilgi Grubu Başkanı Ali Koç, düzenlenen basın toplantısında yaptığı konuşmada, şirketin geçen yıl 2 bin farklı etkinlik için 20 milyon dolarlık 2 milyondan fazla bilet sattığını söyledi. 
     Koç, 10 ülkede hizmet veren ve yaklaşık 8 bin müşterisi bulunan Ticketmaster'ın yılda 4 milyar dolar değerinde yaklaşık 95 milyon adet bilet satışı gerçekleştirdiğini belirterek, işbirliği çerçevesinde ilk etapta İngiltere'deki kültür sanat ve spor etkinliklerinin biletlerine Biletix Çağrı Merkezi üzerinde ulaşılacağını, kısa süre içinde de diğer Avrupa ülkelerine yayılmayı planladıklarını ifade etti. 
     İngiltere ve daha sonra birçok Avrupa ülkesinden Türkiye'deki etkinliklere on-line bilet satışı gerçekleştireceklerini anlatan Koç, ''Koç Topluluğu olarak içinde bulunduğumuz sektörlerde ya lideriz ya da liderliğe oynayan ikinci. Koç Bilgi Grubu, sadece ülkemizde değil bölgesinde de lider olma vizyonunu benimseyerek bu projeye imza attı'' dedi. 
     Ali Koç, 2005 yılında İstanbul'da yapılacak ''Formula 1'' yarışlarının biletlerini de Biletix'in satacağını bildirdi. 
     Biletix Genel Müdürü Ali Abhary de, toplam bilet satışlarının yüzde 25'ini gerçekleştirdiklerine işaret ederek, Ticketmaster'ın bu yılın ilk yarısında 2.9 milyar dolar gelir elde ettiğini, dünyada 3 bin 500 perakende satış noktası, 19 çağrı merkezi ve 8 binden fazla kurumsal müşterisi bulunduğunu bildirdi. 
     Abhary, 2004 Atina Olimpiyat oyunlarının resmi bilet satış acentası olan Ticketmaster etkinliklerine, Biletix müşterilerinin ''Worldwide Agent'' sayesinde ulaşacaklarını belirtti. 
     
     ''TÜRKLER İNGİLTERE'YE 150 MİLYON DOLAR BIRAKIYOR'' 
     Türk turistlerin İngiltere'ye her yıl 150 milyon dolar bıraktıklarını ve bu rakamın diğer turistlerin ortalama harcamalarının 3 katı olduğunu belirten Abhary, Ticketmaster işbirliğinin İngiltere'de yüksek harcama potansiyeli bulunan Türk müşterileri için etkinlikler açısından iyi bir alternatif olduğunu söyledi. Abhary ayrıca, İngiltere'deki Biletix fiyatlarının diğerlerine göre yüzde 15 ile 25 oranında daha ucuz olduğunu ifade etti. 
     Ali Abhary, ''Biletix neden böyle bir işbirliği yaptı diye sorulabilir. Hedefimiz, sunulan popüler etkinlik yelpazesini genişletmek ve Ticketmaster ile müşterilerimizin Avrupa'nın gözde etkinliklerine ulaşmasını sağlamak'' dedi. 
     Biletix Yönetim Kurulu Başkan Vekili ve Kurucu Ortağı Dave Dorner da, Biletix gibi etkinlik organizatörlerini kurumsal müşteriler olarak gördüklerini dile getirerek, ''Vizyonumuz, Türkiye'nin lider etkinlik bilet tedarikçisi ve ev dışı eğlence konusunda merkezi bilgi kaynağı olmaktır. Bu vizyona ulaşmaktaki en kritik unsur spor, kültür, sanat ve sinema sektörlerindeki önemli kurum ve organizatörlere hizmet vererek, bilet satın alan müşterilere mümkün olan en geniş etkinlik yelpazesini sunmaktır'' şeklinde konuştu. 
     Dorner, bir gazetecinin ''İngiltere ve Avrupa'daki etkinliklerin biletlerini satmak zor olmayacak mı '' sorusunu, ''Türkiye'deki etkinlik biletlerinin Avrupa'da satılması konusunda aslında daha büyük potansiyel var'' diye yanıtladı. 
     İşbirliğinin mali boyutuna ilişkin bir soru üzerine de Dorner, ''Anlaşma birbirimizle etkileşim içinde olmamızı sağlayacak. Satılan biletlerden az miktarda komisyon alınması dışında parasal bir akım, maliyet yok'' dedi. 
     
</TEXT>
</DOC>
