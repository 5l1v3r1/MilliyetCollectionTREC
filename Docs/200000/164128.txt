<DOC>
<DOCNO> 164128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko10.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Marka İmajı" satılamayan malı yaktırıyor... 
</HEADLINE>
<TEXT>

     Üretici firmaların, hatalı veya satılamayan ürünlerini, imaj kaybı yaşanmaması için yakarak bertaraf ettiği bildirildi. 
     İzmit Atık ve Artıkları Arıtma, Yakma ve Değerlendirme A.Ş İZAYDAŞ Müşteri İlişkileri Müdürü Selma Bilgisu, imaja önem veren şirketlerin, hatalı veya satılamayan ürünlerinin yanı sıra çeşitli nedenlerle ambalaj değiştirdikleri, bazen de hiç kullanılmayan ürünlerini marka imajı kaybına neden olmaması için imha ettirdiklerini söyledi. 
     Tesislerde, yılda ortalama 12 bin ton atık bertaraf edildiğini belirten Bilgisu, şöyle konuştu 
     ''Son 6 yıl içinde, 46 ildeki 715 sanayi kuruluşundan talep geldi. Bu atıklar ilaçtan kozmetiğe, tekstilden ayakkabıya kadar birçok ürün olabiliyor. Özellikle büyük ve markalı sanayi kuruluşları, imaj kaybını önlemek için her türlü önlemini alıyor. Bazen ünlü bir ayakkabı, bazen de tekstil firması marka imajının zedelenmemesi için stokta mallarını veya çok az defolu olan ürünlerini bize getirip yaktırıyor. Üzerinde hiçbir hasar bulunmayan tonlarca ayakkabı yakıyoruz. Aynı şekilde markalı giyim eşyaları da aynı şekilde imha ettiriliyor.'' Firmaların, imaj zedeleyici durumdaki ürünlerini yardım kuruluşlarına da göndermediğini ifade eden Bilgisu, şunları kaydetti 
     ''Çünkü, ürününün en küçük bir ayıbı çıksa, zor duruma düşeceklerini düşünüyorlar. Kozmetik firması ambalajdaki fotoğraf değişikliğinde bile, tüketici alışkanlığını olumsuz etkilemesin diye eski ambalajlı ürünleri toplayıp bize gönderiyor. Üstelik bu ürünlerde herhangi bir hasar, bozulma da bulunmuyor. Ambalajı hatalı basılan binlerce ürün de aynı şekilde toplanıp, yaktırılıyor.'' 
     
     KIYMETLİ EVRAKLAR 
     Selma Bilgisu, tesislerde yakılan malzemelerin içinde kıymetli evrakların da önemli yer tuttuğunu bildirdi. 
     Bankaların bu konuda oldukça hassas davrandığını anlatan Bilgisu, şöyle devam etti 
     ''Bankaların ellerinde kalan hisse senetleri, çek, senet, değerli evrak ve kredi kartları, herhangi bir riskle karşılaşmamak için yakılarak imha ettiriliyor. İthal edilen ancak gümrüklerde çeşitli nedenlerle uzun süre bekletilen ve tarihi geçmiş ürünler de, firmalarca getirilip bertaraf ediliyor.'' Bilgisu, satışı yasaklanan bazı ilaçların da imha edildiği tesisin, talep yetersizliği yüzünden yüzde 35 kapasiteyle çalıştığını sözlerine ekledi. 
     
</TEXT>
</DOC>
