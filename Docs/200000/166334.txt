<DOC>
<DOCNO> 166334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun05.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA, sadece su ve güneşle yaşayan Hintli'yi inceliyor... 
</HEADLINE>
<TEXT>

     Amerikan Havacılık ve Uzay Dairesi NASA , son 8 yıldır güneş ışınları ve sıvıyla yaşadığını iddia eden 64 yaşındaki bir Hintliyi incelemeye aldı. 
     NASA tarafından ABD'ye davet edilen makine mühendisi Hira Ratan Manek, 1992 yılında, yiyecekten hoşlanmamaya başladığını ve 1995'te Himalayalar'a yaptığı bir geziden döndükten sonra yemek yemeyi tamamen kestiğini savunuyor. 
     Kerala kentinde yaşayan Manek'in eşi Vimla, kocasının her gün akşama doğru bir saat kadar gözünü bile kırpmadan güneşe baktığını ve güneşi ana gıdası olarak aldığını, ara sıra da kahve ve çay gibi içecekler aldığını belirtiyor. 
     Amerikalı bilim adamları, Manek'in, en azından 130 gün boyunca, sadece suyla hayatta kaldığını tespit etti. Bu olağanüstü durum, Hira Ratan Manek'in adının baş harflerinden oluşan ''HRM olgusu'' olarak anılmaya başlandı. 
     NASA'nın, 'HRM olgusu'' üzerinde çalışarak, keşifleri sırasında yiyecek stoklama ve korumaya ilişkin sorunları çözmeyi umduğu belirtiliyor. 

     
</TEXT>
</DOC>
