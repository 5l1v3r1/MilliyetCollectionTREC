<DOC>
<DOCNO> 157090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko30.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev tekstilcilerine EXPO dar geldi... 
</HEADLINE>
<TEXT>

     Türkiye'deki ev tekstil ürünlerini dünya pazarlarına taşımayı amaçlayan 9. Ev Tekstil Fuarı'na Evteks katılım için gösterilen büyük ilgi nedeniyle sıra oluştuğu bildirildi. 
     CNR Uluslararası Fuarcılık A.Ş. Yönetim Kurulu Başkanı Ceyda Erem, düzenlediği basın toplantısında, 21-25 Mayıs'ta CNR Expo Fuar Merkezi'nde 80 bin metrekarelik alanda düzenlenecek Evteks'in dünyanın 2. büyük ev tekstili fuarı olduğunu, alanı genişleterek katılımcı sayısını artırmaları halinde Evteks'in, 3 yıl sonra alanında dünyanın en büyük fuarı olabileceğini söyledi. 
     Erem, ''Şu anda 5 bin metrekarelik bir alana daha ihtiyacımız olacak kadar firma, sırada bekliyor. Bunlara yer veremedik'' dedi. 
     Bu yıl çok sayıda yabancı firmanın yer alacağı fuara, SARS virüsü nedeniyle daha önce Uzakdoğu'ya gitme kararı alıp da gidemeyen firmaların da katılmak istediğini, ancak alan darlığı nedeniyle bu firmalara da yer veremediklerini ifade eden Erem, SARS nedeniyle birçok Çinli firmanın da Türkiye'ye gelemediğini kaydetti. 
     
     100 BİN ZİYARETÇİ BEKLENİYOR 

     Fuar için yurtdışında 600 bin dolarlık tanıtım yaptıklarını, 15 bini yabancı olmak üzere 100 bin ziyaretçi beklediklerini bildiren Erem, fuara katılamayan bazı yabancı firmaların Türk firmalarıyla birlikte ürünlerini sergileyeceğini belirtti. 
     Orta büyüklükteki bir seyahat acentesinin bir yıl boyunca Türkiye'ye getirdiği turist sayısının da 15 bin civarında olduğuna işaret eden Erem, ''Demek ki bu tür ihtisas fuarlarını büyütüp de yurtdışına açılabildiğimiz ölçüde, ülkemize gelen yabancı turist sayısı artacak. Ayrıca alıcı olan, çoğu yönetici bu turistlerin ekonomik seviyesi yüksek olduğu için Türkiye'ye bıraktıkları para da yüksek olacaktır'' diye konuştu. 
     Evteks Fuarı'na gelecek yabancı ziyaretçilerin, Türkiye'ye, ihracat hariç toplam 10 milyon dolarlık gelir sağlayacağını vurgulayan Erem, geçen yıl ev tekstil sektörünün 1 milyar dolarlık ihracat gerçekleştirdiğini, fuarın da etkisiyle bu rakamın 2005'te 5 milyar dolara çıkmasının öngörüldüğünü söyledi. 
     Erem, geçen yıl fuara katıldığı için ilk kez ihracat yapan firmalar bulunduğuna dikkati çekerek, ''Dünyada elde çanta, ülkeleri, firmaları tek tek dolaşma dönemi bitti. İhracat ve iş bağlantıları artık fuarlarla oluyor'' dedi. 
     Ceyda Erem, Türkiye'deki ev tekstil ürünlerinin Avrupa'daki ürünlere göre daha ucuz ve kaliteli olduğunu, bu nedenle Avrupa'daki ürünlerle fiyat rekabeti yaşanmadığına işaret ederek, ''Ancak Çin ürünleriyle ciddi fiyat rekabeti yaşanıyordu. Bu yıl SARS nedeniyle Çinli firmalar gelemediği için ciddi bir fiyat rekabeti yaşanmayacak'' diye konuştu. 
     
</TEXT>
</DOC>
