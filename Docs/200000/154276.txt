<DOC>
<DOCNO> 154276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur16.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da esrarengiz cinayetler... 
</HEADLINE>
<TEXT>

     Esenler'de, kafası ve bilekleri kesilerek öldürülen bir kişinin cesedi, tanınmaması için benzin dökülerek yakıldı. 
     Başakşehir 4. Etap Göçmen Konutları girişindeki yol kenarında gece saat 04.00 sıralarında bir erkek cesedi gören vatandaşlar, durumu polise bildirdi. 
     Olay yerine giden polislerce yapılan incelemede, üzerinden kime ait olduğunu belirleyecek herhangi bir belge çıkmayan cesedin kafası ile ellerinin olmadığı, ayrıca benzin dökülerek yakıldığı anlaşıldı. 
     Kimliği henüz belirlenemeyen kişi ya da kişilerce kafası kesilerek öldürülen bu kişinin, kafası ile bileklerinden kesilen ellerinin başka bir yere atıldığının sanıldığı belirtildi. 
     Polis yetkilileri, bu kişinin kafasının tanınmaması, ellerinin de parmak izinin alınmaması için başka yere atılmış olabileceğini belirterek, kimliğini belirlemeye çalıştıklarını kaydettiler. 
     
     SAHTE KİMLİK, YABANCI OTOMOBİL 

     Öte yandan, Büyükçekmece Gürpınar Pınarkent Site Sokak'ta, üzerinden Yusuf Kaya adına düzenlenmiş sahte kimlik ve pasaport çıkan bir kişi, OB 0852 AC plakalı bir otomobil içinde silahla vuruldu. 
     Göğsü ile karnından yaralandıktan sonra Bulgaristan plakalı otomobilden çıkarak yaklaşık 10 metre uzaklaştığı belirlenen bu kişinin, daha sonra olay yerinde öldüğü anlaşıldı. 
     Polisin araştırması sonucunda kısa sürede bulunarak yakınlarıyla birlikte olay yerine gelen Yusuf Kaya'nın 48 ise kimliğini 3 yıl önce kaybettiğini anlattığı belirtildi. 
     Bu sahte pasaportla birçok kez Bulgaristan'a giriş-çıkış yapıldığını belirleyen polis, ölen kişinin gerçek kimliğini tespit etmeye çalışıyor. 
     




</TEXT>
</DOC>
