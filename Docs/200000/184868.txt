<DOC>
<DOCNO> 184868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko08.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Off - Shore'a BDDK giremedi 
</HEADLINE>
<TEXT>

   BDDK yetkilileri, İmar Bankası'nın sahibi Uzanlar'ın KKTC'deki bankası İmar Off - Shore'a bu ülkedeki yasalar izin vermediği için giremedi 
      KADİFE ŞAHİN 
   
   3 Temmuz'da İmar Bankası'nın yönetim ve denetimine el koyan Bankacılık Düzenleme ve Denetleme Kurumu BDDK , Uzanlar'ın Kuzey Kıbrıs Türk Cumhuriyeti'nde bulunan off - shore bankası İmar Off - Shore'da bu ülkede uygulanan yasalar nedeniyle gerekli incelemeleri yapamadı. 
   İmar Bankası'ndaki olaylar ortaya çıktıktan sonra inceleme yapmak üzere Kuzey Kıbrıs Türk Cumhuriyeti'nde bulunan İmar Off - Shore'a giden BDDK müfettişleri, yasaların izin vermemesi yüzünden bankanın kapısından içeri giremedi. Yasalar karşısında eli kolu bağlı kalan müfettişler İmar Off - Shore'un hesaplarını incelemeden Türkiye'ye dönerken, BDDK banka hakkındaki bilgileri ancak Kuzey Kıbrıs Türk Cumhuriyeti Merkez Bankası aracılığı ile alabiliyor. 
   
   Hesapları dönüştürdüler 
   İmar Bankası'nda yapılan ilk incelemelerde bankanın eski sahiplerinin Kıbrıs'taki off - shore bankadan yüzlerce off - shore hesabı normal mevduat hesabına dönüştürerek İmar Bankası'na aktardıkları tespit edilmişti. 
   Off - shore hesaplar, mevduata göre daha çok getiri sağlıyor. Ancak bu hesaplar devlet garantisinde bulunmuyor. 
   
   Vergi incelemesi yapılıyor    İmar Bankası'nın mudi kayıtları üzerinde inceleme yapan BDDK murakıpları, Kuzey Kıbrıs Türk Cumhuriyeti'nde KKTC inceleme yapılamadığı için off - shore hesaplara ilişkin çalışmalarda güçlükle karşılaştı. İmar Off - Shore'dan aktarılan hesaplar hakkında KKTC Merkez Bankası'nın elinde bulunan bilgilerle yetinmek zorunda kalan BDDK, 15 Ağustos'tan sonra yapılan baskınlarda polis tarafından ele geçirilen belgelerden yararlandı. Off - shore incelemesinde İmar Bankası şube kayıtlarından da yararlanan BDDK murakıpları ve Maliye müfettişlerinin banka hesaplarını vergi stopaj, menkul sermaye iradı vb. açısından da inceledikleri belirtiliyor. 
   
   
</TEXT>
</DOC>
