<DOC>
<DOCNO> 170502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/spor/spo02.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PARA SORUN OLMAZ 
</HEADLINE>
<TEXT>

Yönetici Hakan Bilal Kutlualp, transferde ince eleyip sık dokuduklarını belirtti, "Geçtiğimiz dönemlerde niye başarıyı yakalayamadığımızı araştırdık, çözümler ürettik. Maddi problemimiz yok, sadece biraz sabır istiyoruz" diye konuştu 
     YUSUF KOBAL 

     'Sağlam adımlar' 
     FENERBAHÇE yöneticisi Hakan Bilal Kutlualp, transfer konusunda Teknik Direktör Daum'un kendilerine baskı yapmadığını aksine sağlam adımlar atmaları için yardımda bulunduğunu söyledi. Kutlualp, "Transfer topyekün bir mücadele işidir. Sadece hocanın veya yönetimin başarabileceği birşey değil. Fenerbahçeli'yim diyen herkesin üzerine düşen görevler var. Şu an pozitif bir rüzgar var. Sabırlı olmamız gerekiyor" dedi. 
     
     Vahidi kararsızlığı 
     İRAN Milli Takımı'nın sol kanat oyuncusu Vahidi ile ön görüşme yaptıklarını kaydeden Hakan Bilal Kutlualp, "Bu transfer için biraz bekleme kararı aldık. Tamamen bitti denemez, vazgeçtiğimiz de söylenemez. Yönetim bu konudaki kararını pazartesi günü verecek. Bu oyuncu Schalke ve Leverkusen'in cazip tekliflerine rağmen Fenerbahçe'yi istiyor. Hatta İbrahim Tatlıses ve Mahsun Kırmızıgül dinliyor" ifadelerini kullandı. 
     
     'Borcumuzu ödeyeceğiz' 
     TRANSFERDE tutuk olduklarına yönelik eleştirilere katılmadığını kaydeden Kutlualp, "Geçtiğimiz dönemdeki başarısızlığın nedenlerini araştırdık, kendimizce çözüm ürettik ve uygulamaya koyduk. Bunun meyvaları lig başladıktan sonra belli olur. Bizim taraftara borcumuz var. Bunu ödeyeceğiz. Transfer politikamız tamamen Daum'un şeması üzerine yürüyor. Bazı transferler daha uzun sürüyor. Bizde en son sorun paradır" diye konuştu. 
     
     'Sisteme uymuyor' 
     SERHAT'I yönetimin affedeceğini belirten Hakan Bilal Kutlualp, "Ona verilebilecek cezanın da bir limiti, kıstası var" yorumunu yaptı. Genç yönetici sözlerini şöyle tamamladı "Rebrov vize alınamadığı için kampa gelmemişti. Daum'un sistemine uymuyor ama onu hazır tutmak zorundayız. Rebrov bizim malımız. Vladimir değil mi diye sorarsanız, o malcık. Onu düşünmüyoruz. Gerekirse getireceğimiz oyunculara bir süre sözleşme yapmayabiliriz." 
     
Hooijdonk çıldırdı      ALMANYA'DA hazırlıklarını dün çift antrenmanla sürdüren Fenerbahçe'de Teknik Direktör Christoph Daum oyuncularına taktik çalışması yaptırdı. Serhat Akın'ın da katıldığı idman sonrasında Hooijdonk çektiği penaltı atışının direkten dönmesiyle çılgına döndü. Akşam saatlerinde ise Hollandalı futbolcunun eşi ve çocuğu ziyaretine gelip moral verdi. Bu arada dün gece kampa katılan yeni transfer Luciano'nun bugün takımla antrenmana çıkacağı öğrenildi. Daum çalışma sonrası kampın neşesiz ismi Yusuf'a performansından çok memnun olduğunu ve böyle devam etmesini beklediğini söyleyerek moral verdi. 
     
'Yerimden memnunum'      'Büyük görev düşüyor' 
     SARI - Lacivertli takıma geçtiğimiz sezon ortasında gelen Erhan Albayrak, Daum'la başarılı olacağını iddia etti. Tecrübeli oyuncu, "Hocam beni savunma ağırlıklı oynatıyor. Yerimden memnunum. Geçen yılki kötü günleri yaşamak istemiyorum. 26 yaşındayım ve olgunum. Bu yüzden Ümit'e, Fatih'e ve bana bu sene büyük görev düşüyor. Hepimiz çok çalışmalıyız" diye konuştu. 
     
     'Yıldız değil ağabey' 
     GENÇ oyuncu Semih ise "Hooijdonk ile yanyana oynamak büyük zevk. Çok sıcakkanlı ve iyimser. Yıldız gibi davranmıyor. Böyle olmadığını kendisi de söyledi. Bize ağabeylik yapıyor. Bu sene iyi olacak. Ben, çift forvette oynamayı kendime daha çok yakıştırıyorum. Kendime güveniyorum. Gelecek yeni transfer ya da bizlerden kim iyi olursa o oynar" ifadesini kullandı. 
     
İkinci sınav A.Aachen      FENERBAHÇE, Almanya kampının ikinci hazırlık maçını bugün TSİ 18.30'da A.Aachen ile oynayacak. Karşılaşma saat 20.00'den itibaren Show TV'den banttan yayınlanacak. Sarı - Lacivertli ekipte, sakatlığı bulunan Ali Güneş ile İsmail dışındaki tüm oyuncular forma giyebilecek. Teknik Direktör Daum'un yine tüm oyunculara şans vereceği belirtildi. Bu arada maçın tüm biletleri tükendi. 
     
Fenerbahçe'de 19.07 coşkusu      19.07 Fenerbahçeliler Günü için Fenerium'da yapılan yüzde 19.07'lik indirime Fenerbahçeliler büyük ilgi gösterdi. Mağaza dolup taşarken, taraftarlar genellikle Hooijdonk forması aldı. Bu arada dün gece Sosyal Tesisler'deki havuz başında yapılan kutlamaya çok sayıda taraftar katıldı. Yönetici Murat Özaydınlı'nın da yer aldığı eğlence havai fişek gösterisinin ardından gece geç saatlere kadar sürdü. 
     

</TEXT>
</DOC>
