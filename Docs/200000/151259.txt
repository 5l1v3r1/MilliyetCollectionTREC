<DOC>
<DOCNO> 151259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/spo02.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
6 maç daha var 
</HEADLINE>
<TEXT>

Beşiktaş maçının UEFA hesapları içinde olmadığını vurgulayan Tamer Güney, "Hesabımız şaşmadı. Gelecek sezon Avrupa'ya gideceğiz" ifadesini kullandı 
     YUSUF KOBAL 

     'Ümitler sürüyor' 
     FENERBAHÇE'NİN başına geçtikten sonra ilk yenilgisini tadan Tamer Güney, Beşiktaş maçını kaybetmenin UEFA Kupası'na katılma ümitlerini sekteye uğratmadığını vurguladı. Bu karşılaşmanın UEFA hesapları içinde olmadığını vurgulayan Güney, "Hatta Gençlerbirliği karşılaşmasını bile bu hesapların içine almamıştık. Geride puan alabileceğimiz 6 maç daha var" ifadesini kullandı. 
     
     'Sıkıntılar var' 
     BEŞİKTAŞ karşısında ilk yarı başa baş oynadıklarını, ikinci devrede de sistem değiştirdiklerini vurgulayan Güney, "Kişisel bir hatayla bir gol daha yedik ve yine motivasyonumuz bozuldu" yorumunu yaptı. Kadro dışı bıraktığı Ceyhun, Hakan ve Rebrov konusuna da değinen Güney, bu isimlerle ilgili sıkıntılı olduğunu, durumu çözemediği takdirde olayı yönetime götüreceğini söyledi. 
     
Önce dostluk sonra kavga      MAÇTAN önce Ortaköy'de yemek yiyip, dostluk gösterisinde bulunan Beşiktaş ve Fenerbahçe amigolarının bu tavrı devam etmedi. Taksim İstiklal Caddesi'nde karşı karşıya gelen iki takım taraftarı birbiriyle kavgaya tutuştu. Kadıköy'den toplu olarak getirilen Sarı-Lacivertliler'e de Kabataş İskelesi'nde laf atılınca ortam bir anda gerildi. İki takım taraftarının hep bir ağızdan Galatasaray aleyhine tezahürat yapması ise dikkat çekti. 
     
     Göze çarpanlar 
     FATİH Bu sezon bir türlü beklenen performansı gösteremeyen tecrübeli oyuncu, Beşiktaş maçında yaptığı hatalarla takımının kaybetmesinde önemli rol oynadı. 
     TUNCAY İk yarıda çok çalıştı. Beşiktaş savunmasını zorladı. Belki de kaçırdığı gollerle Beşiktaş'ın kazanmasına neden oldu. 
     STEVİÇ Tamer Güney, aylardır oynamayan Yugoslav oyuncuyu Beşiktaş derbisinde sahaya sürdü. Fazla riske girmeyen Steviç, bu yüzden ikinci 45 dakikada kendini dışarıda buldu. 
     KEMAL Sol kulvarda savunma ve ofans ağırlıklı görev alan genç oyuncu fazla etkili olamadı. Defans yönünün az olması nedeniyle Erhan da bu yüzden açıklar verdi. 
     


SPOR 



































</TEXT>
</DOC>
