<DOC>
<DOCNO> 180901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur10.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prefabrikler, Doğu ve Güneydoğu'da eğitim için kullanılacak... 
</HEADLINE>
<TEXT>

     Bolu, Düzce, Sakarya ve İzmit'te yaşanan depremlerden sonra evsiz kalanlar için kurulan prefabrikler, Doğu ve Güneydoğu illerinde eğitim için kullanılacak. 
     Bolu Valisi Mehmet Ali Türker, okul ve derslik açığı bulunan Doğu ve Güneydoğu illerine prefabrik okul ve ev gönderildiğini anlatarak, ''Bayındırlık ve İskan Bakanlığı gönderilecek prefabriklerin tahsisini yapıyor. Valilikler söküp gönderiyor, bugüne kadar Bolu'dan Doğu ve Güneydoğu illerinden Bingöl, Siirt, Erzincan, Diyarbakır, Bitlis, Şanlıurfa, Şırnak ve Batman'a prefabrik okul ve ev gönderildi'' dedi. 
     
     ''PREFABRİK OKULLAR TIR'LARLA TAŞINDI'' 
     Bolu ve Düzce Kriz Merkezleri'nden alınan bilgiye göre bugüne kadar Bolu ve Düzce'den birer prefabrik okul, 695 prefabrik ev, Doğu ve Güneydoğu illerinde kullanılmak üzere bölgeye gönderildi. Her birinde 12 derslik bulunan prefabrik okullar ise TIR'lar ile bölgeye nakledildi. 
     Her iki ilden bölgeye gönderilen prefabriklerin dağılımına bakıldığında, en fazla talebin geldiği Siirt Valiliği'ne 1 adet, 960 metrekare 12 derslikli prefabrik okul ile 150 adet prefabrik ev tahsisi yapıldığı tahsisi yapılan okul ve 50 evin gönderildiği, 100 evin ise önümüzdeki günlerde teslim edileceği öğrenildi. 
     
     ''TAHSİS EDİLEN PREFABRİKLER'' 
     Bolu ve Düzce'den sökülen prefabriklerin Türkiye genelinde dağılımı ise şimdiye kadar şu şekilde belirlendi 
     ''Bingöl 1 okul 20 ev, Siirt 1 okul 150 ev. 
     Ev olarak Erzincan 100 , Diyarbakır 50, Bitlis 3, Şanlıurfa 20, Tokat 17, Şırnak 60, Batman 75, Kastamonu Azdavay beldesi 15, Kastamonu Hanönü Belediyesi 10, Giresun 50, Karabük 10, Çorum İskilip 5, Zihinsel Özürlüler Federasyonu 30, Bartın 2, Denizli 5, Balıkesir 2, Ordu 6, Zonguldak 15, Diyanet İşleri Başkanlığı 30, Abant İzzet Baysal Üniversitesi AİBÜ Düzce Kampüsü 10, Kızılay 10'' 
     
     ''DEPREMZEDE ÇOCUKLAR MUTLU'' 
     Bolu'da depremden sonra kurulan prefabrik okullarda eğitim gördükten sonra yeni yapılan ve onarılan okullarda eğitime başlayan depremzede çocuklar, ''Biz aylarca bu prefabrik okullar ve evlerde yaşadık. Yıllar boyunca unutamayacağımız güzel anılarımız oldu. Şimdi bu okul ve evlerin diğer illerdeki yaşıtlarımıza gönderilmesi bizi çok mutlu etti. Tek dileğimiz, gönderilen bu prefabriklerin, onların ihtiyaçlarını karşılaması'' dediler. 
     
</TEXT>
</DOC>
