<DOC>
<DOCNO> 173761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo15.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamit'in ailesi Bild Gazetesi'nde... 
</HEADLINE>
<TEXT>

     Alman Bild Gazetesi, Almanya Birinci Ligi'ne bu sezon hızlı bir başlangıç yaparak BV Borussia Dortmund'a 2 gol atan ve iyi bir oyun sergileyen FC Schalke 04'lü ümit milli futbolcu Hamit Altıntop'un ailesine geniş yer verdi. 
     ''Tip-Top Altıntop - Ligin yeni kahramanı burada oturuyor'' başlığıyla verilen haberde, Hamit'in ailesinin lüks içinde yaşamayı istemediği ve Gelsenkirchen tren istasyonuna 100 metre mesafedeki 80 metrekarelik evde yaşadığı belirtildi. 
     Hamit'in daha fazla gol atma hırsı olduğu ifade edilen haberde, ''Alman futbolunda hakkında konuşulan Türk genci, bir anda ünlü oldu. Ancak attığı 2 mükemmel golden sonra bile kendisi için 2 şeyin çok daha önemli olduğunu söylüyor Futbol ve ailesi'' biçimindeki ifadeye yer verildi. 
     Hamit'in büyük bir ailesi olduğu, babası Mehmet Altıntop'un hem ilk evliliğinden, hem de ikinci evliliğinden 5'er çocuğu olduğu kaydedilen haberde, babasının 1985 yılında öldüğünde, Hamit ile FC Kaiserslautern takımında oynayan ikiz kardeşi Halil'in 2 yaşında oldukları hatırlatıldı. 
     Ailesinin Malatyalı olduğu, annesinin de Gelsenkirchen'deki bir fabrikada işçi olarak çalıştığı, Hamit'in de Almanya'da doğmuş olmasına karşın kendisini Türk gibi hissettiği ve Türk Milli Takımı'nda oynamak istediği ifade edildi. 
     Hamit'in ikiz kardeşi Halil'in ise, Wattenscheid takımında birlikte oynadıkları dönemde daha fazla gol attığına işaret edilen haberde Halil'in, ''Kardeşimin gollerini duyunca önce inanamadım. Ama o atıyorsa, sıra bana da gelmiş demektir. Biz kardeşimle herşeyi paylaşırız. Onun golleri benim gollerim demektir'' diye konuştuğu kaydedildi. 

     
</TEXT>
</DOC>
