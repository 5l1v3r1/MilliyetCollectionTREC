<DOC>
<DOCNO> 182540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/eko02.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'140 çuval belge imha edildi' 
</HEADLINE>
<TEXT>

   Şişli Cumhuriyet Savcısı Mecit Ceylan'ın hazırladığı iddianamede, İmar Bankası'na ait 140 çuval belgenin imha edildiğinin belirlendiği kaydedildi 
   EKONOMİ SERVİSİ 
   
   Sişli Cumhuriyet Savcılığı'nca Uzanlar hakkında hazırlanan ilk iddianamede bankanın eski Yönetim Kurulu Başkanı Kemal Uzan'ın da aralarında bulunduğu 22 sanığın, gerek mevduat, gerekse Hazine bonosundan sağlanan parayı zimmetlerine geçirdiklerinin ortaya çıkmaması için bankanın belgelerini yok ettikleri ileri sürüldü. NTV'nin haberine göre, Şişli Cumhuriyet Savcısı Mecit Ceylan tarafından hazırlanan yedi sayfalık iddianamede, 4 Temmuz'da bankaya el konulmasının ardından yapılan ilk incelemede yönetim kurulu karar defteri ile bankaya ait yaklaşık 140 çuval dolusu bilgi ve belgenin imha edildiğinin belirlendiği anlatıldı. 
   Savcılık iddianamesinde, bankaya ait, bulunamayan 25 - 30 bin back - up kasedinin akıbetiyle ilgili olarak da Merkez Yatırım A.Ş'nin Sorumlu Müdürü Mustafa Akar'ın ifadesine yer verildi. Mustafa Akar ifadesinde "Adabank'a ait binanın altındaki depoda yedeği alınan 25 - 30 bin civarındaki kaset, Kemal Uzan'ın talimatıyla paketlendi. Kasetleri Kemal Uzan'ın gönderdiği tanımadığım bir kişiye teslim ettim" dedi. 
   
   'Bilgileri silmişler' 
   İddianamede, Kemal, Yavuz, Bahattin ve Hakan Uzan'ın da aralarında bulunduğu sanıklar için de şu suçlamalara yer verildi 
   "Sanıklar, Hazine bonosu satışından ve mevduatlardan elde ettikleri geliri zimmetlerine geçirmişler. Ayrıca, bu suçlarının açığa çıkmasına ve delillerin ele geçirilmesine engel olma amacı ile suç teşkil etmesi ihtimali olan bütün belgeleri saklamışlar. Bir kısım bilgi ve belgeleri imha ettikleri, bilgisayarlarda bulunan bankaya ait hard diskleri söktükleri ve bilgisayarların belleğindeki bütün bilgileri sildikleri anlaşılmıştır. Sanıklar bu eylemlerle mevduat sahipleri ve diğer alacaklıların haklarının korunmasına yönelik çalışmaları engellemişlerdir." 
   Sekizi tutuklu, altısı gıyabi tutuklu 22 sanığın, Bankacılık Yasası'na muhalefet ve Merkez Yatırım A.Ş'den bilgi ve belge saklamak suçlarından sekizer yıla kadar hapis cezası istemiyle yargılanmalarına önümüzdeki günlerde Şişli 3. Asliye Ceza Mahkemesi'nde başlanacak. 
   
   
</TEXT>
</DOC>
