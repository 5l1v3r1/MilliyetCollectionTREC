<DOC>
<DOCNO> 171304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/spo04.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Romano 
</HEADLINE>
<TEXT>

   Trabzonspor, Yunan Lyberopoulos ile pazarlıklarını sürdürürken, gündemine Hollandalı futbolcuyu da aldı. Heerenveen'de oynayan 22 yaşındaki golcü için ilk adımlar atıldı 
   
   Olumlu cevap geldi 
   FORVET arayışlarını sürdüren Trabzonspor, Yunanistan'ın Panathinaikos takımında forma giyen Nikos Lyberopoulos'un yanı sıra Hollandalı golcü Romano Donneboom'u da listesine aldı. Bordo - Mavili yöneticilerin, Heerenveen'de forma giyen 22 yaşındaki golcü için ilk teklifi yaptığı öğrenildi. Hollanda kulübü yöneticileri ise Trabzonspor'a ilk etapta olumlu bir yaklaşım gösterdi. 
   
   Yunan'a büyük ilgi 
   YUNAN santrfor Nikos Lyberopoulos'un, Trabzonspor'a gelmeye sıcak bakmasına karşın, Lokomotiv Moskova'nın bu oyuncuya yıllık 800 bin dolar teklif etmesi Trabzonspor'u zor durumda bıraktı. Yöneticilerin önemli bir bölümünün de, "Kasetten oyuncu almamalıyız" görüşünü savunarak Yunan yıldıza karşı çıktığı iddia edildi. Son karar Samet Aybaba'ya bırakıldı. 
   
   Aybaba'ya uyarı yolda 
   AVUSTURYA Wien ile oynanan hazırlık maçında takımı sahadan çeken Teknik Direktör Samet Aybaba'ya yönetim içinde tepkilerin oluştuğu bildirildi. Bordo - Mavililer'in, bu davranışın yanı sıra transferlerle ilgili olarak ters açıklamalar yapan Aybaba'yı uyarma kararı aldığı öğrenildi. 
   
   
</TEXT>
</DOC>
