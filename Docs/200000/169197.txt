<DOC>
<DOCNO> 169197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/ekonomi/eko03.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura seyyanen zam 
</HEADLINE>
<TEXT>

Başbakan Yardımcısı Şahin, rakam açıklamamasına karşın yapılacak seyyanen zamla alt düzeydeki memurların maaşlarının yüzde 15 kadar artacağını söyledi 
     ANKARA Milliyet 

     Başbakan Yardımcısı Mehmet Ali Şahin, memurlara verecekleri zammın işçilere vermeyi düşündüklerinin altında olmayacağını, memurlara adaletli davranabilmek için seyyanen zam yapmayı düşündüklerini söyledi. 
     Şahin, CNN Türk'e yayınlanan Cafe Siyaset programında üst ve alt düzeydeki memurlara adaletli zam yapmayı düşündüklerini, bu amaçla seyyanen zam uygulayacaklarını belirtti. Seyyanen zam oranını açıklamayan Şahin, zammın üst düzey memurlarda yüzde 2, alt düzey memurlarda ise yüzde 15'lere varan oranda iyileştirmeye denk geleceğini söyledi. Şahin şöyle devam etti 
     
     'İşçinin yarısını alıyorlar' 
     "Diyelim ki, 60 milyon seyyanen zam vereceksek, en alttaki hizmetli ile en üsteki genel müdür vekili aynı parayı alacak. Böylece en alttaki memurun maaşı yüzde 15 artmış olacak. Zaten memurlar kamu işçilerinin yarısı kadar maaş alıyor. İşçi ortalama 932 milyon maaş alırken, memur 450 - 500 milyon alıyor. Memurlara işçilerin altında birşey veremeyiz." 
     
'İşçiye daha fazla veremeyiz'      Hükümet olarak ayaklarını bütçeye göre uzattıklarını dile getiren Şahin, "Biz işçilere bütçede öngörülenin üstünde zam verdik. İlk altı ay için yüzde 5 ikinci altı ay için yüzde 9'dan fazlasını veremeyiz. Zaten bunun içinde yatırım ve harcamaları erteleyerek yeni kaynak arayışına gireceğiz. Devlet Bakanı Babacan bunun çalışmalarını yapıyor" diye konuştu. Şahin, başta Kamu Yönetimi Temel Yasası olmak üzere, Personel ve Mahalli İdareler Yasaları'nın 2003 yılı sonuna kadar çıkarılacağını söyledi. 
     

</TEXT>
</DOC>
