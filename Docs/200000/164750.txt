<DOC>
<DOCNO> 164750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko10.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eti'ye yabancı ilgisi... 3 şirket istiyor... 
</HEADLINE>
<TEXT>

     Seydişehir Eti Alüminyum A.Ş Genel Müdürü Mehmet Arkan, 3 ayrı uluslararası şirketin satın almak için talip olduğu fabrikanın, öz kaynaklarla modernize edilmesi gerektiğini söyledi. 
     Arkan, CHP Konya Milletvekilleri Atilla Kart ve Nezir Büyükcengiz'in kendisini ziyaretinde, kurulduğu 1974 yılından beri aynı teknoloji ile üretim yapmaya devam eden Seydişehir Eti Alüminyum Fabrikası'nın, dünya pazarında rekabette zorlandığını söyledi. 
     Gıdadan otomotiv sektörüne kadar pek çok alanda kullanılan alüminyumun öneminin her geçen gün arttığını ve tüm dünyada stratejik bir ürün haline geldiğini ifade eden Arkan, fabrikanın biran önce modernize edilmesinin şart olduğunu vurguladı. 
     Seydişehir'de toprak altında bulunan, alüminyumun hammaddesi olan boksit rezervinin, çok sayıda yabancı şirketin iştahını kabarttığına dikkat çeken Arkan, şunları kaydetti 
     ''Özelleştirmesi durumunda, tesisleri satın alıp işletmek için 2 ayrı Rus ve bir ABD şirketi talip oldu. Son olarak da Çin Hükümeti, Seydişehir Alüminyum Tesisleri'nin modernize edilmesi için, Eximbank aracılığıyla 150 milyon dolar kredi verebileceğini açıkladı. 3 ayrı uluslararası şirketin satın almak için talip olduğu, Çin Hükümeti'nin ise karlı olduğunu düşünerek kredi sözü verdiği fabrikayı, kendi öz kaynaklarımızla modernize etmenin en doğru karar olacağını düşünüyoruz.'' Arkan, tesislerin ülke kaynakları kullanılarak, yabancı kredi almadan modernize edilmesi durumunda, harcanacak tutarın bir kaç yıl içinde kendini amorti edeceğini ve fabrikanın karlı duruma geçebileceğini sözlerine ekledi. 
     CHP Konya Milletvekili Atilla Kart ise Türkiye için stratejik önemli olan alüminyum tesislerinin ''zarar ediyor'' gerekçesiyle özelleştirilmesinin tarihi bir hata olacağını söyledi. 
     Alüminyum tesislerinin, kamunun bünyesinde kalması taraftarı oldukları ifade eden Kart, ''Tesislerin özelleştirilmemesi için, çalışanlara elimizden gelen desteği vermeye hazırız. Bunun için eylem yapılacaksa, çalışanlarla birlikte eylem yapmaya, atılacak adımlarda en önde yürümeye hazırız'' dedi. 
     
</TEXT>
</DOC>
