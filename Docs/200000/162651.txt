<DOC>
<DOCNO> 162651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun09.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakıcının bebeği dövmesini kamera yakaladı... Meksika karıştı 
</HEADLINE>
<TEXT>

     Meksika'da gizli kamerayla çekilen görüntülerde Araceli Barron adlı bakıcının 18 aylık erkek bebek Jean Luca Cardelo'yu dövmesi ve kötü muamelede bulunması tüm ülkede tepkiye neden oldu. 
     Meksika'nın orta kesimlerindeki Guanajuato eyaletinin aynı adı taşıyan başkentinde meydana gelen olay, oğullarına nasıl bakıldığını merak eden anne ve babanın mutfağa gizli kamera yerleştirmeleriyle ortaya çıktı. 
     Video görüntülerinde, 5 Haziran'da tutuklanan 35 yaşındaki Barron'un, Jean Luca'yı mutfakta doyurmaya hazırlandığı sırada tokatladığı, yumrukladığı ve sertçe salladığı görülüyor. 
     Barron'un ayrıca, Jean Luca ağladığında, çocuğun başının üzerinde sıcak sıvı dolu kabı karıştırdığı, daha sonra yine çocuğu tokatladığı görülüyor. Görüntülerde bakıcı, Jean Luca'yı gömleğinden kaldırarak, sırtından yumrukluyor, yüksek bir sandalyeye oturttuğu çocuğu zemine fırlatıyor. 
     Meksika'nın en büyük iki televizyon kanalında görüntülerin yayınlanmasından sonra halk olaya büyük tepki gösterdi. 
     Önceki gün mahkemeye çıkarılan Barron, 500 dolar kefaletle tutuksuz yargılanmak üzere serbest bırakılırken, yargıç Margarita Olvera, Jean Luca'nın yaralarının ciddi olmaması ve Guanajuato eyaleti yasalarının ev içindeki kötü muameleyi ağır suç saymaması nedeniyle kefalet ücretinin düşük tutulduğunu söyledi. 
     Barron ise bebeği dövdüğü sırada aklının başında olmadığını savundu. Barron'un saldırıyla suçlanması halinde 4 yıla kadar ceza alabileceği bildiriliyor. 
     Başkent Meksiko'da bir hastaneye yatırılan Jean Luca'nın tedavisinin devam ettiği, doktorların vereceği fiziksel ve psikolojik raporların dava sürecinde belirleyici olacağı belirtiliyor. Meksiko Başsavcısı Berrnardo Batiz, savcılık bürosunun davaya el koyduğunu, Barron hakkında öldürmeye teşebbüsten dava açacağını ve 20 yıl hapis cezası isteyeceğini ifade etti. 
     Olayın kapanmadığı belirten Batiz, ciddi suçlamalar içeren davalar açmak için birçok yol bulunduğunu söyledi. 

     
</TEXT>
</DOC>
