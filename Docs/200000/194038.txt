<DOC>
<DOCNO> 194038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko46.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik ve Sosyal Konsey toplantısı sona erdi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Ekonomik ve Sosyal Konsey ESK üyelerinin Cumhuriyetin 80. Yılı Bildirgesi olarak bir metin üzerinde mutabakat sağladıklarını bildirdi. 
     Başbakan Recep Tayyip Erdoğan başkanlığında biraraya gelen ESK toplantısı sona erdi. 
     Yaklaşık 2 saat 25 dakika süren toplantının ardından Devlet Bakanı ve Başbakan Yardımcısı Abdüllatif Şener bir açıklama yaptı. 
     Şener, ESK'nın gündeminde 2 madde bulunduğunu belirterek, bu maddeler hakkında bilgi verdi. Başbakan Yardımcısı Şener, toplantıda ele alınan maddelerden birisinin Türkiye-AB Karma İstişare Komitesi üyelerinin belirlenmesi olduğunu hatırlatarak, bu üyelerin seçildiğini bildirdi. 
     Toplantının ikinci gündem maddesinin Cumhuriyetin 80. Yılı Bildirgesi olduğunu ifade eden Şener, ESK üyelerinin Cumhuriyetin 80. Yılı Bildirgesi olarak bir metin üzerinde mutabakat sağladıklarını kaydetti. 
     Daha sonra gazetecilerin sorularını yanıtlayan Şener, Irak'a asker gönderme tezkeresi ile ilgili bir soruyu vaktinin dar olmasını gerekçe göstererek yanıtlamadı. 
     Bir başka gazetecinin ESK üyelerinin Kamu Reformu Tasarısı'nı toplantıda eleştirip eleştirmediklerine ilişkin sorusuna verdiği yanıtta da Şener, toplantının amacının karşılıklı görüş alışverişi olduğunu söyledi. 
     Gündem maddesi konularında karşılıklı olarak değişik üyelerin görüş beyanında bulunduğunu belirten Şener, bir gazetecinin ''Olumsuz görüş var mı '' sorusuna karşılık olarak da şu yanıtı verdi 
     ''Olumlu olumsuz her türlü görüş olabilir. Önemli olan diyalog ortamıdır. Diyalog ortamı sonrasında da ortaya bir mutakabatın çıkmasıdır.'' Kamu-Sen Başkanı Bircan Akyıldız'ın ''Kamu Yönetim Reformunun bazı bölgelerde PKK'nın işine yarayabileceğini'' dile getirip getirmediğinin sorulması üzerine de Bakan Şener, Kamu Yönetim Reformu'nun daha önce kamuoyunun bilgisine açıldığını söyledi. Şener, bu konuda yoğun bir tartışma ortamı oluşturulduktan sonra herkesin görüş ve düşüncesine açık olduklarını belirttiklerini dile getirdi. 
     Söz konusu reformun değişik platformlarda tartışıldığını tüm imzaların tamamlanmasına rağmen henüz TBMM'ye sevk etmediklerini anlatan Şener, burada da maksatlarının halen bu tasarı üzerinde görüş ve düşüncesi olanlar varsa bunların da dikkate alınmasını ve mümkün olan en mükemmel tasarıyı Meclis'e göndermek olduğunu kaydetti. 
     Bugün de üyelerin tasarı üzerinde görüş beyan ettiklerini anlatan Şener, bu konuda bazı üyelerin görüşlerini yazılı olarak verebileceklerini ve gerekirse teknik heyetlerle birlikte bunun değerlendirileceğinin toplantıda ifade edildiğini söyledi. 
     
     TOPLANTIDAKİ TARTIŞMALAR 

     Öte yandan A.A muhabirinin edindiği bilgiye göre, toplantıda Kamu-Sen Başkanı Bircan Akyıldız'ın Kamu Yönetim Reformu'nu eleştirdiği öğrenildi. 
     Akyıldız'ın söz konusu reformun bazı bölgelerde PKK'nın işine yarayacağını bu yasanın kökünün dışarda olduğunu dile getirdiği kaydedildi. 
     Bircan Akyıldız'ın bu sözleri üzerine Başbakan Recep Tayyip Erdoğan'ın Kamu Yönetim Reformu'nu yapmak zorunda olduklarını, bugün yapmamaları halinde bunu yarın yapmak zorunda kalacaklarını dile getirdiği öğrenildi. 
     Toplantıda ayrıca Türk-İş Başkanı Salih Kılıç'ın SSK hastanelerinin Sağlık Bakanlığı'na devredilmesi halinde buna tepki koyacaklarını dile getirdiği kaydedildi. 
     
     BİLDİRİ 

     Ekonomik ve Sosyal Konsey, Cumhuriyetin 80. yılı dolayısıyla bir bildiri yayınladı. 
     Bildiride, ''1923 yılında kişi başına 45 dolar olan milli gelir, 3 bin 500 dolar düzeyine ulaşmıştır. 1923'te 51 milyon dolar olan ihracat, bugün 46 milyar dolar düzeyine ulaşmıştır'' ifadesi kullanıldı. 
     Cumhuriyet'in ilk yıllarında, hekim başına düşen kişi sayısı 13 bin iken, bugün bu sayısının 750'ye düştüğü, aynı dönemde, okur yazar oranının ise yüzde 19'dan, yüzde 88'e yükseldiği kaydedildi. 
     Kadınların, Cumhuriyet'in ilk yıllarında okur yazar oranı yüzde 10 iken, bu oranın günümüzde yüzde 81'e yükseldiği vurgulandı. 
     Bildiride, kent nüfusunun, Cumhuriyet'in ilk yıllarında, yüzde 24 olan seviyesinin, bugün yüzde 67'ye ulaştığı ifade edildi. 
     Cumhuriyet'in 80. yılında, demokrasi standartlarını her vatandaşı siyasi karar süreçlerine dahil ederek yükseltmiş, ürettiğini adil olarak bölüşen, bölgesel dengesizliklerini azaltmış olan, AB üyesi olmuş ve dünyanın en büyük 10 ekonomisinden biri haline gelmiş bir Türkiye'nin, tüm toplum kesimlerinin ortak dileği ve amacı olduğu ifade edildi. 
     Bildiride, Cumhuriyet'i kuran ve bugün ulaştığı seviyeye gelmesine katkıda bulunan herkese şükran sunulurken, Cumhuriyet'in daha ileri aşamalara taşınması konusunda, bugünkü ve gelecek nesillere güvenin tam olduğu vurgulandı. 
     Bildiride, ''Yüce Atatürk'ün ifade ettiği gibi, başarı, başaracağım diyenindir'' denildi. 
     Bildiride, ''Cumhuriyet'in teminatı, halkımızın Cumhuriyet'in ideallerini sahiplenme ve koruma iradesidir. Vatandaşların fikirlerini serbestçe ifade etmelerini ve yönetime katılmalarını sağlayan demokrasi, din ve vicdan hürriyetini teminat altına alan, laiklik ve sosyal hukuk devleti olma vasıfları, Cumhuriyet'in vazgeçilmezleridir'' ifadesine de yer verildi. 
     
</TEXT>
</DOC>
