<DOC>
<DOCNO> 167002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo07.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE YAĞMUR HEP YAĞMUR 
</HEADLINE>
<TEXT>

Wimbledon'da yağmur dün tek erkekler çeyrek finallerini vurdu, maçlar 3 ertelemede tamamlanamadı ve bugüne kaldı 
     TENİSTE yılın üçüncü Grand - Slam turnuvası olan Wimbledon'da tek erkekler çeyrek final müsabakaları yine yağmur engeline takıldı. Turnuvanın başından beri birçok maçın durmasına neden olan yağmur yüzünden dünkü maçlar tamamlanamadı. R.Federer - S.Schalken ve J.Björkman - A.Roddick arasında oynanacak olan maçlar dün hiç başlayamazken, T.Henman - S.Grosjean ve A.Popp - M.Philippoussis mücadeleleri ise 3 kez ara verilmesinin ardından bugüne ertelendi. 
     HENMAN - Grosjean ve Popp - Philippoussis arasındaki mücadeleler ilk sağanaktan sonra 15, ikincisinden sonra 45 dakika ertelendi. Maçlar iki saat sonra havanın düzelmesiyle üçüncü defa başladı fakat 35 dakika sonra tekrar bastıran fırtına ve sağanak yüzünden turnuva hakemi Alan Mills tarafından bugüne ertelendi. Bugün ayrıca tek bayanlar yarı final maçları da oynanacak. Serena Williams, Justine Henin Hardenne ile kardeşi Venus ise Kim Clijsters ile karşılaşacak. 
     

</TEXT>
</DOC>
