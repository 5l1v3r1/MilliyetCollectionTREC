<DOC>
<DOCNO> 172189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur13.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte, sınavda tüm soruları doğru yanıtlayan öğrenci... 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı'nda, her iki puan türünde de 100 sorunun tamamını doğru yanıtlayarak birinciliği paylaşan Yalova Özel Öncü İlköğretim Okulu mezunu Pelin Doğan, ''Tüm soruları doğru yaptığım halde, yine de içimde kuşku vardı. Birincilik sürpriz oldu'' dedi. 
     Sınav sonuçlarını annesi, arkadaşları ve öğretmenleri ile birlikte mezun olduğu okulda öğrenen Pelin Doğan, koyu bir Beşiktaşlı olmasına rağmen, önceleri ağabeyi Doğanay'ın bu yıl mezun olduğu Galatasaray Lisesi'ne gitmeyi hedeflediğini, ancak ailesi ve öğretmenlerinin isteği üzerine İstanbul Atatürk Fen Lisesi'ne kayıt yaptıracağını söyledi. 
     SSK Çınarcık Dispanseri'nde görevli doktor baba Günhan Doğan ile Çınarcık'ta market işleten anne Fatma Doğan'ın kızı olan Pelin, sınava çok düzenli hazırlandığını, ancak sosyal yaşamını da hiçbir zaman ihmal etmediğini anlattı. 
     Okulda ve dershanede öğrendiği her konuyu akşam mutlaka evinde 2 saat tekrar ettiğini belirten Doğan, ''Okulda arkadaşlarım bana yüzde 100 Pelin derler. Girdiğim sınavlarda tüm soruları doğru yapardım. Bu sınavda da tüm soruları doğru yaptığım halde, yine de içimde kuşku vardı. Birincilik sürpriz oldu'' dedi. 
     Ders çalışmayı sevdiğini, ancak hiçbir zaman sosyal yaşamını da ihmal etmediğini anlatan Pelin Doğan, ''Ailem okula ilk başladığım günden beri bana bir kez olsun ders çalış diye telkinde bulunmadı. Ben sorumluluğumu çok iyi biliyorum. Ancak, herşeyin sadece ders olmadığının da farkındayım. Bu yüzden sosyal yaşantımı hiç ihmal etmedim. Tiyatro, folklor ve masa tenisini çok seviyorum. Dersle birlikte, bu alanlardaki çalışmamı da düzenli olarak yürütüyorum. Televizyonda yayınlanan bilgi yarışmalarını da sürekli izlerim. Oradaki soruların da büyük çoğunlunu doğru yanıtlıyordum'' diye konuştu. 
     Babasının doktor olmasına karşın, ileride bu mesleği tercih etmeyi düşünmediğini söyleyen Pelin Doğan, ''Mühendisliği daha çok kazançlı bir meslek olarak görüyorum. Sanırım eğilimim o yönde olacak'' dedi. 
     
     ANNENİN GÖZYAŞLARI 

     Pelin Doğan'ın annesi Fatma Doğan da, kızının başarısını öğrendiği an gözyaşlarına boğulduğunu söyledi. Malatyalı bir aile olduklarını, 9 yıldan beri Çınarcık'ta yaşadıklarını anlatan Fatma Doğan, depremde evlerinin hasar görmediğini, bu yüzden kendilerini şanslı gördüklerini belirtti. 
     Pelin'in dışında Doğanay adında 19 yaşında bir oğlu olduğunu kaydeden anne Doğan, şöyle konuştu 
     ''Her iki çocuğumun öğrenim hayatı başarılarla dolu. Oğlum da Galatasaray Lisesi'nden mezun oldu ve ÖSS'de çok yüksek puan aldı. O da ODTÜ Elektik-Elektronik Mühendisliği bölümünde okuyacak. Bugüne kadar 2 çocuğuma da bir kez olsun ders çalış diye telkinde bulunmadık. Ancak, onlara eğitimin hep en kalitesini aldırmaya özen gösterdik. Eğitimleri için istedikleri her şeyi karşıladık. Onlar da bizi mahcup etmedi.'' Okul Müdürü Dilek Çakır, birinci sınıftan beri okullarında öğrenim gören Pelin'in sürekli sınıfının birincisi olduğunu, her yıl takdir aldığını söyledi. Pelin'in, eğlence ile dersi birarada yürütebilen ender öğrencilerden olduğunu kaydeden Çakır, ''Öğrencimiz ile gurur duyuyorum'' dedi. 

     
</TEXT>
</DOC>
