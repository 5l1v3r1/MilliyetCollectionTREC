<DOC>
<DOCNO> 155408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo26.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da Beşiktaş telaşı... 
</HEADLINE>
<TEXT>

     Adanaspor Kulübü Genel Menajeri Şahabettin Yavuzer, ''Beşiktaş maçını kazanmak için tüm avantajlar bizden yana'' dedi. 
     Şahabettin Yavuzer, kulüp lokalinde düzenlediği toplantıda, matemetiksel olarak rahatlamadıklarını ve kalan 4 maçtan da puan almaları gerektiğini belirterek, ''Galatasaray ile Gençlerbirliği maçındaki futbolu Beşiktaş karşısında da gösterirsek maçı kesin kazanırız'' dedi. 
     Elde ettikleri başarıların tesadüfi olmadığını belirten Yavuzer, Beşiktaş karşılaşmasının şampiyonluğu etkileyeceğini, naklen yayınlanacak olmasından dolayı da Türkiye'nin gözü ve kulağının Adana'da olacağını söyledi. 
     Beşiktaş'ın konumunun kendileri ilgilendirmediğini, maçı kazanmaktan başka düşüncelerinin bulunmadığını belirten Yavuzer, şunları kaydetti 
     ''İyi bir ekip olduğumuzu son haftalardaki güzel futbol ve aldığımız sonuçlarla kanıtladık. Aynı başarıyı Beşiktaş'a karşı da göstereceğiz. Maçı kazanmak için tüm avantajlar bizden yana. Takımda eksiğimiz yok sayılır. 
     Taraftarlarımıza büyük görev düşüyor. Sezon başından bu yana federasyon tarafından seyircisiz oynama ve saha kapatma gibi cezalar almadık. Bu nedenle hiçbir olaya yer vermeden bizi desteklemelerini bekliyoruz. Bu arada yeni sezon hazırlıklarımıza da şimdiden başladık.'' Beşiktaş'ın bilet konusunda talebi olmadığını da hatırlatan Yavuzer, ''Beşiktaşlı taraftarlara kuzey yönü kale arkasını ayırdık. Bilet satışlarımız iyi gidiyor. Gişelerimizi 3 gündür açık tutuyoruz. Ayrıca, karaborsa bilet satıcılarını engellemek için toplu biletler vermiyoruz'' diye konuştu. 
     
</TEXT>
</DOC>
