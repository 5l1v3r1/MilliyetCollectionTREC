<DOC>
<DOCNO> 177948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/yas04.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu için kendini feda etti 
</HEADLINE>
<TEXT>

   Oturdukları kafeye giren kamyonu görünce oğlunu kenara fırlatan anne, koca kamyonun altında kaldı 
      Bursa DHA 
   
   Bir tekstil şirketinde çalışan Elfide Türksoy 28 , önceki gün eşi Hüseyin ve oğlu Erkan'la gezmeye çıktı. Evlerinin yakınındaki kafeye giden çiftten Elfide Türksoy yola sırtı dönük olarak otururken, eşi sipariş vermeye gitti. Bu sırada yoldan geçen bir kamyon, frenleri patlayınca kontrolden çıkıp kafeye yöneldi. Kamyonu gören Hüseyin Türksoy bağırarak eşini ve oğlunu uyardı. Kamyonu son anda gören Elfide Türksoy, 5 yaşındaki oğlu Erkan'ı oturduğu yerden kafeteryanın iç kısımlarına doğru attı, ancak kendisi kaçamadı. Elfide Türksoy kamyonun altında ezilip can verirken, son anda fırlattığı oğlu kurtuldu. 
   
      Sürücünün ehliyeti yok 
   Annesinin ölümüne tanık olan küçük Erkan'ın dili tutulurken, eşi Hüseyin Türksoy sinir krizi geçirdi. Talihsiz anne dün gözyaşları arasında toprağa verilirken, kazaya neden olan kamyonun sürücüsü Erol Altınay jandarma tarafından yakalandı. Ehliyeti olmadığı anlaşılan Altınay, tutuklanarak cezaevine konuldu. 
   
   
</TEXT>
</DOC>
