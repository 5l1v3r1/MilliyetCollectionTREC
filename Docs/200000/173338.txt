<DOC>
<DOCNO> 173338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko07.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Her 10 ekmekten biri çöpe gidiyor... 
</HEADLINE>
<TEXT>

     Türkiye'de, özellikle büyük kentlerde ekmek israfının önemli boyutlara ulaştığı, yapılan araştırmalar sonucunda üretilen her on ekmekten birinin çeşitli nedenlerle israf edildiği belirlendi. 
     Çukurova Üniversitesi Ziraat Fakültesi Tarım Ekonomisi Bölümü Öğretim Üyesi Doç. Dr. Aykut Gül, Adana ve çevresinde çeşitli gelir ve eğitim seviyesinden ailelerle yapılan anket çalışmasının satın alınan her on ekmekten birinin israf edildiği sonucunu ortaya koyduğunu söyledi. 
     Ekmekteki israfın ekonomik açıdan bu sektördeki tüm girdilerin de israfı anlamına geldiğini hatırlatan Gül, özellikle büyük kentlerde mevcut fırın sayısı ve kapasitesinin ihtiyaçtan çok fazla olmasının, rekabet sebebiyle tüketim miktarından fazla üretim yapılmasının ve tüketicinin ihtiyacından fazlasını satın almasının israfı artırdığını kaydetti. 
     Gelir seviyesi yükseldikçe ekmek israfının arttığının belirlendiğine işaret eden Gül, ''Düşük gelir gruplarında ekmek tüketimi fazla ancak, israf az. Gelir düzeyi yükseldikçe, bu durumun tam tersi ile karşılaşıyoruz'' dedi. 
     Ankete çalışanların ekmek israfına gerekçe olarak, bayat ekmeği sevmemelerini, ihtiyaçlarından fazlasını satın almalarını gösterdiklerini söyleyen Gül, bayatlayan ekmeğin nasıl değerlendirilebileceği konusunda bilgi sahibi olamamanın da israf oranını artırdığını kaydetti. 
     
     MUHAFAZA YÖNTEMLERİ 
     Gül araştırmanın, ekmeğin muhafaza yöntemleri konusunda da çeşitli seçenekleri ortaya koyduğunu belirterek, şöyle devam etti 
     ''Ailelerin yüzde 74'ü ekmeği naylon poşette muhafaza etmekte. Bunu sırasıyla buzdolabı, plastik kutu, sofra bezi, tahta kutu, derin dondurucu ve tencere içindeki seçenekler izlemekte. Ekmeğin uzun süre bayatlamamasında ve israfının önlenmesinde saklama şekli son derece önemlidir. Ekmek muhafazasında, kısa süreli saklamada hijyenik poşetlerden faydalanılmalı, uzun süreli saklamada ise derin dondurucu veya buzlukta muhafaza edilmeli. Daha sonra ise 60-65 derecede ısıtılarak tüketilmelidir.'' Ailelerin ekmek satın alırken hijyenik ortamlarda satılıyor olmasına dikkat ettiklerini kaydeden Gül, ambalaj içinde satılan ekmeklere olan eğilimin de giderek arttığının altını çizdi. 
     Gül, ekmeğin fırından çıkışından satış yerlerine nakline kadar uygun plastik ambalajlar ile korunmaya alınması gerektiğini kaydederek, ''Satış yerlerinde de en azından ekmeğin tüketiciye mutlaka poşet içinde verilmesinin mecburi hale getirilmesi gerekmektedir. Bu halk sağlığı açısında çok önemlidir'' diye konuştu. 
     
</TEXT>
</DOC>
