<DOC>
<DOCNO> 160232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur12.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne günü yaklaştıkça, hediye heyecanı da artıyor... 
</HEADLINE>
<TEXT>

     Okulların kapanmasına 2 hafta kala çocukları karne hediyesi heyecanı sararken, aileler, hediye tercihlerini bütçelerine göre yapacak. 
     Piyasaların hareketlenmeye başladığı bugünlerde esnaf karne dönemini beklerken, çocuklar da anne ve babalarından, hediye talep etmeye başladı. 
     Çocukların en çok istediği karne hediyelerinin başında gelen discman 87 milyon ile 300 milyon lira, walkman 60-160 milyon lira arasında değişirken, cep bilgisayarı ise bin dolara kadar çıkabiliyor. 
     Okulların tatile girmesine az bir zaman kala çocukların özellikle istediği playstation 1'in ikinci eli 100 milyon liraya, yenisi ise 150 milyon liraya mal oluyor. Oyunun yanı sıra film de izlenebilen playstation 2'nin ise ikinci eli 300 euro, yenisi 350 euro'ya alınabiliyor. 
     Yaz aylarında gezerek arkadaşlarıyla birlikte vakit geçirmek isteyen çocukların isteklerinin başında gelen speeder kay kay eski önemini yitirmesi nedeniyle fiyatı 15 milyon liraya kadar gerilerken, vitesli bisikletler ise kalitesine göre 90 milyon ile 1 milyar lira arasında fiyatlarda satılıyor. 
     
     BİLGİSAYAR DONANIMLARI VE CEP TELEFONLARI GÖZDE 

     Son yıllarda lüks olmaktan çıkıp, hemen her evde bulundurulması zorunlu hale gelen bilgisayar da, çocukların en çok istediği hediyeler arasında yer alıyor. Donanımına ve kalitesine göre ikinci eli, 250 ile 650 ABD Doları arasında değişen bilgisayarın yenisi için ise 700 ile 2 bin dolar arasında bir parayı gözden çıkarmak gerekiyor. 
     Evinde bilgisayarı bulunan, ancak bazı parçaları eksik olan çocuklara fiyatı 35-65 dolar arasında değişen TV kartı ya da 52-700 dolar arasında değişen tarayıcı alınabilirken, çocukların kendine görüntü çekmek için talep ettiği dijital kameraların fiyatı ise 105 dolardan başlıyor. 
     Cep telefonu da iyi karnenin en gözde hediyeleri arasında yer alıyor. Farklı özelliklere sahip olan cep telefonları, 125 milyon liradan başlayan ve 1 milyar lirayı aşan fiyatlarıyla bütçeleri zorlayacak. 

     
</TEXT>
</DOC>
