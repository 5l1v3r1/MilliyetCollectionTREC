<DOC>
<DOCNO> 198474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur08.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Alo Müftülük'' telefon hattına ilginç başvurular geliyor... 
</HEADLINE>
<TEXT>

     Eskişehir Müftü Vekili Mehmet Ceylan, ''Alo Müftülük'' danışma hattını arayanların büyük bölümünü kadınların oluşturduğunu söyledi. 
     Ceylan, mesai saatlerinde şube müdürleri, müftü yardımcıları ve vaizlerden oluşan bir ekiple Müftülük Özel Kalemi'ne gelen soruları cevapladıklarını, hafta sonları ve mesai saatleri dışında ise nöbet sistemiyle vatandaşa yardımcı olduklarını bildirdi. 
     Vatandaşların telefonla kendilerini daha rahat hissettiği için içtenlikle soru yöneltebildiğini ifade eden Ceylan, şöyle konuştu 
     ''Ramazan ayında, sorular genellikle oruç, zekat ve fitre gibi konularda yoğunluk kazanmıştı. Ancak, yıl içinde çok çeşitli sorularla karşılaşıyoruz. Öyle ki cevap veremediğimiz bazı soruları Ankara'daki Din İşleri Yüksek Kurulu'na danışıyoruz. Bazı sorularda hemen cevap vermek yerine yetkili arkadaşlarla toplantı yapıp, daha sağlıklı bir cevap vermeyi tercih ediyoruz. Kadınlardan gelebilecek bazı özel sorular için kadın din görevlimiz hizmet veriyor.'' 
Kitle iletişim araçlarının artması ve dini bilgilerin verildiği program ile köşe yazarları sayısının artması sonucu vatandaşlardan müftülüklere gelen sorularda azalma yaşandığına işaret eden Ceylan, buna rağmen, telefonla daha rahat iletişim kurulduğundan dolayı danışma hattına ilginin devam ettiğini bildirdi. 
     Ceylan, ''Gençler evlilik üzerine, orta yaşlılar boşanma sorunları nedeniyle dul yaşlı erkekler ise evlenecek bir kadın bulmak için arıyorlar. Satanizmden, kredi kartı kullanımına kadar her tür soruyla karşılaşıyoruz''dedi. 

     
</TEXT>
</DOC>
