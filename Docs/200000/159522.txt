<DOC>
<DOCNO> 159522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo21.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Santrançta Avrupa'nın kalbi İstanbul'da atacak... 
</HEADLINE>
<TEXT>

     4. Avrupa Bireysel Satranç Şampiyonası yarın İstanbul'da başlayacak. 
     Kumburgaz Marine Princess Hotel'de gerçekleştirilecek şampiyona, yarın erkeklerde saat 20.30'da yapılacak açılış töreniyle start alacak. Erkeklerde müsabakalar 30 Mayıs Cuma günü başlayıp, 15 Haziran'da sona erecek. 
     Bayanlarda ise açılış töreni 1 Haziran'da yapılacak, müsabakalar ise 2 Haziran'da başlayıp, 15 Haziran'da tamamlanacak. 
     Şampiyonanın açılış töreninde Türkiye Satranç Federasyonu Başkanı Ali Nihat Yazıcı ve Avrupa Satranç Federasyonları Birliği Başkanı Boris Kutin'in konuşmaları ve Türkiye konulu video gösterisi yer alacak. 
     Şampiyonada tüm karşılaşmalar 15.00-19.00 saatleri arasında yapılacak. 
     
     TOPLAM ÖDÜL 295 BİN DOLAR 
     Toplam 295 bin ABD Doları ödül dağıtılacak olan yarışmada 25 Türk sporcusu yarışacak. 
     Yarışmanın en küçük sporcusu Ankara bölgesinden 11 yaşındaki Mustafa Yılmaz. Yılmaz, geçen yıl Türk satranç tarihinde ilk defa Avrupa yaş grupları arasında üçüncü olarak Türkiye'ye bronz madalya kazandırmıştı. 
     Yarışmaya deneyimli Türk sporculardan ''Uluslararası Usta'' Can Arduman ve Mert Erdoğdu ile bayanlarda ''Uluslararası Usta'' Nilüfer Çınar katılıyor. 
     
     YAZICI ''HERKESİ BEKLİYORUZ'' 
     Satranç Federasyonu Başkanı Ali Nihat Yazıcı, ülke olarak böyle büyük bir organizasyona imza atmaktan büyük mutluluk duyduklarını belirterek, Türk satranççıların dünya klasmanında üst sıralarda yer alan ''Büyük Ustalar'' karşısında tecrübe kazanacaklarına işaret etti. 
     Yazıcı, ''Sporcularımız açısından bu yarışmada madalya kazanmak oldukça güç. Ancak gerek bayanlarda, gerekse de erkeklerde sporcularımız Büyük Usta ve Uluslararası Usta unvanlarına ulaşmak için çaba gösterecekler. Satranca gönül veren herkesi şampiyonaya bekliyoruz'' şeklinde konuştu. 
     
     RAKAMLARLA AVRUPA ŞAMPİYONASI 
     4. Avrupa Bireysel Erkekler ve Bayanlar Satranç Şampiyonası'na 124'ü bayan, toplam 346 sporcu katılacak. 
     17 gün sürecek organizasyona erkeklerde son Dünya ikincisi Ukraynalı Vassily Ivanchuk ile bayanlarda Avrupa şampiyonu Bulgar Anteoneta Stephanova da katılıyor. 24 yaşındaki Stephanova, erkekler arasında da büyük usta unvanı elde eden az sayıda bayan sporcudan birisi. 
     Erkeklerde 42 ülkeden 222 sporcu katılırken, Rusya 25 sporcuyla en çok katılım sağlayan ülke oldu. Avusturya, Çek Cumhuriyeti, Kıbrıs Rum Kesimi, Finlandiya, Macaristan ve Lüksemburg 1'er sporcuyla temsil edilecek. 
     240 bin dolar ödüllü bu kategoride Türkiye 19 sporcu ile mücadele edecek. Türk sporcuların isimleri şöyle 
     ''Can Arduman, Umut Atakısı, Serkan Yeke, Yakup Bayram, Alper Olcayoz, Yakup Erturan, Mert Erdoğdu, Hakan Erdoğan, Mustafa Yılmaz, Emre Can, Ali İpek, Hasan Kılıçaslan, Alper Efe Ataman, Aydın Duman, Erşan Gökerman, Feridun Oney, Berti Valensi, Erdem Kayar, H.Doğan Reyhan.'' 32 ülkeden toplam 124 sporcunun yarışacağı bayanlar kategorisinde de en geniş katılım, 23 sporcu ile Rusya'dan. Türkiye adına ise 6 bayan sporcu mücadele edecek. Bayanların müsabakaları 1-15 Haziran tarihleri arasında yapılırken, toplam 55 bin dolarlık ödül dağıtılacak. Türkiye'yi bu kategoride Nilüfer Çınar, Betül Cemre Yıldız, Serap Keskin, Zehra Topel, Kubra Öztürk, Yıldız Çavuşoğlu temsil edecek. 
     
</TEXT>
</DOC>
