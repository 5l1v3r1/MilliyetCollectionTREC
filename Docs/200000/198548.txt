<DOC>
<DOCNO> 198548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/siyaset/asiy.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
N.Ç.'ye bir darbe de Adalet Bakanı'ndan 
</HEADLINE>
<TEXT>

   Mardin'de, kendisine tecavüz eden kişilerin serbest bırakılmasının ardından 13 yaşındaki N.Ç.'ye bir darbe de Cemil Çiçek'ten geldi. Adalet Bakanı'na mektup yazıp "Ben ne yaptım" diye soran N.Ç. için soruşturma açıldı 
      İSTANBUL Milliyet 

   
   1Mardin'de yörenin nüfuzlu kişilerince defalarca tecavüze uğrayan 13 yaşındaki N.Ç. kendisine tecavüz edenlerin serbest bırakılmasının ardından bir darbe de Adalet Bakanı Cemil Çiçek'ten yedi. Bakan Cemil Çiçek'e yazdığı mektupta "Benim yerimde kızınız olsaydı ne düşünür, ne tepki gösterirdiniz" diye soran N.Ç. hakkında TCK'nın 159. maddesi gereği soruşturma başlatıldı. 
   "Anayasa kuruluşlarını ve kamu şahsiyetlerini tahkir, kanunlara ve Büyük Millet Meclisi kararlarına sövme" suçunu kapsayan 159. madde çerçevesinde N.Ç. 19 Kasım'da polis nezaretinde, kaldığı çocukevinden alınarak Beyoğlu Savcılığı'nda ifade verdi. 
   
   "İfadesi alınmış" 
   N.Ç'nin avukatlığını yapan İnsan Hakları Derneği Genel Başkan Yardımcısı Eren Keskin de soruşturma açıldığını doğrulayarak şunları söyledi 
   "Çocuğu polisler gelip kaldığı çocukevinden aldılar. İfadesini almışlar. 'Bunu sen mi yazdın', 'sen devletten ne istiyorsun', 'kanunların mı değişmesini istiyorsun' gibi sorular sormuşlar. Adalet Bakanı'na o mektubu çok temiz duygularla yazmıştı. Hatta gelip bize gösterdi, okuttu. Adalet Bakanı'na göndermek istediğini söyledi. Biz de 'istiyorsan gönder' dedik." 
   N.Ç'nin ifade vermeye götürülmesinin bile ayrı bir travma olduğunu savunan Keskin, şöyle devam etti 
   
   "Bu bir skandal" 
   "Zaten herkes serbest bırakıldığı için çocuk durmadan 'benim hakkımı kim koruyacak' diye soruyordu. Bir de bu olayın yaşanması başlı başına skandal. 'Ben kötü bir şey mi yaptım Neden bunu sen mi yazdın, diye soruyorlar, benim duygularıma inanmıyorlar mı' diye soruyor. Yaşadığı travmayı düşünün. Tekrar çok üzüldü, etkilendi. Sürekli kendisini sorguluyor, 'ben ne yaptım' diye düşünüyor." 
   N.Ç hakkındaki soruşturma tamamlandığında dava açılacak ya da takipsizlik kararı verilecek. 
   
   
   
   
</TEXT>
</DOC>
