<DOC>
<DOCNO> 152105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko30.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'taki pazardan en çok faydalanan Türkiye olacaktır 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kim ne derse desin, neticede herkes şahit olacaktır ki, oradaki Irak iç piyasadan en çok faydalanan Türk işadamları olacaktır'' dedi. 
     Oğuz Satıcı başkanlığındaki Türkiye İhracatçılar Meclisi TİM yöneticilerini kabul eden Bakan Gül, kabulde yaptığı konuşmada, ekonomide bütün olumsuzluklara rağmen, ihracattaki istikrarlı artıştan sevinç duyduklarını söyledi. 
     Hükümetin ihracata önem verdiğini, Başbakan dahil herkesin ihracatın önündeki engelleri açmak için gayret içinde olduklarını belirten Gül, Irak'taki yaşananlara işaret ederek şöyle devam etti 
     ''Önümüzde büyük fırsatlar doğuyor. Bu fırsatlardan birisi de Irak olacaktır. Kim ne derse desin, herkes şahit olacaktır ki oradaki iç piyasadan en çok faydalanan Türk işadamları olacaktır. Büyük avantajlarımız ve rekabet üstünlüklerimiz var. Hükümetimiz Bakanlığımız, Dış Ticaretten sorumlu bakanlığımız bunun bilinci içindedir.'' Dışişleri Bakanlığı'nda konuyla ilgili oluşturulan birimin başına çok tecrübeli bir büyükelçi getirildiğini ve işadamları ile sürekli toplantılar yapıldığını hatırlatan Bakan Gül, ''Eminim ki bu fırsatları sizlerle değıerlendireceğiz. Bu açıdan sık sık biraraya gelmemiz yararlı. Önerilerinize her zaman açığız'' dedi. 
     Dışarıya dönük piyasaların başarılı olamayacağını, bu nedenle ihracata büyük önem verdiklerini curgulayan Abdullah Gül, ihracatın önündeki finansman, KDV, vergi iadesi gibi sorunların tek tek çözüleceğini kaydetti. 
     
     FRANSA'DAKİ ERMENİ SOYKIRIMI ANITI 
     Dışişleri Bakanı Gül, kabulde Fransa'da açılan Ermeni Soykırımı Anıtı ile ilgili soru üzerine de, konuyu Fransa Dışişleri Bakanı'nın ziyareti sırasında hem Başbakan Erdoğan hem de kendisinin bakana ilettiğini ve bunun Türkiye-Fransız ilişkilerine gölge düşürebileceğini söylediklerini ifade etti. 
     Fransa Dışişleri Bakanı'nın ''Bunun bir devlet, ülke tavrı olmadığını, Fransa'daki serbestlik içinde bazı grupların hareketi olarak gördüklerini'' ifade ettiğini belirten Bakan Gül, ''Biz bu tür hareketlerin engellenmesi için ne gerekiyorsa yapılmasını istedik'' dedi. 
     Türkiye'ye en büyük yabancı sermayenin Fransa'dan geldiğini ve Türkiye'nin onlar için de iyi bir piyasa, iyi bir yatırım alanı olduğunu hatırlattıklarını belirten Gül, bir çok dünya olaylarında birlikte hareket edilebileceğini, ancak bu tip olayların bu işbirliğini sekteye uğratabileceğini ifade ettiğini anlattı. 
     Gül, ''Ümit ediyorum bu tip şeylerin anlamsız olduğunu herkes görecektir. Bu tip münakaşalar varsa tarihe kalacaktır. Bizim tarihimiz gayet açıktır, berraktır. O bakımdan kendimizden eminiz. Arşivlerimiz de herkese açıktır'' diye konuştu. 
     
     ARAP SERMAYESİ 
     Bakan Gül, Arap sermayesinin Türkiye'ye çekilmesi için yapılan çalışmalar hakkındaki soru üzerine de, bu konuda Hazine'den sorumlu Bakanın çalışmalar yaptığını söyledi. 
     Şu anda Türkiye'nin Arap sermayesi için de cazip olduğunu belirten Bakan Gül, şöyle devam etti 
     ''Büyük bir likit para var. Sadece sermaye açısından değil, turizm ve eğitim açısından da büyük bir potansiyel var. Özellikle vakıf üniversitelerimize oralardan çok sayıda öğrenci gelebilir. 
     Bildiğim kadarıyla rektörlerimiz buralara ziyaretler yapıp, üniversitlerini tanıtıyorlar, bu yüzden bu yaz ve önümüzdeki yıllarda oralardan daha büyük bir akımın geleceğine inanıyorum.'' İran, Suudi Arabistan ve Suriye gibi ülkelerle son yapılan anlaşmalarla, ihracatçılar açısından önemli avantajlar sağlandığını kaydeden Dışişleri Bakanı ve Başbakan Yardımcısı Gül, İran Cumhurbaşkanı Birinci Yardımcısı'nın Türkiye'ye geleceğini hatırlatarak, yakın dönemde çevre ülkelerle ticaretin canlanacağını vurguladı. 
     TİM Başkanı Oğuz Satıcı da Sayın Bakan'a yeni görevi nedeniyle ''hayırlı olsun'' demek için ziyaret ettiklerini belirtirken, Dışişleri Bakanlığı'nın son dönemdeki olaylar nedeniyle merkezi bir konuma geldiğini, bu nedenle gelişmeler hakkında bilgi almak istediklerini kaydetti. 
     





</TEXT>
</DOC>
