<DOC>
<DOCNO> 154639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo09.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Fenerbahçeli Fatih'in açıklamalarına köpürdü.. 
</HEADLINE>
<TEXT>

     Bursaspor'da, Fenerbahçe karşısında 2- 1'lik skorla alınan galibiyetin sevinci yaşanırken, Teknik Asbaşkan Nurettin Karayaka, bu galibiyeti yeşil-beyazlı taraftarlara armağan ettiklerini söyledi. 
     Karayaka, maçın ardından Fenerbahçe'nin sayılmayan golünün gündeme getirilerek galibiyetlerinin gölgelenmeye çalışıldığını kaydederek, şunları söyledi 
     ''Herkes ofsayt golüne odaklanmış. Kimse maçı hakkımızla kazandığımızdan bahsetmiyor. Ne yani, Fenerbahçeli futbolcular Okan'ın golünde kaleyi mi açtılar Hakem Metin Tokat, bana göre iyi niyetle bir maç yönetti. Hata yapmış olabilir. Hatalar büyük takımlara gelince ses çıkıyor da Anadolu kulüplerine yapılan hatalar neden gündeme getirilmiyor. Biz aslanlar gibi haklı bir galibiyet aldık. Bu anlamlı galibiyeti, taraftarlarımıza armağan ediyoruz.'' 
     
     FATİH AKYEL'İN AÇIKLAMALARI 
     Fenerbahçe'nin milli futbolcusu Fatih Akyel'in, maçın ardından yaptığı, ''Bursaspor maçı kazanmak için her şeyi yaptı. Hakemi de bağlamışlar'' yönündeki açıklamasına da değinen Karayaka, ''Fatih Akyel, işine baksın, topunu oynasın. Hakem bağlamak demek ki İstanbul'da oluyormuş. Ancak, biz nasıl hakem bağlanır bilmiyoruz'' dedi. 
     Karayaka, Fenerbahçe'nin Bursaspor maçı öncesi 8 hafta galibiyet alamadığını dile getirerek, ''Fenerbahçeli futbolcular yenilgiye kılıf aramasın. 9 haftadır hakemler yüzünden mi galip gelemiyorlar. Biz sahaya çıktık ve bileğimizin hakkıyla kazandık'' diye konuştu. 
     
     LEVENT KIZIL'IN FENERBAHÇE KAMPINI ZİYARETİ 
     Futbol Federasyonu Yönetim Kurulu Üyesi Levent Kızıl'ın Fenerbahçe kampını ziyaretinin de yanlış yönlere çekildiğini ifade eden Karayaka, şunları kaydetti 
     ''Söylentilere göre Levent Kızıl, Fenerbahçeli futbolcularla konuşup, maça fazla asılmamalarını istemiş. Ayrıca hakemleri bağlıyormuş. Madem Levent Kızıl bu kadar etkili bir adam, Bursaspor neden bu konumda. Eğer böyle bir durum olsaydı, şimdi çok rahat konumda olurduk. İnsan bir iddiayı ortaya atarken dikkatli olmalı. Kanıtları varsa belgeleriyle birlikte konuşsunlar. Aksi takdirde, aldığımız galibiyete gölge düşürmesinler.'' 
     
</TEXT>
</DOC>
