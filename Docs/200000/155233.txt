<DOC>
<DOCNO> 155233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/siyaset/siy04.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadayı'dan Baba'ya Merkez sağı toparla 
</HEADLINE>
<TEXT>

Demirel'i Güniz Sokak'taki evinde ziyaret eden eski Genelkurmay Başkanı sağdaki parçalı yapının ortadan kaldırılması için girişimde bulunmasını istedi 
     HAKAN ŞANLITÜRK Ankara 

     3 Kasım seçimlerinden sonra merkez sağdaki dağınıklığı ortadan kaldırmak için arayışlar hızlandı. 28 Şubat sürecinin Genelkurmay Başkanı Orgeneral İsmail Hakkı Karadayı'nın 9. Cumhurbaşkanı Süleyman Demirel'den merkez sağı toparlamak için girişimde bulunmasını istediği öne sürüldü. 
     Edinilen bilgiye göre, Güniz Sokak'taki evinde iki gün önce Karadayı'yı kabul eden Demirel, merkez sağın toparlanmasına dönük senaryoları değerlendirdi. Karadayı, merkez sağdaki parçalı yapının ortadan kaldırılması için Demirel'den girişimde bulunmasını istedi. Merkez sağın toparlanması için DYP ve ANAP'ın birleştirilmesi formülü üzerinde duruluyor. Formüle göre, DYP kendisini lağvederek AP çatısı altına girecek. ANAP'ın da bu çatı altında yer alması istenirken, bu ihtimalin zor görünmesi nedeniyle partiden bazı isimlerin buraya yönlendirilmesi yoluna gidilebileceği belirtiliyor. AP'nin başında kimin lider olacağı konusu ise net değil. 
     Bazı siyasetçiler ise, toplum mühendisliğine soyunularak yapılan hesapların geçmiş dönemlerde hep duvara çarptığına dikkat çekti. Gelişmelerin doğal mecrasında yürümesi gerektiğini savunan bu isimler, "Zorlama formüllerden bugünkü tabloya gelindi" dedi. 
     

</TEXT>
</DOC>
