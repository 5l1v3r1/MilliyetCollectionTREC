<DOC>
<DOCNO> 152131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo07.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dörtlü Final' yarın başlıyor... Kupanın kralı Efes... 
</HEADLINE>
<TEXT>

     Türkiye Basketbol Ligi'nde normal lig sezonunun tamamlanmasının ardından gözler, yarın yapılacak Türkiye Kupası ''Dörtlü Finali''ne çevrildi. 
     18. Erkekler Türkiye Kupası, yarın ve 27 Nisan Pazar günü Ankara ASKİ Spor Salonu'nda ''Dörtlü Final'' maçları sonunda sahibini bulacak. 
     ''Dörtlü Final''de Efes Pilsen, Ülkerspor, Türk Telekomspor ve Galatasaray mücadele edecek. Yarın saat 17.00'de Efes Pilsen-Ülkerspor, saat 19.00'da da Türk Telekomspor-Galatasaray maçları yapılacak. 27 Nisan Pazar günü ise ilk maçlarda rakiplerini yenen takımlar, saat 16.00'da finalde karşılaşacak. Karşılaşmalar Kanal D'den naklen yayınlanacak. 
     
     EFES PİLSEN'İN REKORU 
     ''Dörtlü Final''e kalan takımlarından Efes Pilsen, 6 kezle bu kupayı en fazla kazanan takım oldu. 
     Kupada 6 kez final oynayan lacivert-beyazlılar, 1995-96, 96-97 ve 97-98 sezonlarında üstüste 3 kez Türkiye Kupası'nı müzesine götüren ilk ve tek takım oldu. 
     İlk Türkiye Kupası'nı 1993-94 sezonunda finalde Fenerbahçe'yi yenerek kazanan Efes Pilsen, 2001-02 sezonunda finalde Türk Telekomspor'u, geçen sezon da Darüşşafaka'yı yenerek 6. kupasını aldı. 
     
     3 KUPALI TOFAŞ, ARTIK LİGDE YER ALMIYOR 
     Efes Pilsen'in ardından 3 kezle kupayı en çok kazanan 2. takım olan TOFAŞ, artık ligde yer almıyor. 
     Türkiye Kupası'nı 1992-93, 1998-99 ve 1999-2000 sezonlarında müzesine götüren Bursa ekibini, 2'şer kupayla Galatasaray ve İTÜ izliyor. 
     En son 1994-95 sezonunda Ortaköy ile final oynayıp, kupayı kazanan Galatasaray, 8 sezondur finale çıkamıyor. 
     
     ÜLKERSPOR VE TÜRK TELEKOMSPOR'UN KUPASI YOK 
     Bu sezon ''Dörtlü Final''e kalan takımlardan Ülkerspor ve Türk Telekomspor'un henüz Türkiye Kupası'nda şampiyonluğu bulunmuyor. 
     Kupada 7 kez ''Dörtlü Final''e kalıp, 5 kez final oynayan Türk Telekomspor ve 1 kez final oynayan Ülkerspor mutlu sona ulaşamadı. 
     
     İLK KUPA FENERBAHÇE'NİN 
     Türkiye Kupası'nda ''Dörtlü Final'' de yer almayan Fenerbahçe ise, kupanın ilk sahibi takım olma unvanına sahip bulunuyor. 
     Sarı-lacivertliler, 1966-67 sezonunda ilk kez düzenlenen Türkiye Kupası'nı finalde Muhafızgücü'ne üstünlük sağlayarak kazandı. 
     En son 1996-97 sezonunda kupada Efes Pilsen ile final oynayan Fenerbahçe, 6 sezondur finale çıkamıyor. 
     
     BEŞİKTAŞ'IN DA KUPADA ''SİFTAHI'' YOK 
     Futbolun 3 büyüklerinden yalnızca Beşiktaş'ın Türkiye Kupası'nda şampiyonluğu bulunmuyor. 
     Kupada 1970-71 sezonunda İTÜ ve 1971-72 sezonunda da TED Kolejliler ile finalde karşılaşan siyah-beyazlılar, rakiplerine üstünlük kuramadı. 
     
     ''DÖRTLÜ FİNAL'' YENİDEN ANKARA'DA 
     İlki 1966-67 yılında düzenlenen Türkiye Kupası'na 1971-72 sezonundan sonra 1991-92 sezonuna kadar 20 yıl ara verildi. 
     Kupa 1992-93 sezonundan itibaren ''Dörtlü Final'' statüsünde organize ediliyor. 1995-96 sezonundan sonra bu sezon yeniden Ankara'da düzenlenen ''Dörtlü Final'', daha önce Trabzon, Mersin 2 kez , İzmir, Kütahya, Adana, Samsun, Bursa ve geçen sezon da İstanbul'da yapıldı. 
     
     TÜRKİYE KUPASI ŞAMPİYONLARI 
     Erkekler Türkiye Kupası'nda bugüne dek şampiyonluğa uluşan takımlar ve final maçlarının skorları şöyle 
     
     
Sezon Yer Final Sonuç 1966-67 - Fenerbahçe-Muhafızgücü 84-67,65-76 1967-68 - Altınordu-Muhafızgücü 71-56,63-67 1968-69 - İTÜ-Galatasaray 64-56 1969-70 - Galatasaray-İTÜ 86-83 1970-71 - İTÜ-Beşiktaş 74-69 1971-72 - TED Kolejliler-Beşiktaş 64-68,68-56 1991-92 İstanbul Şişecam Paşabahçe-NASAŞ Spor 79-71 1992-93 Trabzon TOFAŞ-NASAŞ Spor 90-64 1993-94 Mersin Efes Pilsen-Fenerbahçe 81-76 1994-95 İzmir Galatasaray-Ortaköy 66-54 1995-96 Ankara Efes Pilsen-PTT Türk Telekom 89-63 1996-97 Kütahya Efes Pilsen-Fenerbahçe 84-71 1997-98 Adana Efes Pilsen-Türk Telekomspor 71-67 1998-99 Samsun TOFAŞ-Fenerbahçe 77-75 1999-00 Mersin TOFAŞ-Ülkerspor 72-54 2000-01 Bursa Efes Pilsen-Türk Telekomspor 85-78 2001-02 İstanbul Efes Pilsen-Darüşşafaka 78-74 
     





</TEXT>
</DOC>
