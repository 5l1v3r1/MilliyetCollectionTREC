<DOC>
<DOCNO> 152277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yazar/sazak.html </URL>
<DATE> 2003/04/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP sendromunu aşmak 
</HEADLINE>
<TEXT>

     Başkent kulislerinde AKP iktidarından duyulan kimi kaygıların 30 Nisan'daki MGK toplantısında gündeme getirileceği belirtiliyor. 
     Son krizde Cumhurbaşkanlığı, Genelkurmay ve Cumhuriyet Halk Partisi'ni AKP'ye karşı birleştiren kaygıların başında rejimin laik niteliğini değiştirmeyi hedefleyen kimi uygulamalar ile 'tek parti tahakkümü' yaratmaya dönük kadrolaşmalar geliyor. 
     AKP lideri Tayyip Erdoğan'ın 365 üyeli Meclis Grubu'nun sahip olduğu 'anayasal çoğunluğa' dayanarak tartışmaya açtığı 'başkanlık rejimi' de devletin zirvesinde 'güvensizlik' yaratmış olmalı. 
     TBMM Başkanı Bülent Arınç'ın, türbanı, 'eş durumundan' kamusal alana taşıma uğraşı ve ona gösterilen tepkilerin kökenindeki bu parlamentonun seçeceği yeni cumhurbaşkanıyla ilgili hesapların varlığı yadsınamaz. 
     Erdoğan ve Arınç... İkisi de Çankaya'ya oynuyor. Eşleri türbanlı. 
     Türbandan ötürü 'kıyamet kopması' bu yüzden. 
     Meclis, 1990'lardan bu yana yaşadığımız gibi bir erken seçime sürüklenmezse beş yıllık dönemi sona ermeden cumhurbaşkanı seçecek. 
     Peki Türkiye nasıl seçime gidecek 
     Henüz altı aylık bir iktidar, 365 kişilik Meclis Grubu'nda bırakın seçime gitmeyi, 28 Şubat sürecinde olduğu gibi bir iktidar alternatifi yaratacak şekilde bölünmeye uğrar mı 
     Sanmıyoruz. 
     2004 Nisan'ındaki yerel seçim sonuçlarını görmeden AKP içinden iktidar seçeneği çıkarma hesaplarını gerçekçi bulmuyoruz. Kulislerde Erbakan'ın AKP'yi böleceği, Saadet Partisi'ne grup kurduracağı gibi senaryolar var. Ancak bunların hiçbiri gerçekçi olmadığı gibi 'demokratik' de değil. 
     AKP sendromu aşılacaksa bunu seçimde halk yapacak. 
     Yerel seçimler bunun ilk sınavı. 
     Halk bu yönetimi işbaşına 'yoksulluk ve yolsuzlukla baş etsinler' diye getirdi. AKP kadroları Türkiye'nin ağır ekonomik sorunlarını çözecek çapta gözükmüyorlar. Belediye kökenli atamaları da nitelikli bir kadrolaşmadan çok partizanca olabilir. Ancak bu tercihler sonucu - hiç arzu etmesek de - Türkiye duvara vurursa siyasi faturayı iktidar öder. Elbette o noktaya sürüklenmeden halkı bir kez daha perişan etmeden iktidarı uyarmak muhalefetin görevidir. 
     Ancak bunu yaparken AKP'yi sürekli dini alana çekmek, türbanla yargılamak, sorunları siyasallaştırmak bu partiyi güçlendirmekten başka işe yaramıyor. 
     3 Kasım seçimlerinde AKP'ye tek başına iktidar yolunu açan yasaklama ve baskıları sürekli gündemde tutarak 'hükümetin ömrünün kısalacağını' ummak yeni bir yanılgı olmayacak mı 
     Normalleşme yerine sertleşme ülkeyi 'ara rejim'e sürükler ki 21'inci yüzyılın başında böyle bir sonuç savunulamaz. Türkiye bunu hak etmiyor. 
     
     







</TEXT>
</DOC>
