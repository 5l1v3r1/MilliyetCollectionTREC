<DOC>
<DOCNO> 188208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/dunya/adun.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'yı vurdular 
</HEADLINE>
<TEXT>

   Amerikan Merkezi Haber Alma Teşkilatı'nın Bağdat'taki irtibat bürosunun bulunduğu otele yönelik intihar saldırısında en az 7 Iraklı öldü, 38 kişi yaralandı 
      DIŞ HABERLER SERVİSİ 

   
   Irak'ın başkenti Bağdat'ın merkezinde, Amerikan Merkezi Haber Alma Teşkilatı CIA yetkililerinin kaldığı Bağdat Oteli, bomba yüklü bir araçla düzenlenen intihar saldırısının hedefi oldu. ABD'li ve Iraklı yetkililer, saldırıda eylemci dahil en az 7 Iraklının öldüğünü, 10'u ağır 38 kişinin de yaralandığını açıkladı. Yaralananlar arasında Irak Geçici Yönetim Konseyi GYK üyesi Muvaffak El Rubeyi ile bir ABD askeri bulunuyor. 
   Görgü tanıklarına göre, bomba yüklü otomobil, Sadun Caddesi'nden çıkarak aniden Bağdat Oteli'ne yöneldi. Aracın şoförüne polisler tarafından ateş açılmasının ardından araç, otelin güvenlik bariyerine çarparak infilak etti. 
   
   Çelişkili rakamlar 
   ABD'li Albay Peter Mansoor, eylemin, intihar saldırısı olduğunu söyledi. Ölü sayısına ilişkin çelişkili bilgiler gelirken, Irak polisi, saldırıda 10 kişinin öldüğünü duyurdu. Bazı kaynaklar, 18 kişinin öldüğünü iddia etti. 
   CIA ajanlarının, ABD önderliğindeki koalisyon yetkililerinin ve bazı GYK üyelerinin kaldığı otelde, CIA'nın Bağdat'taki irtibat bürosunun bulunduğu belirtiliyor. Patlamanın şiddetiyle, olay yerinden 1 kilometre uzakta yabancı gazetecilerin kaldığı Filistin Oteli de dahil olmak üzere, civardaki binaların camları kırıldı, bir binanın alt katında yangın çıktı. 
   ABD'nin Irak'taki sivil yöneticisi Paul Bremer, Irak'ın yeniden yapılanmasını istemeyen teröristlerin amaçlarına ulaşamayacağını, saldırının sorumlularının yakalanacağını söyledi. 
   
   Türk heyeti gidemiyor 
   Bu arada Türkiye'nin, Bağdat ve Kerkük'te yapacağı iki hastanenin temel atma töreni için Irak'a gidecek heyetin gezisi ertelendi. Heyet başkanı AKP milletvekili Turhan Çömez, erteleme nedenini, son günlerde ortaya çıkan gerginlik ve tırmanan şiddet olaylarını gösterdi. 
   
   
   
</TEXT>
</DOC>
