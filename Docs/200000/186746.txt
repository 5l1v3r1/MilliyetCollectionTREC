<DOC>
<DOCNO> 186746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun08.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör'e yönelik cinsel taciz iddiaları 15'i buldu 
</HEADLINE>
<TEXT>

     ABD'de California Valiliği'ne aday olan Avusturya asıllı Hollywood yıldızı Arnold Schwarzenegger, seçime iki gün kala, hakkındaki cinsel taciz iddiaları sayısının 15'e çıkmasına karşın, kamuoyu yoklamalarında rakibine karşı önde görünmeyi sürdürüyor. 
     Cumhuriyetçi Parti'li Schwarzenegger, kadınlara cinsel taciz iddialarının yanı sıra kendisine atfedilen, ''Nazi lideri Adolf Hitler'i beğendiği'' şeklindeki sözlerle de yıpratılmaya çalışılıyor. 
     Sinemanın ''Terminatör''ü Schwarzenegger'in çıplak görüntülendiği ve bu resimlerin bulvar gazetelerinde yer alabileceği yönündeki iddiaların ardından, Schwarzenegger'in ünlü Kennedy ailesiyle akraba olan eşi Maria Shriver'ın sağlığının ciddi biçimde bozulduğu öne sürülüyor. 
     Seçim kampanyası çerçevesinde otobüsle 4 günlük geziye çıkan Schwarzenegger, halka seslenirken, hakkındaki iddialarla ilgili olarak, ''Karakterinizi bozmaya çalışıyorlar. Savunduğunuz değerleri yırtıp atmaya çalışıyorlar. Rakibim Demokrat Partili Vali Gray Davis , kusturucu bir seçim kampanyasının nasıl yürütüleceğini daima çok iyi bilmiştir. Ancak bir eyaletin nasıl yönetileceğini bilmiyor'' dedi. 
     Schwarzenegger, Salı günü yapılacak seçimde ''Davis'i ezeceği'' sözünü de verdi. 
     Gray Davis, yüzyıla yakın zamandır ABD'de, görev süresi dolmadan değiştirilmesi çağrısında bulunulan ilk vali olacak. Eyalette seçimin yeniden yapılması çağrısı için 1 milyon kişi imza vermişti. Davis, vali seçildikten sonra, 4 yıllık görev süresinin sadece bir yılında ofiste kalmış oluyor. 
     Schwarzenegger'in rol arkadaşı bir kadının poposunu ellediği, kendisini kadınlar tuvaletine kadar takip ettiği ve göğsünü sıktığı gibi iddialar her gün gazetelerde yer alıyor. Ünlü aktörün kampanyasını yürütenler ise kamuoyu yoklamalarında önde giden adayın, yıpratılması amacıyla bu iddiaların ortaya atıldığını savunuyor. 56 yaşındaki Schwarzenegger, kadınlarla ilgili ''hızlı bir geçmişi'' olduğunu kabul ederek, incittiği birileri varsa, bundan üzüntü duyduğunu söylüyor. 
     
</TEXT>
</DOC>
