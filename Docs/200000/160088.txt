<DOC>
<DOCNO> 160088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/magazin/amag.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nafakada uzlaşıldı boşanma başladı 
</HEADLINE>
<TEXT>

Mehmet Ali Erbil, eşi Sedef'e Etiler'de 200 bin dolarlık bir daire alacak, okul masraflarını ödeyecek 
     Ali'ce 
ALİ EYÜBOĞLU 

     GENÇ eşinden boşanacağını sekiz ay önce açıklayan ancak, nafakada anlaşamadıkları için boşanma davasını bir türlü açmayan Mehmet Ali Erbil, sonunda amacına ulaştı. Annesi İffet Erkuvan'ın "1 milyon dolar almadan boşanma" diye baskı yaptığı Sedef ile Mehmet Ali Erbil, 200 bin dolarda anlaştı. Taraflar, anlaşmalı boşanma davasını açmak için avukatlarına talimat verdi. Ayrıldığı her eşine nafaka olarak bir ev vermesiyle ünlü olan Erbil, geleneğini bu kez de bozmadı. 
     
     Tuğba türküsünü söyleyecek... 
     ERBİL'İN eşine düğün hediyesi olarak verdiği Esenkent'teki iki daire, Sedef istemediği için satılacak. Şovmen, bu satıştan gelen paranın üstüne ilave yapıp Sedef'e Etiler'de daire alacak. Dairenin fiyatı 200 bin doların altında kalırsa Erbil, farkı Sedef'e nakit olarak ödeyecek. Erbil, Bilgi Üniversitesi 3'üncü sınıfta okuyan Sedef Erbil'in mezun olana kadar okul taksit ve masraflarını da karşılayacak. M. Ali Erbil, boşanınca Sait Uçar'ın "Tuğbaların Tuğbası, Tuğba kızların hası, Gir koluma gidelim, Ol başımın belası" türküsünü söyleyecek. 
     

</TEXT>
</DOC>
