<DOC>
<DOCNO> 152192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur23.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç televizyonlarda içini döktü... 
</HEADLINE>
<TEXT>

     Devletin zirvesindeki tepkilerin arenası haline gelen 23 Nisan resepsiyonunun evsahiliğini yapan ve türbanlı eşinin gelip gelmeyeceğini son ana kadar açıklamayınca gerginliğin hedefine oturan TBMM Başkanı Bülent Arınç, "Tavır bana değil, hükümete" diyerek topu hükümete attı. Eşi Münevver Arınç'ın gelmeyerek "fedakarlık" yaptığını belirtti. 
     
     Ah vah edilecek durum değil 
     NTV'nin sorularını yanıtlayan Arınç, cumhurbaşkanı ve komutanların gelmeyişini şöyle değerlendirdi 
     "Ben davetin sahibiyim, katılmak isteyen buyurur gelir. Katılmak istemeyen kendine göre bir sebep bulur ve gelmez. Bunun çok büyütülmesi doğru değil. Gelselerdi şeref konuğumuz olurlardı. Ama gelmemeleri de çok üzüntü duyulacak, ah vah edilecek bir durum değil." Davetten önce cumhurbaşkanı, CHP lideri ve Genelkurmay Başkanı ile telefon görüşmeleri yaptığını doğrulayan Arınç, "Önce Başkanvekili Yılmaz Ateş ve Grup Başkanvekili Haluk Koç'a sebeplerini sordum. Kesinlikle sizinle ilgili değil hükümete karşı bir tavırdır' dediler. Bu çok yanlış, ben hükümetin bir üyesi değilim Meclis'in başkanıyım, bu Meclis ve bu bayram hepimizin' dedim. Öyle ama karar alındı' dediler. Tek sorunun eşimin türbanı olmadığını söylediler" diye konuştu. 
     
     Eşim fedakarlık yaptı 
     Bayramı gölgelemek isteyenlere fırsat vermemek için kendilerince uygun olanı yaptıklarını ve bunun eşi Münevver Arınç açısından bir "fedakarlık", kendi açısından da "doğru bir karar" olduğunu vurgulayan Arınç, şunları söyledi 
     "Baykal bana çok saygı duyduğunu ve sevdiğini, tavırlarının benimle ve Meclis ile ilgili olmadığını söyledi. Kararın Meclis'e karşı tavır olarak algılanacağını ve bundan çok rahatsız olacağımı söyledim, kararı gözden geçirmelerini istedim. Müspet veya menfi bir şey söylemedi. Cumhurbaşkanımız ve Genelkurmay başkanımıza sadece, Gerilim yaratmak isteyenlar var, buna fırsat vermeyeceğiz' dedim, onlar da bana bir şeyler söylediler. Mutlaka gelin demedim. Onlar da mutlaka geleceğiz veya gelmeyeceğiz demediler. Gelmek istemeyenleri ne zorla getirtecek ne de niye gelmediniz' diye merak edip soracak konumda değilim." 
     
     Kendimi Marslı gibi hissediyorum 
     Arınç, Başbakan Recep Tayyip Erdoğan'ın başkanlık sistemini gündeme getirmesinin hatırlatılması üzerine de, "Bunları duyunca sanki bu sabah dünyaya gelmiş bir Marslı gibi hissediyorum kendimi. Bunu, Özal, Demirel, yeri geldi biz konuştuk. Bunu istemek anayasaya aykırı değil, TCK'ya göre suç değil. Türkiye bugün parlamenter demokrasi ile yönetiliyor ve bana göre mükemmel olan budur. Ama ABD'deki tam başkanlığı benimsiyorsa bu da tu kaka değil" karşılığını verdi. 
     
     Mehmet Yılmaz'ı okuyun 
     Arınç, türban ve resepsiyon krizini önemseyenlerin Milliyet'in Genel Yayın Yönetmeni Mehmet Y. Yılmaz'ın yazılarını okumasını önerdi. 
     

     
</TEXT>
</DOC>
