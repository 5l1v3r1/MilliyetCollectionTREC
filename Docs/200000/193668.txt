<DOC>
<DOCNO> 193668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yasam/yas01.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Su'dan bir kriz 
</HEADLINE>
<TEXT>

   Ereğli'de iki köyün ahalisi, su yüzünden birbirine diş biliyor. Şimdilik suyun sahibi, gece gündüz baltalarla, palalarla nöbet tutan Çiğdemli köyü sakinleri... 
      SERKAN AYDEMİR Zonguldak DHA 
   
   Ereğli'nin Soğucak mevkiinde, 'su', iki köy ahalisini karşı karşıya getirdi. 
   Suyun kendilerine ait olduğunu söyleyen Çiğdemli köyü sakinleri, kazma, kürek, balta ve bıçaklarla gece-gündüz nöbet tutuyor. Jandarma da olay çıkmaması için köy sınırında güvenlik önlemleri alıyor. 
   Çiğdemli Muhtarı İsmail Aydın, sularını iki kilometre uzaktaki 130 tonluk depodan aldıklarını belirtip, durumu şöyle özetliyor 
   "Depoyu 1996'da yaptık. Aynı tarihlerde komşu Çayırlı köyüyle mahkemelik olduk. Zonguldak İdare Mahkemesi bizi haklı buldu ama Danıştay suyu Çayırlı'ya verdi. Su şebekesi var ama su gelmiyor." 
   
   'Can veririz, su vermeyiz' 
   Bölgelerine geçen Çayırlı sakinlerini geri çevirdiklerini anlatan Muhtar Aydın, iki gündür nöbet tuttuklarını, iftarlarını bile su başında yaptıklarını belirterek, "Çayırlı'nın zaten suyu var. Bizim suyu şişeleyip satmak için istiyorlar" iddiasında bulundu. Aynı köyden Fatma Akdeniz de, elindeki baltayla "Canımı veririm ama suyumuzu vermem" diyerek tepkisini dile getirdi. 
   Çayırlı Köyü Muhtarı Recep Yılmaz ise su nöbetine anlam veremediklerini belirtti. 
   
   
</TEXT>
</DOC>
