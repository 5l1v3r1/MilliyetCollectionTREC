<DOC>
<DOCNO> 181601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/bbas.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Örs'ün gözü Demirel'de 
</HEADLINE>
<TEXT>

   Basketbol Milli Takımı'nın coachu, kendisini göreve getiren Federasyon Başkanı Turgay Demirel ile görüşmeden herhangi bir karar almayacağını söyledi, "Pazartesi günü durumum netleşir" dedi 
   GÖKHAN TÜRE 

   
   Kura çekimine gitti 
   A Milli Basketbol Takımı coachu Aydın Örs, 2003 Avrupa Şampiyonası'nda çeyrek finale kalamayan ve "hayal kırıklığı" yaratan Ay - Yıldızlı ekipte göreve devam edip etmeme kararını pazartesi ya da salı günü verereceğini söyledi. Basketbol Federasyonu Başkanı Turgay Demirel'in, 2005 Avrupa Şampiyonası kura çekimi için haftasonu İsveç'in başkenti Stockholm'de bulunacağını belirten Örs, "Kendisi ile görüşmeden herhangi bir karar vermeyeceğim" dedi. 
   
   'Uzatmak istemiyorum' 
   BASKETBOL Federasyonu ile olan kontratının bu ay sonunda biteceğini, bu yüzden belirsizliği fazla uzatmak istemediğini ifade eden Aydın Örs, "İçinde bulunduğum durumu değerlendiriyorum. Beni göreve getiren Demirel ve Yönetim Kurulu. Onlara danışmadan herhangi bir açıklama yapmam, istifa etmem ya da devam ediyorum demem doğru olmaz" diye konuştu. Bu arada Demirel'in, Aydın Örs ile yola devam etmeyi planladığı öğrenildi. 
   
      Artık o bir Dev    BAKMAYIN 1.85'lik boyuna. O, aslında "Arslan yürekli" olduğunu 2003 Avrupa Basketbol Şampiyonası'nda herkese kanıtladı. 12 Dev Adam'ın en kısası ve en genci Ender 20 , Hidayet, Mirsad, İbrahim gibi yıldızlarımızın hayal kırıklığı yarattığı Avrupa Basketbol Şampiyonası'nda Mehmet Okur ile birlikte gururumuz oldu. Böyle bir sonu beklemediğini belirten Ender "Hırslı ve savaşcı bir sporcuyum. Kaybetmeyi hiç kimse sevmez. Son maçta yaptığım kritik hatadan dolayı herkesten çok ben üzüldüm, kahroldum. 2005'te çok daha iyi olacağız" dedi. 
   
   Litvanya fırtınası 98-82    LİTVANYA, 33. Avrupa Şampiyonası çeyrek finalinde Sırbistan - Karadağ'ı 98-82 yenerek yarı finalde Fransa'nın rakibi oldu. Baraj maçında Türkiye'yi eleyen Sırbistan - Karadağ karşısında baştan sona üstün oynayan Litvanya'yı Jasikevicius ve Siskauskas galibiyete taşıyan isimler oldu. Dünya ve Avrupa Şampiyonu Sırbistan - Karadağ'ı safdışı bırakan Litvanya devreyi de 57-43 önde kapadı. 
   
   Fransa çok rahat 76-69    33. Avrupa Şampiyonası çeyrek final mücadelesinde Rusya engelini 76 - 69 ile geçen Fransa yarı finale çıktı. A Grubu'nu 3'te 3 yaparak birinci sırada bitiren ve doğrudan çeyrek finale yükselen Horozlar'da, 18 sayı atan Parker ve 14 sayı ile oynayan Diaw yıldızlaşan isimler oldu. Fransa karşılaşmanın ilk yarısını da 42 - 39 önde kapadı. 
   
   Çeyrek finalde bugün 
   19.00 İspanya - İsrail 
   22.00 Yunanistan - İtalya 
   
   
</TEXT>
</DOC>
