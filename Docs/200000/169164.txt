<DOC>
<DOCNO> 169164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur11.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden yapılandırma bankacıları vurdu... 
</HEADLINE>
<TEXT>

     Kamu bankalarının yeniden yapılandırılması ve özelleştirilmesi için yapılan düzenlemeler sonucunda 32 bin banka çalışanın emekli veya başka kurumlara nakledilmesi suretiyle mağdur edildiği bildirildi. 
     BASK'a bağlı Bağımsız Büro Çalışanları Sendikası BÇS tarafından yapılan araştırmaya göre, Ziraat, Halk ve Emlak Bankalarında 2000 yılında toplam 62 bin olan personel sayısı, Ziraat Bankası'nda 22 bin, Halk Bankası'nda 8 bin olmak üzere toplam 30 bine düşerken, kapatılan Emlak Bankası'nın personeli bu iki bankaya nakledildi. 
     Araştırmaya göre, kamu bankalarından ayrılan 32 bin personelden 17 bin 648'i emekli olurken, 14 bin 352'si de istekleri dışında diğer kamu kurum ve kuruluşlarına nakledildi. Diğer kamu kurum ve kuruluşlarına nakledilen personelin 5 bin 837'si Halk Bankası, 8 bin 515'i de Ziraat Bankası personelinden oluşuyor. 
     BÇS'nin araştırmasına göre, çeşitli üniversitelere 2 bin 126, Maliye Bakanlığı'na 1558, İçişleri Bakanlığı'na 1182, Çevre ve Orman Bakanlığı'na 1159, Bayındırlık Bakanlığı'na 1151, Sağlık Bakanlığı'na 1086, Tarım ve Köyişleri Bakanlığı'na 1068, Başbakanlık ve bağlı kuruluşlarına 1046, Çalışma ve Sosyal Güvenlik Bakanlığı'na 773, Milli Eğitim Bakanlığı'na 730, Kültür ve Turizm Bakanlığı'na 643, Adalet Bakanlığı'na 581, Enerji Bakanlığı'na 570, Sanayi ve Ticaret Bakanlığı'na 384, diğer KİT ve kuruluşlara 295 banka çalışanı nakledildi. 
     
     GENÇ BANKA PERSONELİ MAĞDUR 
     Bağımsız Büro Çalışanları Sendikası Genel Başkanı Ayhan Çivi, diğer kurumlara nakledilen banka personelinin çoğunluğunun almış oldukları unvanlar itibarıyla hizmet sürelerinin 1 ile 15 yıl arasında değişen personel olduğunu belirterek, hizmet süreleri 20 yıl ve üzerinde olan amir ve müdür yardımcısı unvanlı personelin büyük çoğunluğunun halen bankalarda çalıştığını kaydetti. 
     Banka yönetiminin genç ve üretken personelini bankalardan uzaklaştırdığını vurgulayan Ayhan Çivi, diğer taraftan personel almak için sınav açtığını bildirdi. 
     Diğer kurumlara nakledilen personelin çalıştıkları kurumlarda sığınmacı muamelesi gördüğünü savunan Çivi, hiçbir hizmet içi eğitimine alınmadan bu personele çoğu kurumda niteliksiz görevler verildiğini söyledi. Ayhan Çivi, diğer kurumlara nakledilen banka personelinin maaşlarının dondurulduğunu da sözlerine ekledi. 
     
</TEXT>
</DOC>
