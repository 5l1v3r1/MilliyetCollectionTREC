<DOC>
<DOCNO> 168361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur39.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli genç boğazı kesilerek öldürüldü... 
</HEADLINE>
<TEXT>

     Adana'da, üniversite öğrencisi bir genç, arkadaşının evinde, çıplak ve boğazı kesilerek öldürülmüş halde bulundu. 
     Emniyet Müdürlüğü yetkililerinden alınan bilgiye göre, cinayet, Reşatbey Mahallesi Cevat Yurdakul Caddesi'nde bir apartmanın 4. katında, İncirlik Üssü'nde öğretmen olarak görev yapan Amerikalı Jonathan Simth'in kiraladığı belirlenen evde işlendi. Çağ Üniversitesi Uluslararası İlişkiler Bölümü 3. sınıf öğrencisi ve Amerikalı öğretmenin arkadaşı olduğu bildirilen İlter Altuğ 26 , evde ölü bulundu. 
     İlker Altuğ'un otomobilini apartmanın parkında görünce evin kapısını çalan, ancak açılmayınca çilingir çağıran arkadaşı Recep Yalçın'ın polise ihbarda bulunmasıyla ortaya çıkarılan cinayetin dün işlendiği belirlendi. 
     Evin salonundaki yatakta çıplak, boğazı kesik ve göğsünde de bıçak darbesi bulunan İlter Altuğ'un cesedinin karşısındaki sehpanın üzerinde de bir video kamera bulunduğu belirtildi. Kameranın içindeki video kaset, incelenmek üzere polis tarafından alındı. Salondan mutfağa kadar kanlı terlik izleri bulunduğu, suç aleti bıçağın da yıkanıp tezgaha konulduğu belirlendi. 
     Kapıcı Mahsun Ada, evin, yalnız yaşayan Amerikalı öğretmen tarafından kiralandığını, İlter Altuğ'un sık sık geldiğini gördüğünü belirterek, ''Her yıl Amerikalı öğretmen ülkesine giderken, anahtarı İlter Altuğ'a verirdi. O da zaman zaman arkadaşlarıyla birlikte eve gelirdi'' dedi. 
     Olay yerine gelen anne Hülya Altuğ, sinir krizleri geçirince 112 Hızır Acil Servis tarafından hastaneye kaldırıldı. 
     Cumhuriyet Savcılığı'nca soruşturmanın sürdürüldüğü bildirildi. 
     
</TEXT>
</DOC>
