<DOC>
<DOCNO> 191010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko33.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker GSMH borçların üzerindeyse bir kriz yaşarız 
</HEADLINE>
<TEXT>

     Eski Devlet Bakanı Masum Türker, Türkiye'nin borçlarının hiçbir zaman Gayri Safi Milli Hasılası'nın GSMH üzerine çıkmadığını savunarak, ''GSMH, borçlarımızın çok üstündeyse Türkiye'de muhakkak bir kriz yaşarız, yaşatırlar'' dedi. 
     Türker, Erciyes Üniversitesi ile Ekonomistler Platformu tarafından düzenlenen ''Türkiye Ekonomisi 2004 Beklentileri'' konulu panelde, Türkiye'nin büyümesini, gelişmesini, insanlarının rahata kavuşmasını istemeyen uluslararası güçlerin, her ülkede olduğu gibi çeşitli oyunlar oynadıklarını öne sürdü. 
     Türkiye'nin borç toplamının 201 milyar dolar, gerçekleşen GSMH'nın ise yaklaşık 203 milyar dolar olduğunu belirten Türker, ''Hiçbir zaman borçlarımızın miktarı, gerçekleştirdiğimiz GSMH'nin üzerine çıkmaz. Böylelikle bizim büyümemiz bu ikisi arasındaki fark kadar olur. Ola ki GSMH, borçlarımızın çok üstündeyse, Türkiye'de muhakkak bir kriz yaşarız, yaşatırlar. Yaşanan krizde de birikmiş olan kredimizi, paramızı alıp götürürler'' dedi. 
     2001'de yaşanan krizin Anayasa kitapçığının fırlatılmasıyla ortaya çıkmadığını ifade eden Türker, bunun kamuoyuna böyle yansıtıldığını ve bir kavga gibi gösterildiğini anlattı. 
     Erciyes Üniversitesi İktisadi ve İdari Bilimler Fakültesi Öğretim Üyesi Doç. Dr. Faik Bilgili de, Türkiye'nin, yaşadığı iki büyük krizi, kamunun düzensiz işleyişinin yanı sıra özel sektörün üzerine düşeni yapmamasına borçlu olduğunu kaydetti. 
     
</TEXT>
</DOC>
