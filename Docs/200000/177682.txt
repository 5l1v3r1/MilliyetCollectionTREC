<DOC>
<DOCNO> 177682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözleşmeli sağlık personeli kasım ayında atanacak 
</HEADLINE>
<TEXT>

     Sağlık Bakanı Recep Akdağ, sözleşmeli olarak istihdam edilecek sağlık personeli için yapılacak sınavların ve kura çekimlerinin Ekim ayında, personel atamalarının ise Kasım ayında yapılacağını söyledi. 
     Akdağ, makamında gazetecilere yaptığı açıklamada, eleman temininde güçlük çekilen yerlerde sözleşmeli sağlık personeli çalıştırılmasını öngören yasa gereğince alınacak personel için yapılacak merkezi sınav konusunda ÖSYM ve Milli Eğitim Bakanlığı'nın ilgili birimiyle görüşmeler yaptıklarını belirtti. 
     Sınavların, meslekle ilgili, genel yetenek ve genel kültür soruları şeklinde yapılmasını istediklerini söyleyen Akdağ, sınavın Ekim ayı içerisinde yapılacağını bildirdi. 
     Kasım ayında da bu personelin atamalarının yapılabileceğini ifade eden Akdağ, kurayla atanacak personel için de Bakanlar Kurulu'na sunmak üzere yönetmelik hazırladıklarını kaydetti. 
     Personelin, yerleri, pozisyonları ve sayılarıyla ilgili de çalışmaların sürdürüldüğünü dile getiren Akdağ, kurayla atanacak personelin kuralarının da Ekim ayı içinde çekileceğini bildirdi. 
     
     YASA NEYİ İÇERİYOR 
     Yasa, eleman temininde güçlük çekilen yerlerde ve hizmet dallarında sağlık hizmetlerinin etkili ve verimli şekilde yürütülebilmesini temin etmek üzere Sağlık Bakanlığı'nca sözleşmeli olarak istihdam edilecek sağlık personeline ilişkin düzenlemeler getiriyor. 
     Buna göre, her yıl çalıştırılacak sözleşmeli personel sayısını bunların pozisyon, unvan ve niteliklerini, DPT ve Maliye Bakanlığı'nın teklifi üzerine Bakanlar Kurulu belirleyecek. Bu pozisyonlarda çalıştırılacak personel sayısı 22 bini geçemeyecek. 
     Uzman tabip, tabip, diş tabibi ve eczacı pozisyonlarına her türlü atama kura ile diğer sözleşmeli personel pozisyonlarına atama ise merkezi sınavla yapılacak. 
     Daha önce devlet memurluğu hizmeti bulunanlar, halen devlet memuru olarak çalışanlar, diğer personel kanunlarına tabi olanlar ile bu kanuna tabi olarak istihdam edilip de hizmet sözleşmesini feshedenler veya sözleşmesi feshedilenler de sınavla atanması öngörülen pozisyonlara ancak merkezi sınavla atanabilecek. 
     Yasaya göre, ayrıca kamu kurum ve kuruluşlarının uzman tabip, tabip, diş tabibi ve eczacı kadrolarına açıktan atamalar, açıktan atama izni alınmaksızın mevzuatta öngörülen işlemlerin tamamlanmasından sonra sınavsız ve kura ile yapılacak. 
     Klinik şefi, klinik şef yardımcısı, başasistan ve asistan kadrolarına, açıktan atama izni alınmaksızın ilgili mevzuat çerçevesinde atama yapılabilecek. 
     
</TEXT>
</DOC>
