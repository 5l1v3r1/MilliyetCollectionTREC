<DOC>
<DOCNO> 154733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/spor/spo01.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE GÖRDÜ 
</HEADLINE>
<TEXT>

Beşiktaş Menajeri Sinan Engin, Trabzonspor'a tepki gösterdi, "Bize karşı nasıl oynamışlardı. Galatasaray'ın kalesine gitmediler" dedi 
     ORHAN YILDIRIM 

     'Dediğim çıktı' 
     BEŞİKTAŞ Menajeri Sinan Engin, Trabzonspor - Galatasaray maçı ile ilgili çarpıcı yorumlar yaptı. Engin, "Maç öncesi Galatasaray'ın üç puanı rahat kazanacağını söylediğimde beni ağır şekilde eleştirenler olmuştu. Ama dediklerim harfiyen çıktı. Tüm Türkiye doksan dakikanın nasıl geçtiğini gördü. Sezonu kapatan Trabzonspor, Galatasaray'ın kalesine bile gitmedi" ifadesini kullandı. 
     
     Yabancılara övgü 
     KİMSEDEN medet ummadıklarını da kaydeden Sinan Engin, "Herkes elini vicdanına koyup bir Trabzon-Beşiktaş, bir de Trabzon-Galatasaray maçlarını gözönüne getirsin. Bize karşı nasıl oynamışlardı. Ama önemli değil. Beşiktaş nasıl olsa tüm maçlarını kazanıp şampiyon olacak" dedi. Engin sahanın en iyileri olarak da Trabzon'un yabancılarını gösterdi, "Onların hakkını yemeyelim" diye konuştu. 
     
İlhan Mansız Roma'da      SİYAH - Beyazlı takımın dünkü antrenmanına katılmayan İlhan Mansız'ın reklam çekimi için Roma'ya gittiği açıklandı. Japonya'da yapılması gereken çekimlerin SARS hastalığı nedeniyle İtalya'ya alındığı belirtildi. Sakatlığı nedeniyle bu hafta forma giyemeyen yıldız oyuncu ile birlikte fizyoterapist Cem Türker'in de Roma'ya gönderildiği öğrenildi. 
     
Sergen kriziSol ayak adalesinde ödem tespit edilen yıldız oyuncunun Adanaspor deplasmanında forma giymesi tehlikeye girdi 
     MR'ı çekildi 
     ADANASPOR maçının hazırlıklarına dün yaptığı antrenmanla başlayan Beşiktaş bu kez de Sergen şokuyla sarsıldı. Yıldız futbolcunun dün çekilen MR'ında sol ayak adalesinde ödem tespit edildi. Sergen'in üç gün boyunca antrenmanlara çıkamayacağı, hafta sonunda oynamasının zora girdiği ifade edildi. 
     
     Özel toplantı 
     ANTRENMANA çocuğu hastalanan Zago ile özel izinli Giunti katılmadı. Ahmet Yıldırım ayağındaki çekme nedeniyle çalışmayı yarıda bırakırken, Teknik Direktör Lucescu idman sonunda futbolcularını saha ortasında toplayarak özel bir toplantı yaptı. Rumen hocanın ciddi uyarılarda bulunduğu öğrenildi. 
     
Nouma'dan karşı atakFransız yıldız, geniş bir dosya hazırlayarak FIFA'nın kapısını çaldı 
     FENERBAHÇE maçında attığı golden sonra yaptığı sevinç hareketi nedeniyle sözleşmesi feshedilen Nouma'nın, menajeri Chantal, Fransız yıldızın alacaklarının ödenmesi için resmen FIFA'ya başvurdu. Chantal'ın tam 14 sayfalık bir dilekçe ve Beşiktaş Kulübü ile yapılan sözleşmeleri, medyada çıkan haberleri kapsayan geniş bir dosya sunduğu öğrenildi. 
     HAFTA sonu ülkesine dönecek olan Nouma ise kendisine bir haftadır kötü davranıldığını iddia etti. Fransız oyuncu evine polislerin geldiğini ve yedi gün içinde Türkiye'yi terketmesinin istendiğini belirtti, "Bana yapılanları unutmayacağım. Beşiktaş'ta bir takım insanlardan soğudum. Beni kovmalarına, kulübümün hakkımı aramamasına şaşırdım" diye konuştu. 
     
Beşiktaş kürsüde      CENGİZ MALGIR 

     TURKCELL tarafından düzenlenen 'Ayın değeri' yarışmasının ilkinde, kulüpte emeği geçen 700 kişinin isminin yazılı olduğu bir forma ile Göztepe maçına çıktığı için birinciliğe layık görülen Beşiktaş dün ödülünü aldı.Törene Başkan Serdar Bilgili, yöneticilerin tamamı ve futbolculardan Zago, Cordoba, Pancu, Tayfur, Tümer, Ali Cansun ve Eser katıldı.Öte yandan teknik direktör Lucescu Marmara 34'ün düzenlediği Medya Kupası Futbol Turnuvası'nın kura çekimine katıldı. 
     
Federasyona başvuru      BEŞİKTAŞ, Futbol Federasyonu'na başvurarak şampiyonluk yarışındaki rakipleri Galatasaray ve Gençlerbirliği ile birlikte son üç haftadaki maçlarının aynı gün ve saatte oynanmasını istedi. Asbaşkan Kıvanç Oktay, "Bizce doğru olan budur. Böylece her türlü söylentinin ve şaibenin önüne geçileceğini düşünüyoruz" dedi. 
     

</TEXT>
</DOC>
