<DOC>
<DOCNO> 198164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun26.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Komünizm dönemi sırları tek tek ortaya çıkıyor 
</HEADLINE>
<TEXT>

     Eski Doğu Bloku ülkelerinde komünizm dönemindeki siyasi entrikalar, dönemin yöneticilerinin açıklamalarıyla tek tek ortaya çıkıyor. 
     Eski Sovyet Sosyalist Cumhuriyetleri Birliği'nin SSCB Sofya Büyükelçisi Viktor Şarapov, Bulgaristan Komünist Partisi'nin BKP , ülkedeki rejim değişikliği sırasında, dönemin Devlet Başkanı Todor Jivkov'a ne yapmaları gerektiğini Moskova'ya sorduğunu açıkladı. 
     Bulgaristan'da demokrasiye geçiş sürecinin en sıcak günlerinde 1988-1992 Sofya'da çalışan ve eski KGB'nin de üst düzey bürokratlarından biri olan Şarapov, Jivkov'un devrilmesi kararının tamamen Bulgaristan Komünist Partisi'ne ait olduğunu bildirdi. 
     Şarapov, ''Trud'' gazetesine yaptığı açıklamada, dönemin Bulgaristan Dışişleri Bakanı Petar Mladenov'un, SSCB lideri Mihail Gorbaçov'a bir mektup yazarak, Bulgaristan'daki yenilikçi hareketin yavaş ilerlemesinden duyduğu rahatsızlığı dile getirdiğini belirterek, gelişmeleri şöyle anlattı 
     ''Bulgaristan yönetiminde değişiklik yapma ihtiyacı gündeme getirilmişti. Todor Jivkov'un geleceği konusunda türlü fikirler ortaya atıldı. Bunlardan birine göre Jivkov'un BKP'nin bir çeşit üst düzey makamında kalması öngörülüyordu. Bulgar siyasi liderleri, Moskova'ya fikir sorma kararı aldı. O zaman hem ben hem de Kremlin, Bulgarların bu konudaki kararını kendi başına almaları gerektiğini söyledik.'' Moskova'da, Gorbaçov önderliğindeki yenilenme hareketlerinin hızla sürdüğü bir ortamda, Bulgaristan'da değişimin yavaş ilerlemesinden Bulgar halkının da şikayetçi olduğunu öne süren Şarapov, ''Her şeye rağmen 10 Kasım 1989 olayları, izlenebilecek en demokratik yoldu. BKP'nin Politbüro oturumu yapıldı ve Politbüro Todor Jivkov'u görevinden aldı'' diye konuştu. 
     
</TEXT>
</DOC>
