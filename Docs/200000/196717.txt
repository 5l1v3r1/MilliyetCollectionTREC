<DOC>
<DOCNO> 196717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/aspo.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk futbolunun kaptan gemisi alabora oldu 
</HEADLINE>
<TEXT>
   Amiral battı 2-2 
   Dünya üçüncüsü Milli Takım, rotayı okyanusa çevirmişken, derede boğuldu. İlhan ile Hakan'ın golleri tribünleri coşturdu. Ancak son noktayı Letonya koydu 
      MEHMET DEMİRKOL 

   
   İkinci yarının 20. dakikasına doğru 1 - 0 öndeyken, ama gayet durgun oynarken Gökdeniz'in oyuna girmesiyle hareketlendik. Nihat sola geçti, anonslarla tribünler coşturuldu. Ve Trabzon'un genç yıldızı 63'te sağdan yaptığı ikinci ortada ön direkte topu Hakan'la buluşturdu. Hakan Şükür, "Ben bu işte h l varım" dercesine gol yapıp, maçı 2 - 0'a getirdi. Şenlik iyice artmış, Letonya bitmiş gözüküyordu. Ama 66'da Baltıklılar atabilecekleri tek şekilde gole ulaştılar. Ümit Milli Takım'ın yediğine benzer serbest vuruş Laizans'ın ayağından kullanıldı, top herkesin arasından geçip gol oluverdi. Bir dakika sonra Hakan Şükür'ün üst direkten dönen şutu bizi derin şoktan çıkarmalıydı. Ama dirilen Letonya oldu. 78'de Bülent'in, uzun bir koşu yapan Verpakovskis'i düşüremeyişi, onun düşerken yaptığı garip vuruşun gol oluşu umutları yıktı ve Letonya'ya bizim Macaristan zaferimize benzer bir tarihi vaka kazandırdı. 
   Halbuki Riga'dakinden çok daha iyi başlamıştık. İlhan'ın sonsuz bir meydan okumayla, hatta biraz da küstahça volesi kaleci Kolinko'nun tribündeki, televizyon başındaki herkes gibi sadece izlemeye çalıştığı bir gol olmuştu. Sadece İlhan'ın yapabileceği bir işti ve tecrübesiz Letonya'yı çok zor duruma düşürdü. 20'de Tümer'le başlayıp Nihat'ın şık ortasıyla devam eden akında bulmuştuk 1 - 0'ı. 
   Letonya'nın katı 4 - 4 - 2'si kötü bir takımın nasıl bir muhteşem futbol anlayışına ve direncine sahip olabileceğinin bir göstergesiydi. Bizde yaygın olan, "İyi futbol, iyi futbolcularla oynanır" fikrini çürüten ekipti. Dörtlü savunmaları blok halinde hareket ediyor, orta dörtlüleri hiç pres yapmadan fizik güçlerini ekonomik kullanarak alanı daraltıyorlardı. Biz ise 2 - 4 - 4 gibi oynuyorduk. Deniz ve Bülent'i geride bırakıp Nihat ve Tümer'in doldurduğu hücum kanatlarını kullanmaya çalışıyorduk. Bunu yapabildiğimiz zamanlar maçı koparacak pozisyonları bulduk. Tümer soldan orta yapmaya çalışıyor, Nihat sağdan katedip şut kovalıyordu. Sociedadlı ilk üç denemesinde şutları sol ayağı ile kullanmak zorunda kalınca 37'de Tümer ile kanat değiştirdi. Ama bu da genel görüntümüzü değiştirmedi. Kanattan başarılı olduğumuz sürece, yani ilk yarıda üç kez gole yaklaştık. 8'de Tugay'ın pasında Nihat vurdu. 12'de Tümer'in ortasına Hakan... Ve 20'de gol geldi. O dakikaya kadar hiç çıkmayan Letonya'nın dörtlü savunma bloğu kanatlarını ileri yollamaya, orta sahasıyla sayı aramaya başladı. 26'da Laizans'ın şutunda Ömer muhteşemdi. 45'te Rubins'in deparında ise Deniz Barış... 
   Ancak Ümit Davala'nın üç yıldır futbol oynamıyormuş gibi hali, Hakan'ın ileride statik ve etkisiz kalışı, Tugay'ın kesicilik işini yapamayışı Letonya'yı hareketlendiriyordu. İyi geri dönemiyor, topu ileride tutamıyorduk. Biz 2 - 0'ı bulana kadar Letonya'nın bu çabaları devam etti. Bülent ve Ümit'in başarısız savunma performansları Deniz ve İbrahim'in işini zorlaştırdı. Ve bu duruma rağmen 2 - 0'ı bulmamız, istediğimz skoru almamıza yetmedi. Ve bizce böylece bir devir kapandı. Emeği geçen herkese teşekkürler. 
   
   Avrupa şaşkına döndü    Letonya'ya elenmemiz geniş yankı uyandırdı, televizyonlarda "Küçük Baltık ülkesi, Türkiye'yi denize gömdü" yorumları yapıldı 
   A Milli Takımımız'ın Portekiz biletini kaçırması, Avrupa'yı da şaşkına çevirdi. Maçın bitiş düdüğünün ardından televizyon kanallarında Letonya'nın zaferine geniş yer ayrıldı. İspanya'nın TVE kanalı, 2 - 2'yi gecenin sürprizi olarak değerlendirirken, Türkiye'de büyük üzüntü yaşandığını belirtti. 
   İSVEÇ'İN SVT kanalı ise gelişmeyi, "Küçük Baltık ülkesi, Dünya üçüncüsünü denize gömdü" sözleriyle duyurdu. Dünyanın en çok izlenen spor kanalları arasında yer alan Eurosport da maçın geniş bir özetini yayınladı. Yorumcu, "Letonya'dan büyük vurgun. Tüm favoriler çıktı, Türkiye battı" dedi. 
   ALMANYA'NIN ZDF Kanalı, 2 - 2'lik beraberliğin tam bir facia olduğuna dikkat çekerek, "Türk futbolu iki gecede yıkıldı" yorumunu yaptı. Letonya kanalı LTN ise zafer görüntülerine yer verirken, "Dünya üçüncüsünü yenmek gurur verici. Türkiye bize fare gibi geldi" sözlerini kullandı. 
   
   Maçın hakemi 
   Faul değildi    MAÇ öncesinde en tartışılan isim olan İsveçli hakem Frisk, 90 dakikayı tek hatayla noktaladı. 66. dakikada Emre'ye faul yapılmasına rağmen, kararı ters veren Frisk, bir anlamda golün yaratıcısı oldu. Bunun dışında kartlarını yerinde kullandı ve objektif yönetti. 
   
   
   Protesto yağmuru    Tribünler, Şenol Güneş'i istifaya davet etti, Ümit Davala'yı uzun süre ıslıkladı. Letonyalı futbolcular da alkışlandı 
   
   Büyük tepki 
   BJK İnönü Stadı'na büyük umutlarla giden taraftarlar, 2-2'lik beraberlik ve kaçan final karşısında şoke oldu. İkinci yarıda oyundan alınan ve ıslıklanan Ümit Davala, taraftara alkışla karşılık verince, ortalık daha da karıştı. Karşılaşmanın ardından da tribünler Şenol Güneş'i istifaya davet ederken, sahadan turu çıkaran Letonyalı futbolculara da alkış tuttu. 
   
   'Pes etmeyeceğim' 
   MAÇIN ardından son derece üzüntülü görünen Milli Takım Teknik Direktörü, istifa söylentilerine kısa ve net cevap verdi "Pes etmeyeceğim, savaşmaya devam edeceğim." 2-0'dan sonra yenilen golün kırılma noktası olduğunu vurgulayan Güneş, "İşin altından kalkamadık. Bu maçta savaşamadık. Bizim için büyük şok. Türk halkından özür diliyoruz" diye konuştu. 
   
   'Tarihi galibiyet' 
   LETONYA Teknik Direktörü Starkovs ise, Türkiye'nin iki maçta da favori olmasının kendileri için iyi olduğunu vurgulayarak, "Tarihi bir galibiyet aldık. Türk sporseverlerine de alkışlarından dolayı özel olarak teşekkür etmek istiyoruz" ifadesini kullandı. Türk gazetecilerle bir araya gelen Letonyalı bir basın mensubu ise, "Bizim hocamız başınızda olsaydı, siz finaldeydiniz" dedi. 
   
   Ulusoy'dan istifa sinyali    PORTEKİZ hesaplarının suya düşmesi Başkan Haluk Ulusoy'un tüm planlarını alt üst etti. Daha önce görevinden ayrılacağını açıklayan Federasyon Başkanı, yoğun baskılar nedeniyle önümüzdeki yıl haziran ayında yapılacak seçimlere yeniden adaylığını koymayı düşünüyordu. Ulusoy'un, finallere veda edilmesi nedeniyle bu kararını gözden geçireceği ve istifayı gündeme alabileceği öğrenildi. Başkan Ulusoy'un, maçtan sonra soyunma odasına gidip, "Hepimize geçmiş olsun. Canınız sağolsun" diyerek, oyuncuları teselli etmeye çalıştığı bildirildi. 
   
   'Milli takıma adayım'    
   Aybaba'nın rüyası 
   TRABZONSPOR Teknik Direktörü Samet Aybaba, içinden geçenleri açıklıkla basın mensuplarına ifade etti. Antrenman öncesinde gazetecilerin, milli takım çalıştırıcılığıyla ilgili sorularını yanıtlayan Aybaba, "Haziran ayında milli takıma adayım" diyerek gönlünde yatan aslanı açıkladı. 
   
   'Çok zaman var' 
   BU konuyu şimdiden konuşmanın aslında doğru olmadığını vurgulayan Trabzonspor çalıştırıcısı, haziran ayına kadar daha çok sürenin olduğuna dikkat çekti. Aybaba, şöyle konuştu "Benim de her antrenör gibi hedefim milli takım. Bu da doğal. Güneş ise son derece başarılı. Ondan sonra görevi elbette isterim." 
   
   Zorunlu değişim 
   RÜŞTÜ, Fatih ve Emre Aşık'ın cezalı olması nedeniyle ilk 11'de değişikliğe giden Şenol Güneş, bu futbolcuların yerine Ömer, Ümit Davala ve Deniz'e görev verdi. Geçen maçta oynayan Okan ve Ergün'ü kenara çeken Güneş, Tümer ve Hakan Şükür'e şans tanıdı. İlhan - Hakan ikilisi forvette görev aldı. 
   
   Tayfun yine yok 
   DÜNYA Kupası'nda kadrodan çıkarılması nedeniyle bir dönem Şenol Güneş'e küsen Tayfun Korkut, dün de 18 kişilik kadroya alınmadı. Bunun yanında, önceki gün Almanya karşısında Ümit Milli Takımı'nda oynayan İbrahim Toraman ise yedek kulübesinde yer buldu. 
   
   Ceplere yasak 
   LETONYA maçı için yoğun güvenlik önlemleri alan İstanbul Emniyeti, İnönü Stadı'nda kuş uçurtmadı. Biletli seyirciler stat çevresine bile alınmazken, taraftarların cep telefonlarıyla içeri girmelerine izin verilmedi. Toplanan telefonlar maç sonrasında dağıtıldı. 
   
   Basın ordusu 
   TÜRKİYE'NİN Letonya ile oynadığı baraj maçı, medyanın da büyük ilgisini çekti. Bu kritik karşılaşmada, 31'i yabancı olmak üzere toplam 282 basın mensubu görev yaptı. 
   
   Türkiye yükselişte 
   FIFA'NIN Milli Takımlar dünya klasmanında, Türkiye bir basamak yükselerek 739 puanla yedinci sırada yer aldı. Brezilya, Fransa, İspanya ve Arjantin'in ilk dört sırada bulunduğu klasmanda Letonya, 69. sıradan 56. basamağa çıktı. 
   
   Kaptan Bülent'e sataştılar 
   OLAYLI Beşiktaş - Galatasaray maçının yankılarının dün de sürmesi dikkat çekti. A Milli Takım'ın tecrübeli kaptanı Bülent Korkmaz'a ısınma sırasında özellikle kapalı tribünde yer alan Siyah - Beyazlı taraftarın sık sık sözlü sataşmaları, diğer futbolseverler tarafından protesto edildi. 
   
   
   Göze çarpanlar    ÖMER Kalesinde üç top gördü, ikisi gol oldu. Çarprazdan yediği ilk golde yer tutmada hata yaptı. 
   DENİZ İlk yarıda kusursuzdu. Bülent'in açıklarını kapattı. Ancak tek hatası golle sonuçlandı. 
   TUGAY Orta alanda ona çok iş düşüyordu. Tam bir hayal kırıklığı oldu. Sahanın en etkisiz isimlerindendi. 
   ÜMİT DAVALA Sağ kanatta kayıptı. Yaptığı ortaların hepsi rakibe gitti. Savunma yönünde de eksikler vardı. 
   KOLİNKO Letonya'nın kalecisi zor bir 90 dakika yaşadı. Hakan Şükür'ün direkten dönen topu şansıydı. 
   VERPAKOVSKİS Savunmamızı sürekli rahatsız etti. Sürati, tekniği ve son vuruş becerisiyle beğeni topladı. 
   
   
   
</TEXT>
</DOC>
