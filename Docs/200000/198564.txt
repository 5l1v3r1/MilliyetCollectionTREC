<DOC>
<DOCNO> 198564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Anketten Arena çıktı 
</HEADLINE>
<TEXT>

   Beşiktaş, Chelsea maçını oynayacağı stadı belirlemek için Almanya'da adeta kamuoyu araştırması yaptı. Telefon trafiği kurulurken, yoğun görüşmeler sonrasında yöneticiler Schalke 04'ün sahasında karar kıldı 
      BİLAL MEŞE 

   
   Pazartesi son gün 
   UEFA'NIN şok bir kararla Beşiktaş ve Galatasaray'ın maçlarını tarafsız sahaya almasına tepkiler sürerken, Siyah - Beyazlı yönetim, Almanya'da oynayacağı stat için geniş çaplı bir araştırma yaptı. Pazartesi günü saat 12.00'ye kadar UEFA'dan ek süre alınırken, II. Başkan Hüsnü Güreli, "Almanya'da yaşayan yüzün üzerinde dostumuzla konuştuk. Yaptığımız görüşmeler sonunda Schalke 04'ün kullandığı Auff Arena Stadı ön plana çıktı. Bu stadın üzerinde yoğunlaştık" dedi. 
   
   Masraf 873 milyar 
   AUFF Arena Stadı'nın 60 bin kişilik kapasitesi olduğuna da dikkat çeken Hüsnü Güreli, kira ve güvenlik için yaklaşık 500 bin Euro harcama yapacaklarını söyledi. Bu rakamın astronomik olduğuna değinen Güreli, "Tüm masrafları çıktığımız taktirde bu maçtan 700 bin Euro civarında bir gelir bekliyoruz. Şu aşamada en iyi alternatif bu stat. Kaldı ki tribünlerin zemine çok yakın olması taraftarın takım üzerinde motivasyonunu da artıracak" ifadelerini kullandı. 
   
   'İstanbul'da oynardık'    İNGİLİZ Kulübü'nün Başkanı Ken Bates, UEFA'dan karşılaşmanın tarafsız sahaya alınması yönünde bir istekleri bulunmadığını tekrarlayarak, Beşiktaş ile İstanbul'da oynamaktan çekinmediklerini söyledi. Bates, "Bu yönde bir karar çıkmasıydı, İstanbul'da oynayacaktık. Sadece seyircimizi güvenlik için götürmemeyi düşünüyorduk" diye konuştu. 
   BEŞİKTAŞ'A da ilginç bir çağrıda bulunan Chelsea Başkanı, "Türkiye ile problemimiz yok. İsterlerse gelsinler, Londra'da misafirimiz olsunlar. Onlara Stamford Bridge'in kapıları sonuna kadar açık" dedi. Chelsea'nin daha önce bilet talebinde bulunmaması nedeniyle Almanya'da oynanması planlanan maçta da İngilizler'e ayrılan tribün boş kalacak. 
   
   Kartal'da Giunti şoku    Şanssızlığın böylesi 
   CHELSEA maçına cezalı duruma düşen Giunti'nin, Fenerbahçe'ye karşı oynaması da tehlikeye girdi. Dünkü idmanda Ahmet Dursun'un darbesiyle sol ayak bileğinden sakatlanan ve idmanı yarıda bırakan İtalyan yıldızın durumu bugün kesinlik kazanacak. Bu arada Lucescu'nun, Sergen'i, derbide dinlendirmek amacıyla yedeğe çekmeyi düşündüğü, yerine de ilk 11'de de Tümer'e şans vermeyi planladığı öğrenildi. 
   
   Dursun tehlikede 
   CEZALI Zago'nun yerine defansta Ahmet Yıldırım görev yapacak, İlhan yine tek forvet olarak sahaya çıkacak. Öte yandan Lazio maçında oynamak istemeyen ve tribüne çıkan Ahmet Dursun'a tepkiler büyüyor. Lucescu'nun, profesyonel davranmadığı gerekçesiyle kendisini kızağa çekebileceği ileri sürüldü. Derbiye ekstra prim vermeyen yönetim, galibiyet halinde 10'ar bin dolar dağıtacak. 
   
   Luce'den terapi    SİYAH - Beyazlı ekibin teknik patronu, Lazio deplasmanından aldığı sonuçla Şampiyonlar Ligi'ndeki umutlarını artıran oyuncularını Fenerbahçe derbisine yönlendirmek için yoğun çaba harcıyor. Ümraniye Tesisleri'nde yapılan ilk antrenmandan sonra futbolcuları ile bir toplantı yapan Rumen hoca çeşitli uyarılarda bulundu. 
   LAZİO maçının geride kaldığını vurgulayan Lucescu, derbinin kendileri için çok önemli olduğunu, Avrupa'da başarılı olmak için ligde sorun yaşamamaları gerektiğini söyledi. Lucescu'nun, "Kafanızdaki tüm sorunları rafa kaldırın. Yoğunluğunuzu bu maça verin. Kazanırsak, şampiyonluk için büyük avantaj yakalarız" dediği öğrenildi. 
   
   Ronaldo tarihe geçecek    BREZİLYALI oyuncu, derbi maçında forma giymesi halinde Daniel Amokachi'nin rekorunu egale edecek. Üçüncü sezonunu geçiren Ronaldo, 77 kezle Nijeryalı futbolcuya ait lig maçlarında en çok forma bulan yabancı unvanına ortak olacak. İstikrarlı futboluyla dikkat çeken 29 yaşındaki Ronaldo, 98 resmi maçta 8'i ligde olmak üzere 11 gol attı. 
   
   Cordoba geçit vermiyor    KOLOMBİYALI eldiven, derbilerdeki performansıyla göz dolduruyor. Beşiktaş'ta ikinci sezonunu geçiren Cordoba, beş derbide de kalesinde gol görmedi. Geçen sezonki gibi bu sezon da ligin en az gol yiyen kalecisi unvanını elinde bulunduran başarılı file bekçisi, Galatasaray'a karşı çıktığı üç, Fenerbahçe ile oynadığı iki karşılaşmada da gol yemedi. 
   
   
</TEXT>
</DOC>
