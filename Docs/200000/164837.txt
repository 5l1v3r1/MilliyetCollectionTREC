<DOC>
<DOCNO> 164837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/siyaset/siy20.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Gül’den yoğun temaslar      Amman yakınlarındaki Ölü Deniz’de Ortadoğu barışı için düzenlenen Dünya Ekonomik Forumu olağanüstü toplantısında verilen arada ABD Dışişleri Bakanı Colin Powell ve ABD’nin Irak’a atadığı sivil yönetici L. Paul Bremer’la ayaküstü üçlü zirve yapan Dışişleri Bakanı Abdullah Gül, Yunanlı meslektaşı Yorgo Papandreu ile de Marrott Otel’de ikili bir görüşme gerçekleştirdi. Papandreu ile yarım saat görüşen Gül, daha sonra da Ürdün Kralı Abdullah tarafından kabul edildi. 
     
Hanedan düğünü      Sultan Beşinci Murad ile Sultan Reşad’ın torunu ve 600 yıllık hanedana hem anadan hem de babadan mensup tek şehzade olan Osman Osmanoğlu’nun en küçük oğlu Şehzade Selim, büyük halasının isminin verildiği Ortaköy’deki Esma Sultan Yalısı’nda Alev Öcal ile dünya evine girdi. Londra Kingston Üniversitesi’nde İşletme okuyan Şehzade Selim’in şahitliğini hocası Prof. Dr İlber Ortaylı’nın, Öcal’ın şahitliğini ise amcası Turgay Öcal’ın yaptığı nik ha büyük bölümü hanedan mensubu 160 kişi katıldı. Gelin ve damadın balayı için İtalya’ya gideceği öğrenildi. n GÜRKAN AKGÜNEŞ İstanbul 
     
Uyum Paketi fenalaştırdı      6. Uyum Paketi’nin çıkarılma süreci Dışişleri Bakanı Abdullah Gül’ün "tansiyonunu" yükseltti. Paket Meclis’te görüşülürken bu tarihi oylama öncesi Gül aniden kabine sıralarından kalkarak sıkıntılı bir şekilde TBMM’deki Sağlık Merkezi’ne gitti. Tansiyonunu ölçtüren Gül, değerlerin 10-15 çıktığını görünce telaşlandı. Yeniden ölçülmesini istedi, aynı sonucu görünce biraz bekledi, diğer kolundan ölçtürdü. Bu kez de 9-14 çıktı. Bir türlü rahatlayamayan Gül’ü CHP Milletvekili Bayram Meral rahatlattı "Korkmayın, bakın benimki 11-17. Bir şey olmaz." 
     

</TEXT>
</DOC>
