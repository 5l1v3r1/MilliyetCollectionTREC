<DOC>
<DOCNO> 153992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko11.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Kamu borcunun milli gelire oranını düşürmeliyiz... 
</HEADLINE>
<TEXT>

     Merkez Bankası Başkanı Süreyya Serdengeçti, '' Eğer reel faizler düzeyinde gerekli düşüşü sağlamazsak, bu program yürümez diye, en başından itibaren söylüyorum'' dedi. 
     Serdengeçti, CNBC-e Televizyonu'ndaki programda, faizler ve kamu borçlarının çevrilebilirliği konusuna değindi. 
     Serdengeçti, borçların çevrilebilirliğine ilişkin olarak, Türkiye'nin milli gelirine oranla bakıldığında, kamu borcu yüksek bir ülke konumunda bulunduğunu, bunun önemli bir nokta olduğunu bildirdi. 
     Kamu borcunun yüksek olduğu ülkelerde borcun çevrilebilirliğine ilişkin bekleyişlerin enflasyonla, büyüme dinamiklerini etkilediğini, Türkiye'de de bunun aynen geçerli olduğunu belirten Serdengeçti, ''Bu durumda yapmanız gereken şey -ki bu program da onu sağlamaya çalışıyor- kamu borcunun milli gelire oranını düşürmek'' dedi. 
     Serdengeçti, şöyle devam etti 
     ''Nasıl düşürülür Bütçede faiz dışı fazla vereceksiniz, bu yardım edecek. Bunun yanı sıra reel faizlerin düşmesi lazım, kur istikrarı lazım ve tabii büyüme lazım ekonomide, bunların hepsi ile kamu borcunun milli gelire oranı düşer. Bunlardan büyüme bir sonuçtur, reel faizler bir sonuçtur ve kur istikrarı da karşımıza bir sonuç olarak çıkar. Kontrol edebileceğiniz tek değişken, faiz dışı fazla. Nitekim hükümetimiz de 2003 bütçesi ile birlikte burada yüksek bir faiz dışı fazlayı ortaya koydu. 
     Programımız, özellikle maliye politikası kararlılıkla devam ederse biz, pekala borçların çevrilebilirliği konusunda olumlu gelişmeler göreceğiz. Aynı zamanda reel faizlerin düştüğünü, büyümeye bunun önemli katkısının olduğunu, kur istikrarı ile beraber, çünkü bekleyişleri değiştirecek. İç talebi canlandırabilecek, oradan da büyüme gelebilecek. Bunların hepsini görebileceğiz.'' Serdengeçti, ''Sıkı bir maliye politikası Türkiye'de, madem ki kamu borcu yüksek büyümenin bir köstekleyicisi değil, destekleyicisi, bunu kabul etmek gerekiyor'' dedi. 
     
     FAİZLERİN DÜŞÜRÜLMESİ 
     Faizlerin düşürülmesi için Merkez Bankası'nın zaman zaman piyasaya girmesinin faydalı olacağı konusundaki görüşlerini de ifade eden Sergengeçti, faizlerin düşürülmesi için anlattıklarının geçerli olduğunu belirtti. 
     Sergengeçti, ''Yoksa suni müdahalelerle geçici bir sonuç alabilirsiniz ama daha sonra çok daha kötü olabilir. Bu, kısa vadeli faizler için de geçerli'' diye konuştu. 
     Türkiye'de aslında şikayet edilen şeyin reel faizlerin aşırı yüksek seviyesi olduğunu kaydeden Serdengeçti, faizlerin aşırı yüksek olmasını, ''ekonominin evvelden beri içinde bulunduğu dengesiz ortam, kırılgan yapı ve geçirilen krizlere'' bağladı. 
     Serdengeçti, sadece bono piyasalarında değil, kısa vadeli faizlerde de yapılacak suni bir düşürmenin önce olumlu bir etki vereceğini belirterek, ''Fakat sonra insanlar, sizin enflasyondan başka şeyleri hedeflediğinizi görürse tam tersi etki yapar. Faizler yine yükselir. Dolayısıyla bu yola gitmemek lazım'' dedi. 
     Serdengeçti, kısa vadeli faizlerin düşürülmesi konusunda hükümetten baskı gelmediğini de ifade ederek, burada hükümete biraz haksızlık edildiğini düşündüğünü, hükümetlerin eleştirilebileceğini ancak eleştirilerin doğruya dayanması gerektiğini bildirdi. 
     
     DÖVİZ ALIM İHALESİ 
     Serdengeçti, gıda fiyatlarının Nisan ayı itibarıyla yüksek olduğunun anlaşıldığını belirterek, ''Mevsimsel nedenlerle Nisan ayı enflasyonu Mart'tan daha iyi çıkmaz ama TÜFE ve TEFE detayları incelendiğinde kamuoyu dönüm noktasını fark edecektir'' diye konuştu. 
     Merkez Bankası'nın hafta içinde açıkladığı döviz alım ihalelerine her an başlanabileceğini de kaydeden Serdengeçti ancak, bu alımların amacının kurun seviyesini yükseltmek olmayacağını söyledi. Serdengeçti, Türkiye'nin dış borç servisinin içerideki istikrara olumlu katkısı düşünüldüğünde, kendilerine göre rezervlerin biraz daha artırılması gerektiğini kaydetti. 
     




</TEXT>
</DOC>
