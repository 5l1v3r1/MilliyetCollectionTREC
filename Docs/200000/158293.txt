<DOC>
<DOCNO> 158293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo16.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili İlhan Mansız G.Saray maçında patlama yapacak... 
</HEADLINE>
<TEXT>

     Beşiktaş Kulübü Başkanı Serdar Bilgili, Mülkiye Öğrenci Şenlikleri kapsamında, Ankara Üniversitesi Siyasal Bilgiler Fakültesi'nde SBF bir söyleşiye katıldı. 
     Söyleşide, kulüp başkanı Serdar Bilgili'nin yanısıra fakülte dekanı Prof.Dr.Celal Göle ve öğrenciler de yer aldı. 
     SBF'de olmaktan dolayı onur ve gurur duyduğunu anlatan kulüp başkanı Bilgili, ''Çok değişik duygular yaşadığımı bir dönemdeyim. 3 yıldır hedeflediğim amaca ulaşmak üzereyiz. Şampiyonluğun 100. yıla denk gelmesi ayrıca bir gurur ve onur'' dedi. 
     Daha şampiyon olmadıklarını vurgulayan Bilgili, ''Şimdiden şampiyonluk havasına girmemizin sıkıntısını yaşıyorum. Şampiyon olunca kutlayalım. Daha haketmedik. Galatasaray maçından sonra bu mutluluğu yaşayacağımıza inanıyorum. Bu maç İlhan Mansız'ın maçı olacak'' diye konuştu. 
     
     KALECİ CORDOBA KALACAK MI 

     Bilgili, kaleci Cordoba'nın sezon sonunda kalıp kalmayacağı konusundaki bir soruyu, ''Kiralık bir oyuncumuz. Diğer kulübüyle aralık ayı sonuna kadar sözleşmesi var. Gerekli çalışmayı yapıyoruz. Büyük bir ihtimalle kalacak'' diye yanıtladı. 
     Transfer çalışmalarında takımlarının adlarının geçmemesini başarı olarak değerlendiren Bilgili, şöyle konuştu 
     ''Adımızın geçmemesi bizim başarımızdır. Birkaç futbolcuyla görüşüyoruz. Onlarla da anlaşmış durumdayız. Sezon bitiminde açıklayacağız.'' 
     
     SAMSUNSPOR MAÇI İNÜNÜ'DE OLABİLİR 

     Bilgili, Galatasaray maçı sonrasında şampiyonluğu garantilemeleri durumunda, Samsunspor karşılaşmasını BJK İnönü Stadı'nda oynayabileceklerini belirterek, ''Bu konuda şu ana kadar herhangi bir girişimde bulunmadık. Ancak maç sonrasında girişimde bulunabiliriz. Rakibimizin yöneticileri de buna sıcak bakacaklardır'' dedi. 
     
     STAT PROJESİ 

     BJK İnönü Stadı ile ilgili projelerini bu yıl da yaşama geçiremeyeceklerini dile getiren Bilgili, şöyle konuştu 
     ''Stadın kapasitesini yıkarak değil, genişleterek artırmayı planlıyoruz. Bu proje bile 15-20 milyon dolar gibi bir rakam tutuyor. Borçlanmak istemiyoruz. Bu projeyi şu anda gerçekleştiremeyeceğiz.'' 
     
     LUCESCU MU, TERİM Mİ 

     Sezon başında teknik direktör konusunda ilk olarak Fatih Terim ile görüştüğünü ifade eden Bilgili, ''Ancak Terim kendisinin başkana ve Galatasaray'a sözü olduğunu belirtti. Daum ile yollarımızı ayırdıktan sonra Galatasaray Kulübü Başkanı Özhan Canaydın'dan izin alarak Lucescu ile görüştüm ve anlaştık. Kendisiyle uzun süreli bir sözleşme yapmayı planlıyoruz'' diye konuştu. 
     
     DAUM, FENERBAHÇE'DE BAŞARILI OLUR MU 

     Bilgili, Fenerbahçe'nin transfer etmek istediği teknik direktör Daum'un, gerekli ortamın yaratılması durumunda başarılı olacağını söyledi. 
     Daum'un iyi bir teknik adam olduğunu vurgulayan Bilgili, şunları kaydetti 
     ''Bizdeki performansının düşük olmasının nedeni o dönemde Almanya'da süren davalarıdır. Daum'un Fenerbahçe ile anlaşması Beşiktaş için tehlikedir. Türkiye'nin şartlarını iyi biliyor. Çalışma ortamı onun istediği gibi olmalı. Gerekli çalışma ortamı sağlanırsa, Fenerbahçe'de başarılı olur.'' 
     
     NOUMA KONUSU 

     Bilgili, Nouma'nın Beşiktaş'a zarar verdiğini ve bu nedenle yollarını ayırdıklarını belirterek, ''Beşiktaş, Türk futboluna ahlaki değerleri aşılamaya çalışan bir kulüptür. Ahlaki ve etik değerler dışındaki olayları kabul edemezdik. Bu olayın abartılmasından çok rahatsızım. 25 tane aslan gibi oyuncum var. Gerçek futbolcularıma haksızlık oluyor'' diye konuştu. 
     
     ''BEN KALDIĞIM SÜRECE SİNAN DA KALACAKTIR'' 

     Bazı basın organlarında sezon sonunda Beşiktaş'tan ayrılacağı yolunda haberler çıkan menajer Sinan Engin ile bir soruyu da Bilgili şu yanıtı verdi 
     ''Sinan'ı 2 yıl önce göreve getirirken çok tepki aldım. Onunla gurur duyuyorum. Menajerlik sistemini iyi bir şekilde yerleştirdi. Takımdaki boşlukları doldurdu. Ben Beşiktaş'ta olduğum sürece Sinan bir yere gidemez.'' 
     
     ''CAVCAV YANLIŞ YAPTI'' 

     Kulüp yöneticileri olarak özel bir görev üstlendiklerini ve Gençlerbirliği Kulübü Başkanı İlhan Cavcav'ın son dönemdeki hareketlerini onaylamadığını ifade eden Bilgili, ''Hareket ve davranışlarımızla toplumda infiallere yol açabiliyoruz. Sayın Cavcav'ın maçtan önce söyledikleri, camiada ve taraftarlarımız arasında tepkiye yol açtı. Cavcav'a en iyi cevabı futbolcularım sahada verdi'' diye konuştu. 
     
     YABANCI FUTBOLCU KONTENJANI 

     Bilgili, Türkiye'de şu anda uygulanan yabancı futbolcu kontenjanın hatalı olduğunu vurgulayarak, şöyle devam etti 
     ''Bir futbolcunun tribünde oturması yanlış. Ben yabancı oyuncunun sınırlandırılmamasını istiyorum. Biz yabancı futbolcu açısından çok şanslıyız, hem sportif, hem de ahlaki açıdan. Tamamen serbest bırakılması doğru olandır.'' 
     
     FENERBAHÇE'YE BAŞKAN OLUR MUSUNUZ 

     Öğrenciler arasında yer alan bir Fenerbahçeli taraftar, ''Beşiktaş Kulübü Başkanlığı'nı bıraktıktan sonra Fenerbahçe'ye başkan olmayı düşünür müsünüz '' şeklindeki soruyu Bilgili, ''Bırakıp bırakmama konusunda bir açıklama yapmak istemiyorum. Görevi onurla ve gururla bırakmak istiyoruz. Sokaktaki taraftar bana gururla baktığı zaman bu görevi bırakacağım'' diyerek yanıtladı. 
     
     TRANSFER BÜTÇESİ 

     Bilgili, kimsenin Beşiktaş'tan 5-10 milyon dolarlık transferler beklememesini istedi. 
     Bilgili, şöyle devam etti 
     ''Bonservis bedeli ödemek istemiyoruz. Tüm hesabı buna göre yapıyoruz. Transfer konusunda hassas bir çalışma yapıyoruz. Lucescu'nun belirlediği mevkilere 3-4 oyuncu alacağız.'' 
     
     NİHAT'IN TRANSFERİ 

     Bilgili, bir öğrencinin, ''Nihat'ın bu sezon sonunda başka bir takıma transferi durumunda Beşiktaş'ın bundan bir kazancı olacak mı '' şeklindeki sorusunu şöyle yanıtladı 
     ''Nihat başarılı bir oyuncu. 5 milyon dolara sattık. Şu an için bile iyi bir rakam. Nihat'ın başka bir kulübe 5 milyon dolardan fazla bir fiyata satılması durumunda ücreti yarı yarıya Real Sociedad ile paylaşacağız.'' 
     
     ''ESKİ BAŞKAN SEBA İLE HİÇBİR SORUNUM YOK'' 

     Bir öğrencinin, ''Eski başkan Süleyman Seba ile aranızda bir soğukluk var mı '' şeklindeki sorusu üzerine Bilgili, ''Seba'nın öğrencisiyim. Beni yönetime kabul eden kişidir. 6 yıl kendisiyle omuz omuza çalıştım. Aramızda hiçbir sorun yok'' dedi. 
     Söyleşi sonunda Beşiktaş Kulübü Başkanı Serdar Bilgili'ye gazeteci Atilla Türker, yeni yazdığı ''Ah şu futbolcular'' adlı kitabını hediye etti. 
     Bilgili, ayrıca öğrencilerle fakülte girişinde toplu bir fotoğraf çektirdi. 
     
</TEXT>
</DOC>
