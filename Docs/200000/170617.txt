<DOC>
<DOCNO> 170617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur25.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beylikdüzü yolsuzluğunun bilançosu 100 milyon dolar... 
</HEADLINE>
<TEXT>

     Büyükçekmece'ye bağlı Beylikdüzü Kavaklı Belde Belediye Başkan Vekili Şenel Turan, ''çıkar amaçlı suç örgütü kurmak'' suçundan İstanbul DGM'de tutuklu yargılanan eski Belediye Başkanı Orhan Tıraşoğlu hakkında 11 yeni suç dosyası hazırlandığını ve bu dosyalarla ilgili yarın Büyükçekmece Cumhuriyet Başsavcılığı'na suç duyurusunda bulunacaklarını bildirdi. 
     Turan, belediye meclis üyeleriyle birlikte düzenlediği basın toplantısında, 10 günlük araştırma sonucunda hazırladıkları 11 ayrı dosya hakkında bilgi verdi. 
     Eski Belediye Başkanı Tıraşoğlu'nun, çeşitli imar ve ihale yolsuzluklarıyla haksız olarak elde ettiği mal varlığını yakınları ve tanıdıklarının üzerine yaptırdığını ve bunları yeddiemin olarak kullandığını öne süren Turan, ''Bu 11 dosyaya konu olan yolsuzluktan Tıraşoğlu'nun elde ettiği haksız kazanç, 50-100 milyon dolar arasında'' dedi. 
     Bu tespitlerinin yolsuzlukların sadece onda birini oluşturduğunu belirten Turan, Belediye Meclisi'ni toplayarak imar ve ihale yolsuzluklarını araştırmak üzere araştırma komisyonu kurduracaklarını bildirdi. 
     Komisyonun 8.5 yıllık tüm hesapları inceleme altına alacağını anlatan Turan, ''2-3 ay içinde bu araştırma tamamlanır'' dedi. 
     Araştırmayı sürdüren meclis üyeleri ve başkan yardımcıları ile kendisine tehditler geldiğini de kaydeden Turan, bunun için de polis, jandarma ve savcılığa bildirimde bulunacaklarını söyledi. 
     Turan, söz konusu dosyaların birer örneğinin Cumhurbaşkanlığı'na, Başbakanlığa, Genelkurmay Başkanlığı'na, Jandarma Genel Komutanlığı'na, TBMM Yolsuzlukları Araştırma Komisyonu'na, Adalet Bakanlığı'na, İçişleri Bakanlığı'na ve Ak Parti Genel Merkezi'ne verildiğini bildirdi. 
     
     SUÇ DUYURUSUNA KONU DOSYALAR 
     Suç duyurusuna konu olan dosyalar hakkında da bilgi veren Turan, S.S. Büyükşehir Konut Yapı Kooperatifi tarafından ''kamusal alan şerhi'' ile belediyeye devredilen arsadaki şerhin hileyle kaldırıldığını, çarşı ve büro yapımı kararı alındığını ve kat karşılığı ihale edildiğini öne sürerek, Tıraşoğlu'nun bu ihale sonucu 32 işyerini zimmetine geçirdiğini iddia etti. 
     Turan, İbrahim Çakrak ve İhsan Patlakçı adına 11'er dükkan göründüğünü, bu kişilerden Çakrak'ın kafe işlettiğini, Patlakçı'nın da Tıraşoğlu'nun yanında 300-400 milyon lira ile çalışan kişi olduğunu belirterek, ''Her ikisinin de 11'er dükkan alacak maddi gücü yok. Bunlar Tıraşoğlu tarafından yeddiemin olarak kullanılan kişilerdir. Tıraşoğlu bu dükkanlardan 10 trilyon lira rant elde etmiştir'' dedi. 
     Bu arada, toplantıya katılan Beylikdüzü Belde Belediyesi Başkan Yardımcısı Yusuf Gündel, ANAP'tan istifa ettiğini açıkladı. 
     
</TEXT>
</DOC>
