<DOC>
<DOCNO> 193101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo38.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'nin özrüne, Canaydın'dan teşekkür... 
</HEADLINE>
<TEXT>

     Olaylı Beşiktaş-Galatasaray derbisiyle ilgili Beşiktaş Kulübü Başkanı Serdar Bilgili'nin ''özür'' içeren açıklamalarının ardından, Galatasaray Kulübü Başkanı Özhan Canaydın da bir basın toplantısı düzenleyerek, Bilgili'ye teşekkür etti. 
     Canaydın, Mecidiyeköy'deki Galatasaray Pazarlama A.Ş binasındaki basın toplantısına, ''Bugün iki camianın mutlu günü'' diye başladı. Canaydın'ın oturduğu masanın üzerinde Galatasaray ve Beşiktaş bayrakları dikkati çekerken, Serdar Bilgili'nin açıklamalarının kendilerini çok mutlu ettiğini belirten Özhan Canaydın, ''İnşallah spor tarihimizde yepyeni bir sayfa açılıyor. Yepyeni temeller, sağlam temeller atıldı. Sayın başkana teşekkürlerimi arz ediyorum'' dedi. 
     Derbi maçta üzüntü verici olaylar yaşandığını, futbol camiasının, Beşiktaş ve Galatasaray camiasının büyük üzüntü içinde kaldığını ifade eden başkan Canaydın, şöyle konuştu 
     ''Serdar başkanın bugünkü açıklamaları, üzüntülerin üstüne su serpti. Hatalar olabilir, hep berabere çözeceğiz. İki camia, 100 yıla yakın hep kardeş gibi geçinmiştir. Bu kardeşlik devam edecektir. Bu asaletinden dolayı Serdar Bilgili'ye teşekkür ediyorum. Fair-play kolay değil. Olaylar tırmanıyor. Ben 20 aydır bunu yaşıyorum. Dostluğun temellerini belki ben attım ama bugün Serdar başkan bu temele en önemli harcı koydu.'' Teknik direktör Fatih Terim'in de toplantıya katılmak istediğini, ancak Olympiakos maçı nedeniyle gelemediğini, bu nedenle telefon açarak Serdar Bilgili'ye teşekkür ettiğini de anlatan Özhan Canaydın, ''Eğer olayların içinde Galatasaray'dan da suçlular varsa, ben de onlar adına Beşiktaş camiasından özür diliyorum. Bu kardeşlik devam edecek ve tribünlere yayılacaktır. Bu sevgi selini yayalım, dostluğu devam ettirelim'' diye konuştu. 
     
     FAİR PLAY ADAYI 
     Özhan Canaydın, açıklamaları nedeniyle 2003 fair play ödülünün en büyük adayının Serdar Bilgili olduğunu söyledi. 
     Canaydın, ''2002 fair play ödülünü alan bir başkan olarak görüşüm, 2003 fair play ödülünün en büyük adayı, bana göre Serdar Bilgili'dir. Kendisini bugünden kutluyorum'' dedi. 
     Bugünü, spor tarihinde önemli bir gün olarak gördüğünü vurgulayan Canaydın, ''Türk spor tarihinde önemli bir sayfa açılmıştır. Biz hep birlikte bu sayfayı kitap haline getireceğiz. Buna inanıyorum'' diye konuştu. 
     
</TEXT>
</DOC>
