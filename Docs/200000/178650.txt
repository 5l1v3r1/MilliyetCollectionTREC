<DOC>
<DOCNO> 178650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun02.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahiti'den Avustralya'ya kadar herkes Mars'ı izliyor... 
</HEADLINE>
<TEXT>

     Mağaralarda yaşayan atalarımızdan sonra ilk kez Dünya'ya bu kadar çok yaklaşan Mars'ı görmek için, Tahiti'den Avustralya'ya kadar herkes gözlerini gökyüzüne çevirdi. 
     Dünyanın her yerinde binlerce kişi, 60 bin yıl aradan sonra, yüksek teknolojili dijital ve optik aygıtlarla kızıl gezegeni izlemeye çalıştı. Tahiti sahillerinden Avustralya ve Japonya'ya kadar amatör ve profesyonel gözlemciler teleskoplarının başındaydı. 
     Sydney Rasathanesi'ne kurulan 10 kadar teleskop izleyicilere kızıl gezegeni görme fırsatı sunarken, bu gözlemcilerden Rebecca Horton ''Bir başka gezegeni görebilmek, hayatımda bir kez olur. Gerçekten muazzam'' diyerek duygularını ifade etti. 
     ABD'deki Gezegenler Topluluğu, 27 Ağustos'u ''Mars Günü'' ilan ederken, http planetary.org marswatch2003 adresindeki sitesinde Sydney ve Pekin'den Ürdün'e kadar birçok yerdeki Mars ile ilgili gelişmeleri aktarıyor. 
     Kuzey Amerika'da günlerdir And Dağları'nın üzerinden turuncu bir yıldız olarak doğan Mars, hem halkın hem de siyasetçilerin ilgisini çekiyor. 
     Venezüella Devlet Başkanı Hugo Chavez, hükümetle memurlar arasında maaş zammı ve ikramiyeler konusunda varılan anlaşmada, Mars'a gönderme yaptı. 
     Chavez, ''Mars gezegeninin dünyaya bir öpücük göndereceğini söyleyebilirsiniz'' derken, memurlara ikramiye planını da ''Mars misyonu'' olarak adlandırmayı önerdi. 
     
</TEXT>
</DOC>
