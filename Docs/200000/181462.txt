<DOC>
<DOCNO> 181462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun19.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Glos "Türkiye'nin AB üyeliği Avrupa için iyi değil" 
</HEADLINE>
<TEXT>

     Alman Hıristiyan Sosyal Birlik Partisi CSU federal meclis grubu başkanı Michael Glos, Türkiye'nin AB üyeliğinin Avrupa için iyi bir perspektif olmadığını öne sürdü. 
     Glos, bugün mecliste yaptığı konuşmada, Türkiye'nin AB üyeliğinin birliğin ekonomik gücünü zorlayacağını iddia ederek, ''Müttefik Türkiye ile iyi bir ortaklık istiyoruz. Federal hükümet ise sonuçta hayal kırıklığı yaratacak beklentiler uyandırıyor'' dedi. 
     Türkiye'nin AB üyesi olması durumunda, Türk vatandaşlarının serbest dolaşım hakkına sahip olacağına işaret eden Glos, ''10 ila 15 milyon göçmenin Almanya'ya geleceğini, bunun da ne Almanya'nın, ne de Türkiye'nin çıkarına olacağını söyledi. 
     Başbakan Gerhard Schröder'in, Türkiye'nin AB üyeliğinin Almanya'nın çıkarına olacağı şeklindeki görüşüne katılmadığını kaydeden Glos, ''Avrupa, Hazar Denizi'ne ya da Hindukuşlara kadar uzanmaz'' dedi. 
     Başbakan Schröder de mecliste yaptığı konuşmada, Ortadoğu'daki durumun herkesi tedirgin etmesi gerektiğini belirterek, bölgede meydana gelen olaylardan sonra barış sürecine döneminin zor olacağını söyledi. 
     Schröder, uluslararası terörizme karşı mücadelenin de henüz kazanılmadığını kaydetti. 
     Irak'a daha fazla asker gönderilmesinin de ülkedeki güvenliği artırmayacağı görüşünü savunan Schröder, ''Bu ülkede bir an önce gerçek bir Irak otoritesi oluşturulmalı. Daha fazla asker gönderilmesi gerekiyorsa, İslam ülkelerinden gönderilmeli. Almanya Irak'a asker göndermeyecek'' diye konuştu. 
     
</TEXT>
</DOC>
