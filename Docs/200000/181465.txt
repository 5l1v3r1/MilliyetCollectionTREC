<DOC>
<DOCNO> 181465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun22.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer "Ilımlı islam ülkeleri Irak'ın istikrarına katkı sağlamalı" 
</HEADLINE>
<TEXT>

     Almanya Dışişleri Bakanı Joschka Fischer, ılımlı Arap ve diğer İslam ülkelerinin, Irak'ın istikrarlı hale getirilmesine katkı sağlamaları gerektiğini söyledi. 
     Fischer, Stern dergisine verdiği demeçte, Irak'taki askeri koalisyonun ülkeyi hemen terk edemeyeceğini belirterek, ''Aksi takdirde bölgede tehlikeli bir boşluk doğar. Geçiş döneminin sorumluluğunu BM üstlenmeli. BM merkezi bir rol üstlenmeli. Bunun yanı sıra ılımlı Arap ve diğer İslam ülkeleri, Irak'ın istikrarlı hale getirilmesine katkı sağlamalı'' dedi. 
     Irak'a asker gönderme konusunda hiçbir planları olmadığını tekrarlayan Fischer, ''Amerikalılar, yeni bir BM karar tasarısı çerçevesinde taviz vermeye razı olsalar bile, bizim bu konudaki temel tutumumuz değişmeyecek'' diye konuştu. 
     ABD'nin küresel ve bölgesel bir güç olarak barış ve istikrar için ''vazgeçilmez'' olduğunu belirten Fischer, ''Başımıza gelebilecek en kötü şey, ABD'nin kendi kabuğuna çekilmesi olur. Bu nedenle birbirimize daha da yaklaşmalıyız. Hem Amerikalılar, hem Avrupalılar'' şeklinde görüş belirtti. 
     Buna rağmen, Amerika'nın Irak politikasının başarısız kaldığını belirten Fischer, ''Amerikalılar, kurtarılmış bir Irak'ın Ortadoğu'ya istikrar getireceğine ve bölgedeki diğer ülkelerin de demokratikleşeceğine inanıyorlardı. Bu gerçekleşmedi. Biz Avrupa tarafında 2 ay içinde yeni bir ortak güvenlik stratejisi hazırlamak istiyoruz'' dedi. 
     
</TEXT>
</DOC>
