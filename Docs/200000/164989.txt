<DOC>
<DOCNO> 164989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo30.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijeryalı Okoronkwo Florya'da... 
</HEADLINE>
<TEXT>

     Galatasaray transfer çalışmalarını sürdürürken, bu akşamüstü sarı-kırmızılı kulüpte ilginç bir gelişme yaşandı. 
     Nijeryalı futbolcu Isaac Okoronkwo, menajeri Ali Egesel ile birlikte Florya Metin Oktay Tesisleri'ne geldi. 
     Ukrayna'nın Shakhtar Donetsk takımında forma giyen 25 yaşında ve 1.82 boyundaki savunma oyuncusunun Florya'ya neden geldiği açıklığa kavuşmazken, kulüp ikinci başkanı ve basın sözcüsü Ali Dürüst, bu futbolcuyla transfer açısından şu anda ilgilenmediklerini söyledi. 
     Dürüst, futbolcunun sadece tesisleri gezdiğini iddia ederken, ''Futbolcunun menajeri olan Ali Egesel bize futbolcu öneren tanıdığımız bir kişi. Futbolcuyu Galatasaray'ın Florya Tesisleri'ni görmesi için buraya getirmiş. Ben bir görüşme yapmadım. Sadece tesislerde gördüm'' diye konuştu. 
     Okoronkwo'nun buradan Nijerya'ya gideceğini de kaydeden Dürüst, ''Bu oyuncu ile bugün için ilgilenmiyoruz. Ancak kendisi tanınmış bir futbolcu. İleride ilgilendiğimiz oyuncular arasında olabilir'' diyerek açık kapı bıraktı. 
     
</TEXT>
</DOC>
