<DOC>
<DOCNO> 191908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur33.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da sola dönüş yasağı kaldırıldı 
</HEADLINE>
<TEXT>

     Ankara İl Trafik Komisyonu toplantısında, Kızılay'da araçların sola dönüş yasağı kaldırılırken, yaya geçişlerinin metro alt geçidinden devam edilmesine karar verildi. 
     Yeni düzenleme, 3 Kasım Pazartesi günü uygulamaya konulacak. 
     Ankara'da yaklaşık 1 aydan bu yana tartışmalara neden olan Kızılay'da araçların sola dönüşünün yasaklanması ve yayaların alt geçidi kullanması bugün yapılan toplantıyla son şeklini aldı. 
     Ankara Valisi Yahya Gür'ün başkanlık ettiği ve Ankara Büyükşehir Belediye Başkanı Melih Gökçek'in de katıldığı İl Trafik Komisyonu toplantısı öğleden sonra yaklaşık 2,5 saat sürdü. 
     Basına kapalı olarak gerçekleştirilen toplantıda, Ankara Büyükşehir Belediyesi'nce trafikle ilgili hazırlanan film çekimleri izlenirken, emniyet yetkililerinin değerlendirmeleri dinlendi. 
     Toplantı sonrasında yapılan yazılı açıklamada, komisyon kararıyla 1 Ekim tarihinde Ulus ve Kızılay bölgelerine yönelik alınan ''geçici'' düzenleme kararının, 8 günlük uygulama sonuçlarıyla birlikte değerlendirildiği ifade edildi. 
     Açıklamada, Kızılay Kavşağı araç trafik düzeninin eskiden olduğu gibi çalıştırılmasına, yayaların metro alt geçitleri kullanmaya devam etmelerine karar verildiği belirtildi. 
     Kızılay Kavşağı'na gelen araçların sağa dönüşlerinin yeşil oklu ışıklarla düzenlenerek sürekliliğin sağlanacağı ifade edilirken, Atatürk Bulvarı'nın Osmanlı Kavşağı ile Ulus Kavşağı arasının eskiden olduğu gibi çift yönlü hale getirileceği bildirildi. 
     Komisyonun belirlediği yeni düzenlemeler şöyle sıralandı 
     -Cumhuriyet Caddesi'nin, Ulus Kavşağı'ndan Baruthane Kavşağı istikametine tek yönlü devam etmesine, -Baruthane Kavşağı istikametinden gelecek araçların Osmanlı Kavşağı'ndan sola dönüşlerine ve Adnan Saygun Caddesi'ne giriş verilmesine, -Atatürk Bulvarı üzerinde, Zafer Çarşısı Önü, Sıhhiye Orduevi ve İller Bankası Önüne yaya alt geçitleri yapılmasına, -Çankaya bölgesinden Kızılay'a gelen araçlar ile Ziya Gökalp ve GMK Bulvarı'ndan Kızılay'a gelen araçların kavşağa gelmeden ''U'' dönüş yapabilmelerine imkan sağlayacak alt yapı düzenlemelerinin geçici olarak yapılmasına, -Atatürk Bulvarı üzerinde Osmanlı Kavşağı'ndan Ulus Kavşağı istikametine, Posta Caddesi ve Kedi Seven Sokak çıkışları ile İstanbul Caddesi üzerinde Oda Tiyatrosu ile Gençlik Parkı arasına yaya alt geçidi yapılamasına oy çokluğuyla karar verildi. 
     Alt geçitler hariç diğer düzenlemelerin Büyükşehir Belediye Başkanlığı tarafından Pazartesi gününe kadar tamamlanarak uygulamaya konulması kararlaştırıldı. 
     
     GÖKÇEK SORULARI YANITLADI 

     Ankara Büyükşehir Belediye Başkanı Melih Gökçek, toplantı çıkışında gazetecilerin sorularını yanıtladı. 
     Gökçek, ''Çıkan karar sizin istediğiniz yönde mi '' sorusuna şu yanıtı verdi 
     ''Benim istediğim şu an uygulamadaki tatbikat. Yaya alt geçitlerinden sadece yayalar geçecek. Kızılay'da yukarıdan herhangi bir geçiş olmayacak. O tatbikat, benim istediğim yönde anket sonuçları doğrultusunda çıktı. Trafikte yeni düzenlemeler yaptık. Üstte Kızılay'ı yeniden açıyoruz trafiğe. Sola dönüşler serbest ama devamlı sağa dönüşleri getirdik. Akışkanlığı temin etmek maksadıyla sağa dönüşler olacak. Gene Kızılay'da 3 noktadan da geri dönüş söz konusu olabilecek. Ulus'ta da ufak bir düzenleme oldu. Osmanlı Kavşağı'ndan heykele doğru çıkan caddemizi iki istikamette geliş-gidiş yaptık. Diğerleri aynı kaldı.'' AK Parti Grup Başkanvekili Salih Kapusuz'un gazetelerde yer alan ''Oy kullansaydım menfii yönde kullanırdım, ben de rahatsızım. Kızılay bir semboldür'' şeklindeki sözlerinin hatırlatılması üzerine Gökçek, ''Salih Kapusuz'dan bu sözleri dinlemedim. Söylediyse kendi fikri, yanlış bir fikir. Kendisi aslen Kayserili olduğu için burayı pek bilmeyebilir'' dedi. 
     Gökçek, ''Kızılay'da tekrar bir yoğunluk mu olacak '' şeklindeki soruya ise ''Kesinlikle yoğunluk olacak. Ulus'ta da olacak, Opera'da da olacak. Her tarafta da bu yoğunluk olacak'' karşılığını verdi. 
     Bu sonucu beğenip beğenmediğinin sorulması üzerin de Gökçek, bu sonucu kendisinin istemediğini söyledi. 
     
</TEXT>
</DOC>
