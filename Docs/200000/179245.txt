<DOC>
<DOCNO> 179245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/guncel/gun20.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Taksim'de Kelkit rüzg rı    TAHSİN AKSU İstanbul 

   Kelkit Çayı havzasında bulunan 16 ilçenin doğal, tarihsel ve kültürel değerlerinin korunup geliştirilmesi amacıyla oluşturulan "Kelkit Platformu" İstanbul'da bir araya geldi. Taksim'deki Cartoon Otel'de dün düzenlenen toplantıda bilgi veren ÇEKÜL Başkanı Prof. Dr. Metin Sözen, platformun Türkiye'deki yeni bir yapının ve oluşumun ilk örneği olduğunu söyledi. Bu arada Taksim Gezi Parkı'na Kelkit Vadisi'ndeki ilçelerin standları açıldı. Standlarda yöreye özgü yemekler, el sanatları sergilendi. Bugün Galatasaray Lisesi önünde toplanacak platform üyeleri, kortejle Taksim Meydanı'na yürüyecek. 
   
   Havuz başında bando    BÜNYAMİN YIL Adana DHA 

   Adana'da 30 Ağustos Zafer Bayramı'nın 81. yıldönümünde havuzda bandolu zafer coşkusu yaşandı. Büyükşehir Belediyesi bando takımı su oyunları merkezi Aqualand'de tatilcilere konser verdi. Suni dalga havuzunda serinleyen Adanalılar, bandonun çaldığı marşlar ve şarkılara ellerindeki Türk bayraklarını dalgalandırarak eşlik etti. Bunaltıcı sıcak ve yüksek nemin etkisinden kurtulmak için havuzu dolduran yaklaşık 100 kişi, 10. Yıl Marşı'nı hep bir ağızdan seslendirdi. Oyun havalarında ise bikinili genç kızlar hünerlerini sergiledi. 
   
   Tarifine bakmadan denemeyin    YALÇIN İREŞ Konya DHA 

   Konya'daki bir alışveriş merkezi, tropikal meyve avokadonun nasıl yeneceğini satış reyonuna astığı yazılı tarifle açıklıyor. Marketin Reyon Sorumlusu Ramazan Taş, "Ülkemize yabancı bir meyve olduğu için yeniliş şeklini bilmeyen çok. Müşterimiz nasıl yiyeceğini bilmediği için de almıyordu. Onun için yazılı bir levha asarak tüketiciye yardımcı olduk " dedi. Avokado'nun iki yeme şekli olduğunu belirten Taş şunları söyledi "Soyulduktan sonra çatalla ezilerek püre haline getirilir. Bir bardak sütle karıştırılarak tüketilebilir. İkincisi ise, ezildikten sonra bir kaşık zeytinyağı, bir diş sarmısak ve bir kaşık bal karıştırmaktır." 
   
   50 kilo eroin yakalandı    ERDAL KILINÇ İstanbul 

   İstanbul'da düzenlenen üç ayrı operasyonda, 50 kilogram eroin ile 8 bin 816 adet "Ecstasy" adlı uyuşturucu ve uyarıcı nitelikte draje ele geçirildi. Bir istihbaratı değerlendiren polis, uyuşturucu suçundan sabıkalı Mehmet A.'yı takibe aldı. Silivri'deki bir depoya ulaşan polis, Hollanda'ya götürülmek istendiği belirlenen 40 kilogram eroin ele geçirdi. Fevzi Ç. ve Mehmet A., tutuklandı. Bu arada, Bakırköy'de otomobildeki aramada da, 10 kilogram eroin ele geçirildi. Eroine ilişkin, Yunus İ. ile Mirsad S. ve Nuri C. gözaltına alındı. Öte yandan, Bakırköy'de 3 kişi, 8 bin 816 adet "Ecstasy" adlı uyuşturucu ile yakalandı. 
   
   Göl gezisi ölümle bitti    İSTANBUL Milliyet 

   Küçükçekmece Gölü'nde 4 kız arkadaşın deniz bisikleti gezisi üzüntüyle bitti. İkisi akraba olan 4 genç kız, deniz bisikleti kiralayarak gölde gezintiye çıktı. Bisikletin arka tarafında oturan Ayşegül Baran ile Özlem Gül, aniden ayağa kalktıkları sırada dengelerini kaybederek göle düştü. O sırada genç kızların suda çırpındıklarını fark eden vatandaşlar, bisiklete tutunarak su yüzünde kalmayı başaran Gül'ü kurtardı. Ayşegül Baran ise bir süre sonra gözden kayboldu. Dalgıçların yaptıkları aramalara rağmen Ayşegül Baran'ın cesedine ulaşılamadı. Gözyaşına boğulan Baran'ın üç kız arkadaşı uzun süre kendilerine gelemedi. 
   
   
</TEXT>
</DOC>
