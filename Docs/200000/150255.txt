<DOC>
<DOCNO> 150255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo25.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Trabzon'da çok mutluyum... 
</HEADLINE>
<TEXT>

     Trabzonspor Teknik Direktörü Samet Aybaba, Trabzon'da çok mutlu olduğunu belirterek, ''Zaten bu, takımla bağlantılı'' dedi. 
     Samet Aybaba, Mehmet Ali Yılmaz Tesisleri'ndeki antrenman öncesinde, gazetecilerin sorularını yanıtladı. 
     Aybaba, ulusal bir gazetede yer alan, ''şehirlerarası görüşmelere kesilmesi nedeniyle telefonunu yere fırlattığı'' yönündeki haberlerle ilgili bir soruyu, ''Telefonu ben hiçbir yere fırlatmadım. Ben yönetimle, başkanla devamlı görüşüyorum. Yönetime rapor veriyorum. Transfer konusunda fikir alışverişi yapıyoruz'' diye yanıtladı. 
     Kimseyle kişisel problemi olmadığını dile getiren Aybaba, ''Sadece takımın geleceğiyle, yapacağı işlerle ilgili birtakım problemler var. Ama benim şu anda hiçbir problemim yok. Şu an işler gayet olumlu gidiyor. Trabzonspor'un hedefleriyle ilgili yapacağı şeyler var, bunlar yapılırsa daha da iyi olur. Trabzon'u çok seviyorum. Trabzon'da çok mutluyum. Zaten bu, takımla bağlantılı'' dedi. 
     Türkiye Kupası'na da değinen Aybaba, ''Kazanılan kupa şehre iyi bir hava getirir. Yıllardır kazanılmayan bir şey kazanıldığı zaman takımı biraz ateşler'' diye konuştu. 
     Aybaba, takımın iyi oynadığını, çok gol kaçırdığını belirterek, böyle devam edilmesi durumunda golü de bulacaklarını söyledi. 
     Taraftarın takımın sahibi olduğunu kaydeden Aybaba, ''Ama onların da kime zarar verdiklerini bilmeleri lazım. Kişileri hedef alıyorsunuz ama zararı Trabzonspor ödüyor. Hem sahadaki oyuncuya, hem de camiaya zarar oluyor. Bu işi çözmek, tatlıya bağlamak lazım'' dedi. 
     Türkiye'de her antrenörün sağlıklı ve düzgün mesajlar vermesi gerektiğine de dikkati çeken Aybaba, ''Bir takım iyi oynadığında da kötü oynadığında da antrenör sahiplenmeli. Trabzonspor kötü oynadığında, bunu söylerim'' diye konuştu. 
     Öte yandan, bordo-mavili oyuncular dar alanda çift kale maç yaptılar. Antrenmana, Genç Milli Takım kampında bulunan Yavuz ve Emre katılmadı. 
     Trabzonspor, Diyarbakırspor maçının hazırlıklarını, bu akşam ve yarın basına kapalı yapacağı çalışmalarla sürdürecek. 
     





</TEXT>
</DOC>
