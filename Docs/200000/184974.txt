<DOC>
<DOCNO> 184974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko06.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Evlere internet girince üniversite sorununu çözeriz'' 
</HEADLINE>
<TEXT>

     Başbakan Recep Tayyip Erdoğan, ''Üniversitelerde 10 öğrenciden müracaat edenlerden 1 tanesini alıyoruz, 9'u açıkta kalıyor. Her eve bir internet bağlantısı kurduğumuz anda artık Türkiye bu sorunu çözmüş olacaktır'' dedi. 
     Erdoğan, TİM Ticaret Noktası Bilişim Hizmetleri A.Ş'nin Dış Ticaret Kompleksi'ndeki açılış törenine katıldı. 
     Törende konuşan Erdoğan, sonuçları düşünüldüğünde belki mütevazı sayılabilecek kaynaklarla gerçekleştirilen ancak aslında büyük önem taşıyan çok anlamlı bir girişimi kutladıklarını söyledi. 
     TİM portalının genelde Türkiye'de ihmal edilmiş bulunan e-ticaret anlanında ileriye atılmış çok akılcı bir adım olduğunu dile getiren Erdoğan, ''Kendi ifademle, sıçramayı ispat eden bir adım olacak. Bu adımın amacı ihracatçı firmalarımızın dış pazarlara girme gayretlerine destek olmaktır, bunu başarmaktır'' dedi. 
     Recep Tayyip Erdoğan, TİM portalının bu firmaların bilişim altyapılarına güç katacağını, onların satış potansiyelini artıracağını söyledi. 
     Erdoğan, ''Bu desteğin özellikle kendi dünyalarında büyük özveriyle çalışan KOBİ'lerimizin uluslararası rekabet gücüne katkı vermesini özellikle bekliyorum'' diye konuştu. 
     E-ticaretin dünyada aslında eski bir olay olduğunu, 1870'li yılların başında ABD'de ilk kez telgraf aracılığıyla yapılan para transferini böyle bir uygulama olarak sayanlar bulunduğunu söyleyen Erdoğan, ''Ama bugün e-ticaret demek artık A'sından Z'sine tüm ticari işlemlerin internet üzerinden yapıldığı anlamını taşımaktadır. İşte bu noktada Türkiye'nin önünde yaman bir ödevi var'' dedi. 
     Erdoğan, açılış öncesinde Oğuz Satıcı ile paylaştığı bir kanaatten söz ederek, şunları söyledi 
     ''Dedim ki üniversitelerde 10 öğrenciden müracaat edenlerden 1 tanesini alıyoruz, 9'u açıkta kalıyor. Aslında şu gücü yakaladığımız anda yani her eve bir internet bağlantısı kurduğumuz anda, birer lap-top veyahut da bir bilgisayarı oraya yerleştirdiğimiz anda artık Türkiye bu sorununu çözmüş olacaktır. 
     Hani şimdi YÖK'ü konuşuyoruz ya, şöyledir böyledir, filan diye. Ama bunu da kıskanırlar ha, bunu da konuştuğunuz an biraz üzerine gittiğiniz zaman acaba altımızdan birşeyler kayıyor mu, bunu konuşmaya başlarlar. 
     Her ev adeta bir derslik haline gelir ve bu iş böylece çözülür. Bu adımı da atmaya mecburuz. Türkiye bunu gerçekleştirdiği anda, bu sorununu da çözmüş olacak. Ve bir anda bakacaksınız ki artık Türkiye üniversite mezunlarıyla dolacaktır. Ha şu soruyu sorabiliriz, acaba hepsinin işi var mı Bugün yok ama büyük ufku olan insanlar olacaktır. Bu da bizim için bir önemli aşamadır. Bir hedefi yakalamaktır.'' Erdoğan, ''Atalarımızın Edirnekapı'yı dünya fetihlerine açışı şimdi bir tarih oldu, bizler için nostalji. Bugün gündemimizde artık portallardan dünya ticaretine açılmak var'' dedi. 
     TİM Ticaret Noktası Bilişim Hizmetleri A.Ş'nin açılış töreninde konuşan Başbakan Erdoğan, dünyada internet kullanıcılarının sayısının tahminen 800 milyon olduğunu, internetin alışveriş amacıyla kullanımının yüzde 60'lara dayandığını belirtti. 
     Artık pek çok alıcının niyetlendiğinde mal ve hizmete yönelik olarak ilk önce internete uğradığına dikkat çeken Erdoğan, şunları kaydetti 
     ''Bakın 1998'lerde ABD'de şirketlerin yüzde 24'ü e-ticaret yaparken, 2000'de bu oran yüzde 56'lara çıkmıştır. Bu yıl artık ABD'de dijital ekonomi hacminin 3 trilyon dolara dayanacağı tahmin edilmektedir. Pekiyi ya ticaretin beşiği Anadolumuz ne durumda Bunu da ortaya koymak lazım. İnsanlık tarihi boyunca Doğu ile Batı arasında ticaret köprüsü olan Türkiye ne durumda Milenyumun dönemecinde bu değer sadece 20 milyon dolar. Küresel rekabet şartlarını yakalayabilmek için daha çok gayrete ihtiyacımız var.'' KOBİ'lerde e-ticaret ve e-iş bilinci yaratılması, bunu başarmak için ortak bir ticaret bilgi havuzunun oluşturulması gerektiğine işaret eden Erdoğan, dış ticarette e-belgenin uluslararası dolaşımının sağlanması ve ürün borsalarının geliştirilmesi gerektiğini vurguladı. 
     Başbakan Erdoğan, bu hedeflerin çoğunun TİM'le hız kazandığını belirterek, şunları söyledi 
     ''E-ticaretin temel faydası tasarım, imalat, pazarlama ve satış maliyetlerini düşürmek, pazara erişim ve müşteri katılımını genişletmektir. Bu fayda en çok gelişmelerine hassasiyet gösterdiğimiz KOBİ'lerde hissedilecektir. Bu işletmelerin hem iç hem de dış ticaret hacimleri artacaktır. 
     Büyük, başarılı firmalarımız başımızın tacıysa KOBİ'lerimiz de Türkiye ticaretinin efendileridir. Bunu da böyle kabul etmek lazım. Burada herhangi bir kıskançlığa girmenin anlamı yok.'' 
     
     ''HÜKÜMETİMİZ KOBİ'LERE AYRI BİR YER VERMEYE DEVAM EDECEKTİR'' 

     Başbakan Erdoğan nüfusun dörtte üçünü istihdam eden KOBİ'lerin yatırımların dörtte birini, katma değerin yüzde 40'ını ihracatın yüzde 10'unu, tüm işletme cirolarının yüzde 60'ını oluşturduğuna dikkat çekerek, ''Hükümetimiz KOBİ'lere ayrı bir yer vermeye devam edecektir, böyle de bilinmelidir'' dedi. 
     Dünyada pek çok platformda KOBİ'lerle ilgili olarak ''devlet gölge etmesin yeter'' dendiğini anımsatan Erdoğan, ''Gölge etmenin biz çok ötesindeyiz. Dünyanın dört bir yanında bilgi devriminin ağırlığı hissedilirken ekonomimizin orta direği KOBİ'lerimizin e-ticaretten geri kalmalarına göz yummayız. İşte bu şuurla TİM portalı ayrı bir önem taşımaktadır'' diye konuştu. 
     
     TÜRKİYE BİR YOL AYRIMINDA 

     ''Türkiye bir yol ayrımında. Bilgi toplumuna geçeceğiz çünkü, ya e-dönüşüm biletini alıp bilgi trenine atlayacağız ya da bilinçsizliğin veya bilişimsizliğin ağır bedeline katlanacağız'' diyen Erdoğan, sözlerini şöyle sürdürdü 
     ''Bizim hükümetimizin tercihi belli. Bir bilgisayarlaşma, internet kullanımı, e-devlet, e-ticaret bütün bunlarda hedefimiz AB standartlarını yakalamaktır. Bunlar hayal değildir. İnanırsak, azmedersek az önce değerli arkadaşlarımı dinlediğimde ben de aynı heyecanı duydum. Bu heyecanı hep birlikte paylaşırsak bu hedefleri yakalarız. Çünkü bu millet mayası itibariyle buna müsaittir, buna hazır, yeter ki önü açılsın yeter ki birileri estek köstek olmasın. 
     Tekrar ediyorum telekomünikasyonda, otoyollarda, enerji altyapılarında, turizmde yapılanlarla Türkiye dünyada hep takdir toplamıştır. Bilgi reformunda e-devlet ve e-ticarette de benzeri bir hamle kapımızdadır.'' Sanayiciler kar marjlarının düşüşünden ve iç piyasanın keyifsizliğinden sözederken, çoğu KOBİ sahibinin ihracat potansiyeli olduğunu hissettiğini, ancak nereden başlayacağını bilemediğini söyleyen Erdoğan, e-ticaretin teknolojik altyapısının KOBİ'lerin müşterek hizmet alacağı elektronik ticaret merkezlerinin internet üzerinden oluşturulmasına imkan verdiğini ve bugün açılışını yaptıkları uygulama ile de TİM portalından elektronik pazar yeri uygulamaları ile KOBİ'lere dünya ile internette buluşma olanağı sunulduğunu kaydetti. 
     Erdoğan, ''Böylece dünyanın her yerinden 24 saat hizmet alınabilen bir tür fuar alanı veya ticaret merkezi etkisiyle çalışacak TİM portalı süratle gelişen ihracatımızda KOBİ'lerin payının artırılmasına da olanak sağlayacaktır'' dedi. 
     Şimdi Türkiye'deki yurttaşların pazarlamanın yüksek maliyetinden kurtularak elektronik yolla yurtdışına açılabileceği bir sistemin TİM öncülüğünde kurulduğunu ifade eden Erdoğan, KOBİ'lerin bu olanaktan sonuna kadar faydalanma konusunda yarışacaklarını ve ihracata yeni bir ivme kazandıracaklarını umduğunu söyledi. 
     Bu hizmetin yaratılmasında emeği geçen TİM üyeleri ve çalışanlarına teşekkür eden Başbakan Erdoğan, 'Atalarımızın Edirnekapı'yı dünya fetihlerine açışı şimdi bir tarih oldu, bizler için bir nostalji. Bugün gündemimizde artık portallardan dünya ticaretine açılmak var. TİM portalı tüm milletimize, müteşebbisimize hayırlı olsun diyor sizleri kutluyorum'' dedi. 
     Erdoğan, konuşmasının ardından internet üzerinden sanal ortamdaki kurdeleyi mouse fare yardımıyla keserek TİM Ticaret Noktası Bilişim Hizmetleri A.Ş'yi açtı. 
     Tayyip Erdoğan, internet üzerinden Collin's firmasının gümrük beyannamesi işlemlerini yaptı. 
     
</TEXT>
</DOC>
