<DOC>
<DOCNO> 163525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo30.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sergi keyifle gezilir.. 
</HEADLINE>
<TEXT>

     A Milli Futbol Takımı'nın ana sponsorlarından Efes Pilsen, Türkiye'nin 3. olduğu 2002 Dünya Kupası finalleri sırasında çekilen fotoğraflardan oluşan bir karma sergi açacak. 
     ''Efes Pilsen, 2002 Dünya Kupası Fotoğraf Sergisi'' adıyla düzenlenecek sergi, Milli Takım'ın başarısını sporseverlerle bir kez daha paylaşmayı amaçlıyor. Sergide, Dünya Kupası finalleri boyunca yerli ve yabancı basın mensupları tarafından çekilen ve çarpıcı görüntülerden oluşan fotoğraflar yer alacak. 
     İstanbul'da 24 Haziran-7 Temmuz tarihleri arasında Akmerkez, 9-22 Temmuz'da Tepe Nautilus Alışveriş Merkezi'nde izlenebilecek sergi, 25 Temmuz-5 Ağustos'ta Ankara, 8-22 Eylül'de de İzmir'de ziyaret edilebilecek. 
     Sergide, Hüseyin Çağlar, Halil İbrahim Ekiz, Süleyman Rodop, Yaşar Saygı, Atilla Türker, İbrahim Usta, Matthew Ashton, Jean Catuffe, Lee Young Ho, Tony Marshall ve Neal Simpson'ın fotoğrafları yer alacak. 
     
</TEXT>
</DOC>
