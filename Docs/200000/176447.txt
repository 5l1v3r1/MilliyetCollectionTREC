<DOC>
<DOCNO> 176447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun03.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik kesintisinin sadece New York'a maliyeti 1 milyar dolar 
</HEADLINE>
<TEXT>

     ABD'de Perşembe günü meydana gelen ülke tarihinin en büyük elektrik kesintisinin sadece New York'a maliyetinin, 800 milyon ila 1 milyar dolar arasında olduğu bildirildi. 
     Yetkililerin açıklamalarına göre, 8 eyaleti vuran kesintiden yaklaşık 50 milyon kişi etkilendi. Elektrik kesintisi sırasında New York'ta 5 kişi hayatını kaybederken, yaklaşık 1 milyon kişi metro ve banliyö trenlerinde saatlerce mahsur kaldı. Uçak şirketleri 500'den fazla uçuşu iptal ederken, kente ancak 29 saat sonra normal elektrik verilebildi. 
     
     ALIŞ-VERİŞ PEŞİN PARAYLA 
     New York'ta büyük mağazalar, halen sadece peşin parası olanlara satış yapıyor. Araya hafta sonu girdiği için bankamatikler ve kredi kartı sistemi çalışmıyor. 
     Bu arada, Amerikan basını, Iraklıların bu durumu saatlerce değil aylardır yaşadıklarını anımsatarak, Amerikalılara bazı tavsiyelerde bulundu. Bu tavsiyelerden bazıları şöyle 
     ''Damda yatın, gölgede oturun, jeneratör satın alın, küfür edin, gösteri yapmak için sokaklara çıkın.'' Elektrik kesintisiyle ilgili fotoğraflar da gazetelere yansımaya başladı. 
     Kesintiyle ilgili özel ilaveler yayımlayan gazeteler, sokaklarda yatanların fotoğraflarıyla dolu. 
     Gazetelere yansıyan ilginç bir olay da, elektrik kesintisi yüzünden nikahları yarım kalan Liz Pears ve Reuben Simha çiftinin hikayesi. Çift, halen evlenmeyi bekliyor. 
     
     LİDERLERE PUAN 
     Gazeteler, kesinti sırasındaki davranışlarla ilgili de puan verdi. Puanlama şöyle 
     ''New York halkı A , New York Emniyet Müdürü A, New York Belediye Başkanı Michael Bloomberg B , Başkan George Bush B, New York Valisi George Pataki C-.'' 
     
     YİYECEKLERİ BEDAVA DAĞITTILAR 
     Öte yandan, Perşembe gecesi elektriklerin gelmeyeceğini anlayan bazı dükkan sahiplerinin, bozulacak yiyecekleri halka bedava dağıttığı bildirildi. 
     Bunların başında kentin en önemli turistik bölgesi Times Meydanı'ndaki Zabar mağazası geliyor. 
     
</TEXT>
</DOC>
