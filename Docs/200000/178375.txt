<DOC>
<DOCNO> 178375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yasam/yas09.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarına 'köpek muamelesi' yaptılar 
</HEADLINE>
<TEXT>

   Cani anne baba beş yaşındaki ikizlerini doğduklarından bu yana kafeste tutmuş 
      DIŞ HABERLER SERVİSİ 
   
   Amerika Phoenix'te yaşayan Estelvina ve Louis Rodriguez adlı çift, ikiz erkek çocuklarını 5 yıl boyunca 'hayvanlar gibi' kafeste tuttukları için, 'çocuklara kötü muamele' suçundan tutuklandı. Evi basan polis, ikizleri sandıktan yapılmış, pislik dolu iki kafes içinde buldu. 
   Konuşamayan ve tuhaf sesler çıkaran çocukların, idrar ve dışkıyla kaplı çarşaflar üzerinde, hamam böceklerinin istilasına uğradıkları belirtildi. İlk bulgulara göre, günde 20 saat kafeste tutulan çocuklar, sadece beslenmek için kafesten çıkarıldılar. 42 yaşındaki anne Estelvina, 69 yaşındaki kocası Louis Rodriguez'in kalp hastası olduğu için çocuklarını kafese koyduklarını söyledi. Çok hareketli olan ikizleri korumak istediklerini ileri süren anne, "Dışarı çıktıklarında köpek ısırdı biz de korumak için kafese koyduk" dedi. Louis ve Estelvina çifti için toplam 486 bin dolar kefalet belirlendi. 
   
   
</TEXT>
</DOC>
