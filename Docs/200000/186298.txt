<DOC>
<DOCNO> 186298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur14.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e Çanakkale'de sevgi gösterileri... 
</HEADLINE>
<TEXT>

     Cumhurbaşkanı Ahmet Necdet Sezer, Çanakkale Valiliği, Boğaz ve Garnizon Komutanlığı ile Çanakkale Onsekiz Mart Üniversitesi Rektörlüğü'nü ziyaret etti. 
     Sezer, Onsekiz Mart Üniversitesi'nin 2003-2004 eğitim-öğretim yılı açılış töreninin ardından ilk olarak Çanakkale Valiliği'ni ziyaret etti. 
     Cumhurbaşkanı Sezer üniversiteden valiliğe geçerken, öğrenciler ve vatandaşlar, yol boyunca sevgi gösterilerinde bulundular. Sezer de, makam aracından inerek, öğrenciler ve vatandaşlarla tokalaştı. 
     Sezer, Valilik önündeki kendisine yönelik sevgi gösterisinde bulunan vatandaşlarla da tokalaşarak, hatırlarını sordu. Bu sırada, kadınların ağırlıkta olduğu bir grup, ''İyi ki varsın'' diye tempo tutarken, bazı vatandaşlar da Sezer'e, ''Sizi seviyoruz'' diye seslendiler. 
     Çanakkale Valisi Süleyman Kamçı'dan brifing alan Sezer, daha sonra Çanakkale Boğaz ve Garnizon Komutanlığı'nı ziyaret etti. 
     Çanakkale Boğaz ve Garnizon Komutanı Tümamiral Deniz Kutluk tarafından askeri törenle karşılanan Sezer, burada Onur Kıtası'nı denetledi. 
     Cumhurbaşkanı Sezer, komutanlığın karşısındaki apartmanların balkonlarından kendisine sevgi gösterilerinde bulunan vatandaşları da selamladı. 
     Komutanlığı ziyaretinin ardından Çanakkale Onsekiz Mart Üniversitesi Rektörlüğü'ne gelen Sezer, burada Rektör Prof. Dr. Ramazan Aydın ve üniversite senatosu üyeleriyle ile görüştü. 
     Sezer'in ziyaretleri, kısa süre görüntü alınmasının ardından basına kapalı gerçekleşti. 
     Bu arada, Cumhurbaşkanı Sezer'in makam aracının, trafik işaretlerine uyarak kırmızı ışıklarda durduğu gözlendi. 
     
</TEXT>
</DOC>
