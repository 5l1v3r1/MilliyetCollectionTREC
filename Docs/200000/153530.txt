<DOC>
<DOCNO> 153530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo03.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendileri gitti, unvanları kaldı... 
</HEADLINE>
<TEXT>

     2002-2003 futbol sezonunda lig bitmeden toplam 12 futbolcusunu takımdan gönderen Fenerbahçe'de, haftalar önce takımdan ayrılan Ortega ve Washington, takım istatistiklerinde ilk sıralardaki yerlerini koruyor. 
     Düş kırıklıklarıyla dolu bir sezon geçiren sarı-lacivertli takımda, ligde forma giydiği 12 maçta toplam 9 gol atan Brezilyalı futbolcu Washington ve 14 lig maçında toplam 8 asist yapan Arjantinli Ortega, hala sarı-lacivertli ekibin istatistiklerinde ilk sırayı ellerinde bulunduruyor. 
     Kalp rahatsızlığı nedeniyle takımdan ayrılan, tedavi olduktan sonra da istenmeyen Washington, 12 haftalık performansına 9 gol sığdırırken, bu futbolcuyu en golcü oyuncular sıralamasında 8 golle Tuncay Şanlı takip ediyor. 
     Fenerbahçe'ye geldiği günden itibaren oynadığı futboldan çok, sorunlarıyla gündemde yer tutan Arjantinli yıldız Ariel Ortega ise, 14 maçta attığı 5 golün yanında, 8 asistle, en çok gol pası veren oyuncu oldu. 
     Ortega'yı, 7 asistle, kadro dışı bırakılan Serhat Akın takip ederken, takımdaki mevcut futbolcular içinde 5 asisti bulunan Steviç, üçüncü sırada yer aldı. 
     
     TUNCAY 8 GOLDE KALDI 
     Washington'un gidişiyle birlikte gol sıkıntısı çeken sarı-lacivertli takımda, sezon sürerken bir ara attığı gollerle dikkat çeken Tuncay, hala Brezilyalı oyuncuya yetişemedi. 
     Washington rahatsızlığından sonra oynadığı ilk 3 lig maçında İstanbulspor-Diyarbakırspor-Göztepe rakip filelere sadece 2 gol atan sarı-lacivertli ekipte, 18. hafta Trabzonspor ile oynanan maçta ''hat-trick'' yapan Tuncay, Gaziantepspor ve Elazığspor maçlarında attığı 2 golle, gol sayısını 8'e çıkardı. 
     Rakip fileleri en son 24. haftadaki Elazığspor maçında havalandıran genç futbolcu, ligde son 6 maçı ise boş geçti. 
     
     GOL PASI VEREN YOK 
     Sarı-lacivertli takımda, Ortega'nın gidişinin ardından asist yönüyle ön plana çıkan bir oyuncu olmadı. 
     Mevcut kadroda yer alan oyunculardan, Steviç ve Ümit'in 5'er, Ali Güneş, Hakan ve Tuncay'ın 3'er, Ceyhun ve Beschastnykh 2'şer, Semih'in ise 1 asisti bulunuyor. 
     




</TEXT>
</DOC>
