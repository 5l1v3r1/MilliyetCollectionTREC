<DOC>
<DOCNO> 165808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun12.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçenin İngiliz halkına maliyeti bir somun parasıymış.. 
</HEADLINE>
<TEXT>

     İngiliz kraliyetinin danışmanları, ''kraliçenin halkına yüklediği maliyetin yılda 60 peni seviyesinde bulunduğunu, bunun da bir somun parasına denk olduğunu'' bildirdi. 
     Kraliçenin yıllık hesap özetleri konusunda açıklama yapan Buckingham sarayı, geçen bir yıl içinde kraliçenin harcamasında yüzde 2,5'luk bir artış olduğunu, bunun da kişi başına 2 penilik ekstra yük getirdiğini hatırlattı. 
     Bunun nedeninin de kraliçenin tahta çıkışının 50. yıldönümü kutlamaları ve Buckingham sarayının otomasyona geçişiyle ilgili yatırımlar olduğunu belirten saray, daha önce tartışma ve eleştirilere konu olan kraliyet treninin ise hizmetini sürdüreceğini kaydetti. 
     Ana Kraliçe'nin ölümünden sonra Prens Charles'ın ikametine verilen Clarence House adlı malikanenin yenilenmesi için hazinenin kasasından 4.5 milyon sterlin harcandığını da belirten saray sözcüleri, bu evde bulunan ve Prens Charles'ın sevgilisi Camilla Parker-Bowles tarafından dekore edilen iki odanın masraflarını ise prensin kendi cebinden ödeyeceğini açıkladı. 
     Kraliçenin vekilharcı Alan Reid, ''en ucuz kraliyet olmayı değil, en kaliteli düzeyi en sağlıklı harcamayla yapan kraliyet olmayı hedeflediklerini'' belirtirken, ''Enflasyon düzeyini de göz önüne aldığınızda bile, monarşinin nüfusun her bir bireyine yüklediği ekstra yük, yine de bir somunun fiyatını geçmiyor'' dedi. 
     
</TEXT>
</DOC>
