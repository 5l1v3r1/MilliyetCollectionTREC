<DOC>
<DOCNO> 193937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yasam/yas08.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır vasıta hırsızları 
</HEADLINE>
<TEXT>

   ELVAN EZBER İstanbul 
   
   İstanbul'un çeşitli semtlerinden çaldıkları araçları sahte belge düzenleyerek Anadolu'ya sattıkları öne sürülen üç kişi gözaltına alındı. Zanlıların çaldıkları belirtilen dört adet kamyonet, iki adet minibüs ve bir traktöre de el konuldu. 
   Asayiş Şube Müdürlüğü ekipleri, Pendik'te bir adrese baskın düzenledi. Ekipler, çaldıkları otomobilleri sahte belge düzenleyerek pazarladıkları öne sürülen Nurettin Özkan ile iki adamını gözaltına aldı. Suçlarını itiraf ettikleri belirtilen zanlıların, çaldıkları kamyonet, minibüs ve traktörleri sahte belge düzenleyerek ucuz fiyatla Anadolu'ya sattıkları öne sürüldü. 
   Çete lideri olduğu öne sürülen Özkan'ın ifadesinde, "Kamyonet ve minibüsleri çalmak daha kolay oluyordu. Kısa sürede müşteri buluyordum. Sahte plaka takıp biraz da ucuza verince hemen satılıyordu" diye konuştuğu belirtildi. 
   
   
</TEXT>
</DOC>
