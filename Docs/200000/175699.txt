<DOC>
<DOCNO> 175699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko14.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'dan memura zam müjdesi yok 
</HEADLINE>
<TEXT>

     Devlet Bakanı Ali Babacan, 2004 yılı bütçesinin de bütçe disiplini açısından aynen 2003 yılının bütçesi gibi zor bir bütçe olacağını söyleyerek memurlara zam konusunda umut vermedi. 
     Babacan TRT1'de yayınlanan programda, ekonomideki son gelişmelere ilişkin açıklamalarda bulunarak, gündeme ilişkin soruları yanıtladı. 
     Bakan Babacan, memur maaşlarına ilişkin bir soruya karşılık, 2004 bütçesi konusundaki çalışmaların yeni yeni başladığını, kuruluşlardan 2004 yılına ilişkin bütçe tahminlerinin istendiğini, onların yavaş yavaş toparlandığını, Eylül ayının bütçe hazırlıkları açısından yoğun bir ay olacağını, Bütçe'nin Ekim ayında da Meclis'e sevk edilmesi gerektiğini kaydetti. 
     Memur maaş artışlarının da, 2004 bütçesine ilişkin tabloya göre şekilleneceğini belirten Babacan, şöyle devam etti 
     ''Bir tablo ortaya çıksın, ne olur, nasıl bir politika izlenir ancak o zaman söylenebilir. Fakat, şimdiden söyleyebilirim ki, 2004 yılının bütçesi de, aynen 2003 yılının bütçesi gibi zor bir bütçe olacak. Faiz dışı fazla hedefini tutturabilmemiz için sıkı maliye politikasına ve çok sıkı bir bütçe disiplinine devam etmemiz gerekiyor. Bu çocuklarımızın, torunlarımızın istikbali için olmazsa olmaz bir şart. 
     Kamu borç stoğunu makul bir seviyeye indirene kadar biz bunu yapmak zorundayız, aksi halde Türkiye'de kalıcı bir istikrarı sağlamak son derece güç olur.'' 
     
     ENFLASYONDAKİ DÜŞÜŞÜN ETKİSİ... 
     Enflasyonun hesaplanmasındaki metot ve enflasyondaki düşüşün mutfağa ne zaman yansıyacağına ilişkin bir soruya karşılık, yıllardan bu yana enflasyonun hesaplanmasında aynı metodun uygulanmasına karşın, aynı metodun şimdi eleştirildiğini söyleyen Babacan, şöyle devam etti 
     ''Önemli olan, hangi ürünlerin olduğu ve bu ürünlerin sepetteki ağırlığıdır. DİE'nin çalışmaları son derece bilimsel çalışmalardır. Burada hep beraber gerçekleri görmemiz lazım, siyasi malzeme konusu haline getirilmemesi gerekir. Ekonomi ile ilgili parametreler, siyasi malzeme konusu yapılmaması gereken son derece teknik konulardır. 
     Fiyatlar artık eskisi gibi artmıyor, vatandaş bunu günlük hayatında hissediyor. Enflasyonun azalması, fiyat artışındaki hızın yavaşlamasıdır.'' 
     
     ORMAN VASFINI YİTİRMİŞ ARAZİLER... 
     Orman vasfını yitirmiş araziler ile ilgili yasa ile ilgili olarak, gerçekten 25 milyar dolarlık bir gelirin beklenip beklenmediği konusundaki bir soruya karşılık Babacan, bu konuda fiili bir durumun olduğunu belirterek, 2B tarzından arazilerin, orman vasfını yıllar önce yitirdiğini, bu arazilerin üzerine evler inşa edildiğini, buralara elektrik ve su geldiğini söyledi. 
     Babacan, bu binalardan bir defalık ceza keserek, bu zaten fiili olan durumun yasal altyapısını hazırlamayı hedeflediklerini, bu cezalandırma ile devlete önemli bir gelir sağlamayı da amaçladıklarını kaydetti. 
     Babacan, özellikle kamu borç stoğunun bu kadar yüksek olduğu bir dönemde, bunun önemli bir gelir kaynağı olacağını belirterek, 25 milyar dolar bir yana, 1, 2 ya da 3 milyar dolarlık bir gelirin bile kamu borç dinamikleri üzerinde çok olumlu etkilerinin olacağını düşündüklerini ifade etti. 

     
</TEXT>
</DOC>
