<DOC>
<DOCNO> 158523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo16.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova 2012'ye aday... 
</HEADLINE>
<TEXT>

     Rusya'nın başkenti Moskova, 2012 yılında düzenlenecek 30. Yaz Olimpiyat Oyunları evsahipliğine aday oldu. 
     Moskova Belediye Başkanı Yuri Luzhkov, bugün toplanan Rusya Olimpiyat Komitesi toplantısından sonra Moskova'nın adaylığını resmen açıkladı. 
     Moskova böylece, Londra, New York, Paris, Madrid, Havana ve Leipzig'den sonra 2012 oyunlarına adaylığını resmen açıklayan 7. kent oldu. 
     Bu kentlerin yanısıra Brezilya'dan Rio de Janeiro veya Sao Paulo, eğer 2010 Kış Olimpiyat Oyunları'nı Vancouver alamazsa, aynı ülkeden Toronto, ayrıca 2000, 2004 ve 2008'deki oylamalarda yitiren İstanbul'un da diğer muhtemel adaylar arasında yer aldıkları bildirildi. 
     Uluslararası Olimpiyat Komitesi IOC , 2012 oyunlarına evsahipliği yapacak kenti, 2005 yılı temmuz ayında belirleyecek. 
     İlk kez 1980 yılındaki oyunlara evsahipliği yapan Moskova, eski SSCB'nin 1979'da Afganistan'daki işgali nedeniyle, başta ABD olmak üzere aralarında Türkiye'nin de bulunduğu pek çok ülkenin boykotuyla karşılaşmıştı. 
     Moskova, oyunlara yeniden aday olmak istediğini de ilk kez önceki yıl temmuz ayında açıklamıştı. 
     
</TEXT>
</DOC>
