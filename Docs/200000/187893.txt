<DOC>
<DOCNO> 187893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/gun07.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
497 'meslek' birincisi barajı bile aşamadı 
</HEADLINE>
<TEXT>

   ANKARA ANKA 

   
   Meslek liselilerin başarısızlığı, Öğrenci Seçme Sınavı'ndaki ÖSS farklı katsayı uygulamasından değil, bu okulların eğitiminden kaynaklanıyor. YÖK'ün raporuna göre 2003 ÖSS'de baraj puanı olan 160'ı aşamayan öğrenciler arasında 497 meslek lisesi birincisi bulunuyor. YÖK üyesi Erdoğan Öznal, katsayı uygulamasının kaldırılmasına ilişkin TBMM'ye sevk edilen yasa tasarısıyla yeniden gündeme gelen meslek ve teknik lise mezunlarıyla ilgili bir rapor hazırladı. Raporda, meslek ve teknik ortaöğretim kurumlarındaki öğrencilerin başarısızlığının farklı katsayı uygulamasından kaynaklanmadığı belirtildi. 2002'deki sınavda hiçbir yükseköğretim programına yerleşemeyen 2107 lise birincisinden 1643'ünün meslek lisesi ve teknik lise mezunu olduğu bildirildi. 2003 ÖSS'de hiçbir yükseköğretim programına yerleşemeyen 2157 lise birincisinden 1505'ini de mesleki ve teknik lise mezunları oluşturdu. 
   2000'de 466, 2001'de 458, 2002'de 554 meslek lisesi birincisi, eski puanlama sisteminde 105, yeni puanlama sisteminde 160 olan baraj puanını aşamadı. 2003'te 497 meslek lisesi birincisi barajı aşamadı. 
   
   
</TEXT>
</DOC>
