<DOC>
<DOCNO> 167070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun30.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç açıklama İlaçlar para kazandırmadığı için geliştirilmiyor 
</HEADLINE>
<TEXT>

     Batılı firmaların, dünyada her yıl milyonlarca yoksul insanın ölümüne yol açan hastalıkların ilaçlarını, para kazandırmayacağı için ihmal ettikleri bildirildi. 
     Yeni kurulan İhmal Edilmiş Hastalıklar İçin İlaç Girişimi DNDi tarafından yapılan açıklamada, ''Dünyadaki sağlık araştırma çalışmalarının sadece yüzde 10'u, küresel hastalıkların yüzde 90'ını oluşturan hastalıklara ayrılıyor'' denildi. 
     Açıklamada, tedavisi en çok ihmal edilen hastalıkların özellikle, tedaviye para ayıramayacak kadar yoksul olan az gelişmiş ülkelerdeki insanları etkilediği belirtildi. 
     DNDi'nin açıklamasında, ''Bu hastalar, ilaç araştırma ve geliştirme yatırımlarını çekici kılacak bir pazar oluşturamayacak kadar yoksullar'' denildi. 
     Kuruluş, gelecek 12 yıl içinde şark çıbanı Leishmaniasis ve Chagas hastalığı gibi hastalıkları tedavi edecek ilaçları bulmak için 250 milyon dolar ayırmayı planlıyor. 
     Bağışıklık sistemini bozan Leishmaniasis, Hint altkıtasındaki kırsal kesimlerde yaygın. Güney Amerika'da yaygın olarak rastlanan Chagas hastalığına ise iç organları tahrip eden, kan emici bir bakteri yol açıyor. Bu hastalıklar 350 milyon insanı tehdit ediyor. 
     
</TEXT>
</DOC>
