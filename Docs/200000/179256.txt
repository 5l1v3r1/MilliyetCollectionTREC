<DOC>
<DOCNO> 179256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/siyaset/siy04.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak için askeri temaslar bu hafta başlıyor 
</HEADLINE>
<TEXT>

   BARKIN ŞIK Ankara 

   
   Genelkurmay Başkanı Org. Hilmi Özkök, Zafer Bayramı dolayısıyla Gazi Orduevi'nde verdiği resepsiyonda NATO Avrupa Kuvvetleri Komutanı Org. SECUER James Jones'un 2 Eylül Salı günü, ABD'li heyetin ise önümüzdeki hafta sonu Türkiye'ye geleceğini söyledi. ABD Savunma Bakanı'na doğrudan bağlı bir komutan olan Jones ile Irak konusunu ele alacaklarını bildiren Özkök, hükümetten aldıkları yetki kapsamında ABD'liler ile ilk askeri teması, organize toplantıyı gerçekleştireceklerini anlattı. Özkök, şöyle konuştu 
   
   AMAÇ, BİLGİ TOPLAMAK 
   "Bu toplantıdaki amacımız, hükümetin Irak'a ilişkin yapılabilecek şeyler hakkında ihtiyaç duyduğu askeri bilgileri temin etmek ve bunu hükümete olgunlaştırılmış bir çalışma olarak vermek. Bu birinci aşama. Hükümetin vereceği karar, tabii Meclis'in kararına bağlı. İhtiyaç duyulan askeri bilgileri alacağız. Bunun ötesine geçmeyeceğiz. Eğer hükümet karar alırsa, bu karar tabii sadece asker gönderme değil, çok geniş spektrumludur. Türkiye'den asker de gidecekse, bu karar resmiyet kazandıktan sonra, anayasal sistemimiz içerisinde ikinci aşamada konuşmalar yapacağız. Yani yol haritamız böyledir." 
   
   SUALNAME YORUMU 
   ABD'nin Türkiye tarafından gönderdiği sualnameye verdiği yanıtlara ilişkin olarak ise Özkök, şöyle konuştu "Onların düşüncesi bize bir sektör vermek, bu sektörün komutanı ve karargahı Türk olacak. Buna bağlı bir tugayı da biz verebilirsek, memnun olacaklarını söylüyorlar. Tabii, baştan aşağı Türk olabileceği gibi, başka ülkelerin katkısı da olabilir. Bölge olarak birkaç bölge var. Bizim aklımızdan geçen bölgeler var. Onların aklından geçen bölgeler var. Ama kesin bir şey yok. Söyledikleri şeyler genel hatlarıyladır, bunlar detayına girilip, konuşulacak şeyler. Bunların tabii aşama aşama yapılması lazım." 
   Irak'a gönderilmesi muhtemel asker sayısını soran gazeteciye ise Özkök, "Kesin bir rakam yok" karşılığını verdi. Irak'taki istikrarsızlığın Türkiye için çok kötü olduğunu belirten Özkök, şunları kaydetti "ABD, orada başarısızlığa uğrar da orada büyük bir istikrarsızlık olursa, Türkiye'yi çok yakından ilgilendirecektir." 
   
</TEXT>
</DOC>
