<DOC>
<DOCNO> 195094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur05.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen listeleri 2 Aralık günü askıya çıkartılacak 
</HEADLINE>
<TEXT>

     Yüksek Seçim Kurulu'nun YSK , 28 Mart 2004 Pazar günü yapılacak Mahalli İdareler Genel Seçimleri'nde kullanılacak seçmen kütüklerinin güncelleştirilmesine ilişkin esas ve ilkelerini belirlediği kararı, Resmi Gazete'de yayımlandı. 
     Karara göre, 28 Mart 2004 Pazar günü yapılacak Mahalli İdareler Genel Seçimleri'nde 3 Kasım 2002 tarihinde yapılan Milletvekili Genel Seçimi'nde veya bundan sonra herhangi bir nedenle yapılan diğer seçimlerde kullanılan seçmen listeleri güncelleştirilerek kullanılacak. 
     Sandık seçmen listeleri, 2 Aralık 2003 Salı günü saat 08.00'de muhtarlık bölgeleri esas alınarak ait oldukları mahalle veya köylerde halkın kolaylıkla görüp okuyabileceği yerlerde askıya çıkarılacak. 
     Askıya çıkarılan sandık seçmen listeleri 5 Ocak 2004 Pazartesi günü saat 17.00'de indirilecek. 
     Yeni yerleşim yerleri sebebi ile seçim çevrelerinde değişiklik olan ilçe seçim kurullarınca güncelleştirilme ve seçmen listelerinin düzenlenmesiyle sandıkların numaralandırılması işlemleri yeni durum esas alınarak yapılacak. 
     
     KİMLER LİSTELERE YAZILABİLECEK 
     YSK'nın kararına göre, 3 Kasım 2002 tarihinde yapılan Milletvekili Genel Seçimi sonucunda elde edilen seçmen kütüklerinden oluşturulan sandık seçmen listelerine veya daha sonra yapılan seçimlerde güncelleştirilen listelere herhangi bir sebeple yazılmamış olanlar, 28 Mart 1986 tarihinde ve ondan önce doğanlar, başka bir sandık seçmen listesinde yazılı olup da sürekli oturmak amacıyla listenin askıya çıkarıldığı seçim muhtarlık bölgesine gelenler, sandık seçmen listesinde veya tutuklu seçmen listesinde kendisine ait bilgilerde yanlışlık veya eksiklik bulunanlar, taksirli suçlardan hükümlü veya tutuklu olduğu halde seçmen listesine yazılmamış bulunanlar, askerlikten terhis olanlardan seçmen kütüğünde kaydı bulunmayanlar yazılmak için bizzat başvuracaklar. 
     Kısıtlı veya kamu hizmetlerinden yasaklı olanlar, silah altında bulunan erler, onbaşılar, kıta çavuşları ile askeri öğrenciler izinli olsalar bile listelere yazılamayacaklar. 
     
     ÖZÜRLÜ SEÇMENLER 
     Muhtarlar bölgelerinde askıya çıkarılan listelerde ismi yazılı olanlardan ölenlerin isimleri ile kimlik bilgilerini içeren listeyi en geç 10 Aralık 2003 akşamına kadar bağlı bulunduğu ilçe seçim kurulu başkanlığına bildirecek. 
     Sandık seçmen listelerine askı süresi içinde itiraz edilebilecek. 
     Özürlü seçmenlerin özür durumları, kesinleşen sandık seçmen listelerinde gösterilecek. Bu listelere, ''özürlü seçmen vardır'' ibaresi konulacak. 
     Yaylalar gibi toplu yerleşim birimleri için de mesafe durumu ve ulaşım güçlükleri ve öngörülen seçmen sayısı gözönünde tutularak sandık bölgesi oluşturulabilecek. 
     Ceza infaz kurumları ve tutukevlerinde taksirli suçlardan hükümlüler ve tutukluların seçmen listesinin kesinleştirilebilmesi için ilçe seçim kurulu başkanınca ceza infaz kurumu cumhuriyet savcılığından oy verme gününden önceki 23 Mart 2004 tarihine kadar tutuklanan, seçmen listesinde yazılı olup da tahliye edilen veya taksirli suçlardan hüküm giyenler hariç cezaları kesinleşerek hükümlü sıfatını kazananların isim listeleri istenecek. 
     
     TAŞIMA SEÇMENE ÖNLEM 
     Sandık seçmen listeleri kesinleştikten sonra gelen ''Silme formları'' hemen işlenecek. Yeni seçmen listeleri çoğaltılmış ise ''Nakil'' olarak işlenecek. Bu seçmen için seçmen bilgi kağıdı yazılmayacak ve oy kullandırılmayacak. 
     Bilgisayar destekli merkezi seçmen kütüğüne sonradan dahil edilen İstanbul, İzmir, Kocaeli ve Manisa'nın ilçeleri içinde adres değişikliği nedeni ile sandık seçmen listesine ilave edilen seçmenler, eski adreslerinin bulunduğu sandık seçmen listesindeki kayıtları bulunarak isimlerinin hizasına ''İç Nakil, Oy Kullanamaz'' ibaresi yazılacak. Ölüm, nakil ve itiraz gibi nedenlerle silinmesine karar verilen seçmenler sandık seçmen listelerinde bulunarak isimlerinin hizalarına silme nedenleri ile birlikte ''Oy kullanamaz'' ibaresi yazılacak. 
     İlçe seçim kurulu başkanlıkları kesinleşen listelere göre ilçenin toplam ve kesin seçmen sayısı ile sandık sayısını en geç 25 Ocak 2004 tarihine kadar YSK'ya bildirecek. Listelerin çoğaltılması ise 27 Şubat 2004 akşamına kadar bitirilecek. 
     En geç 8 Mart 2004 akşamına kadar hazırlanacak olan seçmen bilgi kağıtlarının dağıtımı en geç 20 Mart 2004 akşamına kadar bitirilecek. 
     Bu tarihe kadar herhangi bir nedenle dağıtılamayan seçmen bilgi kağıtları ilçe seçim kurulu başkanına iade edilecek. Alınmayan seçmen bilgi kağıtları oy verme gününde sahipleri tarafından istenildiğinde verilmek üzere sandık kurulu başkanına teslim edilecek. 
     
     ÜCRETLER 
     Sandık seçmen listelerinin geçici eleman çalıştırılarak çoğaltılması halinde karbonlama, iğneleme, daktilo ile yazma, yazılanların okunup düzeltilmesi, tasnif ve mühürleme işlemlerinin tümünü kapsamak üzere listeye yazılan her isim için 40 bin 800 lira, sandık seçmen listelerinin fotokopi yolu ile çoğaltılmasında her sayfa başına 65 bin 750 lira ödenecek. 
     Seçmen bilgi kağıtlarının yazımında da yazılan her kağıt için 60 bin lira verilecek. Bu kağıtların dağıtımı ilçe seçim kurulu başkanının görevlendireceği kişilerce yapıldığı takdirde dağıtım işinde çalışanlara ise dağıttığı her bilgi kağıdı için 40 bin 800 lira ödeme yapılacak. 
     Sandık seçmen listelerinin çoğaltılmasında ve seçmen bilgi kağıtların yazımında gündelik üzerinde ücret ödenmek suretiyle eleman çalıştırılamayacak. 
     İlçe seçim kurulu başkanlarınca uygun görülecek yerlere görevlendirilen askı yeri görevlilerine ise günde 12 milyon 500 bin lira verilecek. 
     
</TEXT>
</DOC>
