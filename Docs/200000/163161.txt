<DOC>
<DOCNO> 163161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun07.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haass "Türkiye, ABD için önemli ülke olmayı sürdürüyor" 
</HEADLINE>
<TEXT>

     ABD Dışişleri Bakanlığı siyaset planlama direktörü Richard Haass, Irak konusundaki tutumunun hayal kırıklığı yaratmasına karşılık Türkiye'nin, ABD için önemli bir ülke olmayı sürdürdüğünü vurguladı. 
     Haass, Washington'daki yabancı gazeteciler için düzenlenen basın toplantısında, iki ülkenin ortak çıkarlarının, Irak'ın çok ötesini de kapsadığını ve Türkiye'nin başarılı olmasının hem ABD, hem de bölgenin çıkarına olduğunu belirterek, ''bizim istediğimiz de budur'' dedi. 
     Richard Haass, Amerikan dış politikasının gündeminde, Arap dünyası ve İslam dünyasının kalkınmasının en önemli konular olacağını, demokratikleşme, piyasa ekonomisi gibi birçok önemli gelişmeyi bu ülkelerin kaçırdığını belirtti. 
     Türkiye'yi, ''piyasa ekonomisinin giderek daha iyi işlediği, İslami partilerin iktidara barışçı ve demokratik yollardan gelebildiği demokratik bir ülke'' olarak tanımlayan Haass, ''Bence Türkiye, İslam dünyasının siyasi, ekonomik ve sosyal evriminde önemli bir etkiye sahip olacak. Bu çerçevede ABD için, Türkiye ile ilişkilerin geliştiğini görmek önemli'' diye konuştu. 
     ABD'nin, Türkiye'yi Ortadoğu'da bir ortak olarak yanında görmeyi istediğine işaret eden Haass, İsrail-Filistin meselesi, İsrail'in Arap dünyasıyla ilişkileri, İran sorunu ve Irak sorununda Türkiye olmadan meselelerle başa çıkmanın zor olduğunu kaydetti. Haass, ''Daha yakın birbirimize danışırsak ve her fırsatta işbirliği yaparsak, birbirimizin çıkarlarını hesaba katmamız çok daha muhtemel'' görüşünü dile getirdi. 
     Dışişleri Bakanlığı Müsteşarı Uğur Ziyal'in gelecek hafta Washington'a yapacağı ziyarete ilişkin bir soru üzerine de Haass, ''ABD ve Türkiye, Irak meselesinde birbirinin gözünün içine bakmadı. Biz, Türk hükümetinin reaksiyonuyla, bildiğiniz gibi çok büyük hayal kırıklığına uğradık. ABD ve Türkiye'nin Irak'ta çıkarları var. Biz de bunları konuşmak istiyoruz. Bunun ötesinde de iki ülkenin, Irak dışında çıkarları da var'' yanıtını verdi. 
     Haass, Türk-Amerikan ilişkilerinde gündemin bir parçasını Irak'ın oluşturduğunu, ancak gündemin tamamının Irak'tan ibaret olmadığını vurguladı. 
     
</TEXT>
</DOC>
