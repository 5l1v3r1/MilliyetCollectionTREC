<DOC>
<DOCNO> 175614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/spo04.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor sancılı 
</HEADLINE>
<TEXT>

   Bordo - Mavili futbolculara söz verilen alacakların ödenmemesi krize yol açtı. Kırmızı kart gören isimlere 40 milyar ceza kesildi 
   
   FENERBAHÇE maçı öncesi adeta sıkı yönetim ilan eden Trabzonspor bir türlü huzura kavuşamadı. Yönetimin aradan dört ay geçmesine rağmen Türkiye Kupası primi ile geçen yılki oyuncularına henüz yeni dönemin peşinatlarını ödememesi kriz yarattı. Futbolcuların, "İsyan etmiyorsak, bu kulübümüze olan sevgimizden kaynaklanıyor. Ama özveri ve fedakarlık tek taraflı olmaz" diye konuştular. 
   TRABZONSPOR yönetimi, Avusturya kampındaki Austria Wien maçında yan hakeme saldıran kaptan Fatih Tekke'ye 30 milyar lira, kırmızı kart gören Sommers'a 2 bin Euro, ligde Konyaspor maçında cezalı duruma düşen Hüseyin'e de 7.5 milyar lira ceza kesti. Konyaspor karşısında attığı gol sonrası yaptığı sevinç gösterisinin ardından oyundan atılan Gineli Yattara'ya ise ceza verilmedi. 
   
   Kaptan Hasan 
   FATİH ve Hüseyin'in cezalı olması nedeniyle Fenerbahçe maçında kaptan olarak sahaya kimin çıkacağı sorusu yönetimin toplantısında yanıtını buldu. Yönetim, Hasan Üçüncü'nün oynaması halinde kaptan olarak sahaya çıkmasını, aksi takdirde Mehmet Yılmaz'ın bu görevi üstlenmesi kararına varıldı. 
   
   Augustine sürprizi 
   SAMET Aybaba, yeni transfer Augustine'yi orta sahada kullanmak istiyor. Aybaba, bu uygulamaya kaptan Fatih'in cezasının dolmasıyla başlayacak. Öte yandan genç hocanın henüz hazır olmadığını söyleyerek, Maxim konusunda şaşırtma taktiği denediği, bu oyuncuyu maç kadrosuna alabileceği bildirildi. 
   
   
</TEXT>
</DOC>
