<DOC>
<DOCNO> 163496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo01.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli taraftarlar Hooijdonk'u istiyor 
</HEADLINE>
<TEXT>

     Fenerbahçeli taraftarlar, sarı-lacivertli takımın transfer gündeminde olan Hollandalı Pierre Van Hooijdonk'un alınması durumunda yıldız futbolcunun yararlı olacağına inanıyor. 
     İç transferde sadece Ümit Özat ile yeniden anlaşan Fenerbahçe, dış transferde henüz hiçbir futbolcuyla resmi anlaşma sağlayamazken, taraftarlar transferde adı geçen Hollandalı yıldız Hooijdonk'un iyi bir transfer olacağını düşünüyor. 
     Bir internet sitesinde "Hooijdonk Fenerbahçe'ye faydalı olur mu " şeklindeki ankete katılan 2 bin 111 taraftarın yüzde 85.65'i 1808 kişi Hooijdonk'un faydalı olacağı şeklinde oy kullandı. Ankette taraftarların yüzde 14.35'i ise Hollandalı futbolcunun yararlı olmayacağı şeklinde görüş belirtti. 
     Fenerbahçe'de dış transfer çalışmaları henüz sonuçlanmazken, yarın yapılması gereken olağan yönetim kurulu toplantısının önümüzdeki günlerde gerçekleştirileceği bildirildi. 
     Genel Sekreter Vedat Olcay, yarın yönetim kurulu toplantısının yapılmayacağını, ne zaman toplanacaklarının yarın belli olacağını söyledi. 
     Olcay, yurtdışında bulunan yöneticiler Hakan Bilal Kutlualp ve İlhan Ekşioğlu'nun ne zaman Türkiye'ye dönecekleri konusunda bilgisi olmadığını da sözlerine ekledi. 
     Yönetim kurulunun yurtdışında transfer çalışmalarını sürdüren Kutlualp ve Ekşioğlu'nun Türkiye'ye dönmesinin ardından toplanması bekleniyor. 
     
</TEXT>
</DOC>
