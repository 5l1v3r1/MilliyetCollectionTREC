<DOC>
<DOCNO> 154086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur17.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de Umutlar tükeniyor... 
</HEADLINE>
<TEXT>

     Bingöl'de meydana gelen depremin ardından çöken Çeltiksuyu YİBO'da, enkazdan canlı çıkarma umutları tükenmek üzere... 
     Bingöl'deki depremde en fazla zarar gören Çeltiksuyu YİBO'nun enkazında, depremin ardından 30 saat sonra 1 öğrencinin canlı kurtarılmasının ardından, arama ve kurtarma çalışmaları sürdürülüyor. 
     Arama-kurtarma ekipleri enkaz altında canlı olup-olmadığını belirlemek için, uzun süreli ve hassas dinleme çalışması yaptılar. Dinleme çalışması öncesi arama-kurtarma ekibi elemanları, gazeteciler ve aileler dahil olmak üzere çevrede bulunanlar, konuşmamaları ve hareket etmemeleri konusunda uyarıldılar. Cep telefonları dahil tüm cihazların kapatılması da istenerek, teknik dinleme cihazları, enkazın değişik bölgelerine yerleştirildi. 
     Yaklaşık 20 dakika süren sessiz ve hareketsiz bekleyiş sırasında, enkazın değişik bölgelerine megafonla ''Beni duyuyor musun Eğer duyuyorsan ses çıkar, öksür, biz seni duyarız'' anonsları yapıldı. Ancak dinlemede, herhangi ses duyulamadı. 
     Bunun ardından, bazı kurtarma birliklerinin yanında getirdikleri canlı arama eğitimi almış köpeklerle, enkazda aramalar sürdürüldü. 
     Çevrede endişeli bekleyişini sürdüren ailelere yönelik anonsta da ''Canlı belirtisi almamamıza rağmen, içerde canlı varmış gibi çalışmamızı devam ettireceğiz'' duyurusu yapıldı. 
     
</TEXT>
</DOC>
