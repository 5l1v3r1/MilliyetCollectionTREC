<DOC>
<DOCNO> 152651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur34.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır kapılarında SARS alarmı... 
</HEADLINE>
<TEXT>

     Bulgaristan'da 1 kişinin SARS Akut Solunum Yetmezliği Sendromu şüphesiyle tedavi altına alınması üzerine, Edirne'nin İpsala Sınır Kapısı'ndaki denetimler sıkılaştırıldı. 
     İpsala Kara Hudut Sağlık Denetleme Merkez Tabipliği'nde görevli sağlık personeli, 24 saat süreyle, Türkiye'ye giriş yapan yolcuların, SARS'ın bulguları olan ateş, kuru öksürük, solunum yetmezliği gibi bulgularının olup olmadığını sorgularken, fiziki durumlarına bakıyor. 
     Yetkililer, Yunanistan'da SARS hastalığı belirtileri gösteren bir kişinin hastanede tedavi altına alınmasından sonra, kontrollerin hafta başından itibaren titizlikle yapılmaya başlandığını ve gelecek hafta gümrüğe geçici 1 doktor ile 1 sağlık memurunun atanacağını belirttiler. 
     Öte yandan, Edirne Emniyet Müdürlüğü de yasadışı yollardan sınırı geçmek isterken yakalanan Asya ülkelerinden gelen kaçakları, SARS virüsü taşıyabilecekleri ihtimali nedeniyle kısa sürede işlemlerini yaparak sınır dışı ediyor. 
     
     KAPIKULE 
     Bulgaristan'da SARS virüsü kaptığı şüphesiyle bir kişinin tedavi altına alınması üzerine, Kapıkule Sınır Kapısı'nda, Kara Hudut Sağlık Denetleme Merkez Baştabipliği'nce, Kapıkule Yolcu Salon Müdürlüğü giriş peronlarında, 2'şer sağlık görevlisi, 24 saat süreyle, Türkiye'ye giriş yapan yolcuları sağlık sorgulamasından geçirmeye devam ediyor. 
     Kapıkule'de, dünden itibaren geçici olarak 4 doktor ile 6 sağlık memuru görevlendirildi. 
     Sağlık Bakanlığı'na bağlı Hudut ve Sahiller Sağlık Genel Müdürlüğü tarafından Kapıkule ve İpsala'ya, olası SARS virüsü vakalarında kullanılmak üzere, çok sayıda tıbbi malzeme de gönderildiği de bildirildi. 
     





</TEXT>
</DOC>
