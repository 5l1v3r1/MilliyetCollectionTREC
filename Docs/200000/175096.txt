<DOC>
<DOCNO> 175096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur19.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulus'ta şüpheli çanta heyecan yarattı... 
</HEADLINE>
<TEXT>

     Ulus'ta park halindeki özel otomobilin altına bırakılan şüpheli çanta, semt esnafının heyecanlı dakikalar yaşamasına neden oldu. 
     Ulus Rüzgarlı Caddesi, Ege Sokak'ta park halindeki 06 SZ 936 plakalı özel otomobilin altında şüpheli çanta olduğu ihbarını alan polis, olay yerine gelerek çevrede güvenlik önlemi aldı. 
     Semt esnafı, olası bir patlamaya karşı dükkanlarının kepenklerini indirdi. 
     Olay yerine gelen bomba imha uzmanları çantayı incelemek üzere hazırlık yapmaya başladığı sırada, bölgedeki işhanlarından birinde güvenlik görevlisi olarak çalışan bir kişi, çantanın kendisine ait olduğunu bildirdi. Daha sonra bomba uzmanları tarafından açılan çanta, boş çıktı. 
     Çantanın kendisine ait olduğunu söyleyen kişi, ifadesi alınmak üzere gözaltına alındı. 
     
</TEXT>
</DOC>
