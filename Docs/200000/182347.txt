<DOC>
<DOCNO> 182347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/magazin/mag05.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayanamadı, yine ay yıldız kullandı 
</HEADLINE>
<TEXT>

      
   TÜRK modacı Atıl Kutoğlu, 2004 ilkbahar yaz kreasyonlarını New York moda haftasında, Bryant Park'ta düzenlediği defileyle tanıttı. Geçtiğimiz yıl, modellerinde 'ay-yıldız' motifini 'fazlaca' kullandığı ve 'giysilerde Türk bayrağı yasağı'nı deldiği gerekçesiyle hakkında soruşturma açılan Kutoğlu'nun modellerinde yine ay yıldız vardı. 
   
   Türk kadınını hayal ettim 
   MODACI, "Biraz çekindiğim için eskisi kadar büyük ve bayrağı hatırlatıcı şekilde kullanmadım, ama yine de kendimi alamadım ay-yıldız'ı kıyafetlerime eklemekten... Bu şekilde sanıyorum Türk moda dünyası da New York'ta moda meraklılarına güzel bir çıkış yapmış oluyor" diye konuştu. Koleksiyonunda altın ve gümüş renklerin hakim olduğunu belirten Kutoğlu, "Bu sezon dünya jet sosyetesinden bir kadının Türkiye'deki tatilini hayal ettim ve güney kıyılarımızda bir yatta giyeceği kıyafetleri tasarladım" diye konuştu. 
   
</TEXT>
</DOC>
