<DOC>
<DOCNO> 191797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun20.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan El Kaide üyelerini isteyen ABD'ye tepki .. 
</HEADLINE>
<TEXT>

     İran hükümeti, ülkesinde tutuklu bulunan El Kaide üyelerini isteyen ABD'yi eleştirerek, bu örgütün üyeleri hakkında ''adaletin gerektirdiği biçimde'' davranılacağını bildirdi. 
     Dışişleri Bakanlığı sözcüsü Hamid Rıza Asefi, yaptığı açıklamada, tutuklu El Kaide üyelerinin İran mahkemelerinde yargılanacağını ve yasalara göre ceza alacaklarını belirterek, ''El Kaide üyeleri hakkında adaletin gerektirdiği biçimde davranacağız'' dedi. 
     ABD Dışişleri Bakanlığı sözcüsü Richard Boucher, ''İran'ın elindeki bütün şüpheli El Kaide üyelerini sorgulanması ve yargılanması için ABD, vatandaşı olduğu ülkeler ya da üçüncü ülkelere teslim edilmesi gerektiğini'' söylemişti. 
     Asefi, önceki gün, Usame Bin Ladin liderliğindeki El Kaide örgütü üyesi 225 kişinin isimlerinin BM'ye verildiğini, halen İran'da tutuklu bulunan bazı El Kaide üyelerinin ise isimlerini güvenlik gerekçesiyle açıklamayacağını belirtmişti. 
     Resmi haber ajansı İRNA, İran'ın BM'deki temsilciliği tarafından BM'ye sunulan raporda, İran'da tutuklanan ve daha sonra vatandaşı oldukları ülkelere iade edilen 78 El Kaide üyesinin isminin verildiğini, raporda ayrıca İran'da tutuklu bulunan ve haklarındaki adli işlemler süren şüpheli 147 El Kaide ve Taliban üyesinin isimlerinin listesinin bulunduğunu bildirmişti. 
     Amerikan yönetimi, 12 Mayıs'ta Riyad'daki saldırılardan sorumlu tuttuğu El Kaide üyelerinin İran'da saklandığını öne sürmüş, İranlı yetkililer ise İran'daki El Kaide üyelerinin Riyad'daki saldırılardan çok önce tutuklandığını açıklamıştı. 
     Amerikalı yetkililere göre, Riyad'daki patlamayla bağlantısı olduğu iddia edilen El Kaide'nin askeri kanat lideri Mısır doğumlu Saif El-Adil, Bin Ladin'in oğlu Said Bin Ladin, daha önce Irak'ta faaliyet gösteren ve Saddam Hüseyin ile El Kaide arasındaki bağlantıyı sağlayan Filistin asıllı Ürdün vatandaşı Ebu Mussab Zerkavi ve 1998 yılında Doğu Afrika'da iki Amerikan büyükelçiliğine düzenlenen bombalı saldırılarla ilgili olarak aranan Ebu Muhammed El-Masri İran'da tutuklu El Kaide üyeleri arasında bulunuyor. 
     
</TEXT>
</DOC>
