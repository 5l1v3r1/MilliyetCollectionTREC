<DOC>
<DOCNO> 186480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur11.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yönetmen Halit Refiğ Yeşilçam devrini tamamlamıştır 
</HEADLINE>
<TEXT>

     Türk Sineması'nın ödüllü yönetmeni Halit Refiğ, hızlı teknoloji karşısında Yeşilçam'ın devrini tamamlandığını belirterek, değişime ayak uyduramazsa Türk Sineması'nın aynı tehlike ile karşı karşıya kalacağını söyledi. 
     1. Antalya Altın Portakal Film Festivali'nde, 1964 yılında, ''Gurbet Kuşları'' filmiyle ilk kez ödül kazanan ve meslek yaşamına çok sayıda ödül sığdıran yönetmen Halit Refiğ, 40. Antalya Altın Portakal Film Festivali'ne filmi ile olmasa da katılımıyla renk kattı. 
     Festivalin 40 yıl önce ilk ödüllü filmi olan ''Gurbet Kuşları''nın, ''40 Yılın En İyi 5 Filmi'' arasında yer alması dolayısıyla düzenlenen törende, bir kez daha ''Altın Portakal Heykelciği''ni kucaklayan Refiğ, A.A muhabirinin sorularını yanıtladı. 
     40 yıldır süren Antalya Altın Portakal Film Festivali'ni, ilk yapıldığı yıl oldukça vasat bulduğunu ve devam edeceğine inanmadığını anlatan Refiğ, şöyle devam etti 
     ''Festivalin bu kadar süre devam edeceğine inanmıyordum. Acemice bir başlangıçtı. Antalya halkı, bu festivali benimsedi. Bir festivalin 40 yıl sürmesi büyük bir başarıdır. Dünyada böylesine uzun süren festival sayısı çok azdır. Bu şehrin büyümesi, yöneticilerin ufku, halkın sevgisiyle festival büyümüştür. Bugün 40. yıl dolayısıyla verilen Altın Portakal ödülü, 40 yıl önce aldığım ödülün değerini 40 kat artırdı.'' 
     
     ''SANATÇILARIN İLGİSİ AZALMADI'' 
     Antalya Film Festivali'nde, 3 kez en iyi yönetmen ödülü kazanan Refiğ, sık sık gündeme gelen ''sanatçı ve sinemacıların, festivale ilgisiz kaldıkları'' yönündeki değerlendirmelere ilişkin, ''Altın Portakal Film Festivali'ne sinemacıların ilgisi azalmış değil. Yapımcıların ilgisinin azalmasından çok, yapımcı sayısının azalması daha doğru bir tespittir. Yılda 300 film çekilen yıllardan, 10 film çekilen yıllara geldik'' dedi. 
     
     ''SİNEMA ESKİSİ GİBİ OLAMAZ'' 
     Teknolojinin çok ilerlediğini, sinemanın da bu hızlı değişime ayak uydurmak zorunda olduğunu ifade eden Halit Refiğ, şunları söyledi 
     ''Teknoloji, büyük bir gelişme içerisinde. Bu gelişmeler sinemanın gösterilmesini etkiliyor. Beyaz perdeye makineden yansıtılan filmlerin yerini CD'ler VCD'ler aldı. Önümüzdeki yıllarda lazerle gösterimler mümkün olabilir. Sinema, yine olacaktır, yine filmler gösterilecektir. Ancak mutlak olan birşey var. Sinema artık eskisi gibi olmayacak. Televizyonlar, belki yeni bir pazar yaratıyor ama yine de sinema ile seyircinin diyaloğunu olumsuz etkiliyor. Bugün filmler, geçmişteki filmlere oranla daha geniş bütçeler ve teknik imkanlarla yapılıyor. Buna karşın teknoloji, sinemadan alınan manevi hazzı düşürdü. Sinema, televizyonun koltuk değnekleriyle ayakta kalıyor.'' Hızlı teknolojiden Türk Sineması'nın daha çok pay alması gerektiğini belirten Refiğ, ''Yeşilçam, devrini tamamlamıştır. Eğer bilgi çağına ayak uyduramazsa Türk Sineması da devrini tamamlama tehlikesiyle karşı karşıyadır. Bir kere Yeşilçam'ı doğuran sebepler ortadan kalktı. Şimdi başka şartlar ortaya çıktı'' dedi. 
     
     ''DEMİREL, BELGESELİNİ YAPMAMI İSTEMİŞTİ'' 
     Halit Refiğ, meslek yaşamına ilişkin anılarından söz ederken, 9. Cumhurbaşkanı Süleyman Demirel'in geçmişte kendisine belgesel hazırlatmak istediğini söyledi. Ancak bu çalışmanın tamamlanamadığını ifade eden Refiğ, şöyle devam etti 
     ''Demirel, cumhurbaşkanı olduğu zaman beni çağırdı ve belgeselini yaptırmak istediğini söyledi. Çalışmalara başladık. Arşivleri hazırladık, hatta bazı çekimleri bile yaptık. Sonra da bir süre ara vermemi ve çalışmaları askıya almamı istedi. Daha sonra devam etmemi istediği halde, bir daha ne aradı ne de sordu. Neden olduğunu da bilmiyorum ama bu çalışma yarıda kaldı.'' 
     
</TEXT>
</DOC>
