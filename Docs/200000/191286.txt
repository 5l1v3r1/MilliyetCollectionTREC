<DOC>
<DOCNO> 191286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun04a.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım listesi 4. gün delindi 
</HEADLINE>
<TEXT>

      ASLI ÖKTENER İstanbul 
   
   Ramazanla birlikte erzak yardımları ve izdihamları da başladı. Bunlardan ilki Bağcılar'daki bir akaryakıt istasyonunda yaşandı. Akaryakıt istasyonu sahiplerinden Nilüfer Kadayıfçıoğlu, Ramazan ayı nedeniyle yaklaşık üç bin kişiye, içerisinde peynir, zeytin, pirinç, mercimek, yağ, şeker, reçel, nohut ve yağ bulunan kolileri dağıtmak istedi. Önce kendi tespitleri ve muhtardan alınan isimler doğrultusunda ihtiyaç sahiplerinin listesi oluşturuldu. Dağıtıma geçen pazartesi başlandı ve koliler perşembeye kadar bin 500 kişiye ulaştı. Ancak önceki gün ortalık birden karıştı. Dağıtımı duyan ve diğer ilçelerden gelenler nedeniyle ihtiyaç sahiplerinin sayısı birden arttı. Kalabalık yaklaşık iki bin kişiye ulaşınca kontrolden çıktı. Camlar kırıldı, bayılanlar oldu. Şirket yetkilileri polisten yardım istemek zorunda kaldı... Polis megafonla listedeki ihtiyaç sahiplerini tek tek anons ederek erzakların dağıtımını gerçekleştirdi. 
   Kadayıfçıoğlu, "Uzun süredir ramazanda erzak yardımında bulunuyorum. Daha önce bunu belediye aracılığıyla yapardım, bu yıl kendim yapmak istedim. İlk dört gün sorun olmadı, ama bugün izdiham yaşandı" dedi. 
   
   
</TEXT>
</DOC>
