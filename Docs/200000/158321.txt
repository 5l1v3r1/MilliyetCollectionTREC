<DOC>
<DOCNO> 158321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur17.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Rumlar 40 yıl sonra ilk kez geldi 
</HEADLINE>
<TEXT>

     Başbakan Recep Tayyip Erdoğan'ın, geçen cumartesi günü Antalya'da Türkiye'nin 22 Mayıs'tan itibaren sınırlarını Güney Kıbrıslı Rumlara açtığını açıklamasının ardından, uygulamanın ilk gününde Kıbrıs Rum Kesimi'nden Türkiye'ye 266 hemşire ve doktordan oluşan grup geldi. İpsala Sınır Kapısı'ndan 6 otobüsle giriş yapan hemşire ve doktorlar kapıda bir aylık vize aldı. Oldukça heyecanlı oldukları gözlenen grup üyeleri, fotoğraflarının çekilmesinden ve konuşmaktan kaçındı. 
     Türkiye'ye 40 yıl aradan sonra ilk kez Güney Kıbrıs'dan toplu olarak turist geldi. Lefkoşa'dan bir seminer için Yunanistan'ın başkenti Atina'ya gelen Güney Kıbrıs Hemşireler Birliği üyeleri, buradaki toplantılarını tamamladıktan sonra 3 günlüğüne Türkiye'ye gelmek istedi. Üç ay önceden Türkiye'ye gelmeyi planladıklarını söyleyen grup üyeleri, Türkiye'nin de vize kolaylığı sağlamasının ardından, İstanbul seyahatleri için dün öğle saatlerinden Yunanistan'dan İpsala Sınır Kapısı'na geldi. 6 otobüsle gelen 266 hemşire ve doktor gümrük kapısı girişinde İpsala Kara Hudut Sağlık denetleme Merkezi Tabipliği tarafından SARS kontrolünden geçirildi. Grup üyeleri kontrolün ardından Sağlık Deklarasyon Kartı'nı imzaladı. 
     
     HEYECANLANDILAR 

     266 Rum sağlık personeline kapıda tek giriş için 10 euro 17 milyon lira karşılığında bir ay süreli vize, İpsala Gümrük Saymanlık Müdürlüğü tarafından verildi. Vize pasaportları işlenmeyip bandrol olarak verildi. 
     Sınır kapısında önce otobüslerden inmek istemeyen Güney Kıbrıslı doktor ve hemşireler, tur operatörlerinin yaptığı anonslarla araçlardan indi. Sınır kapısında hatıra fotoğrafı çeken, kamerayla görüntü alan Rum doktor ve hemşirelerin oldukça heyecanlı oldukları gözlendi. 
     Karşılarında gazetecileri görünce çekinen Rum doktor ve hemşireler, yöneltilen soruları yanıtlamaktan kaçındı. Rum konular genelde soruları yanıtsız bırakırken, hemşire Ebantıa Gerorgiou, sınır kapısında gösterilen misafirperlikten memnun olduklarını söyledi. Gerorgiou, "Bu kadar misafirperverlik beklemiyorduk. Çok memnun olduk. İstanbul'u göreceğimiz için çok mutluyuz. Ayasofya'yı göreceğimiz için ayrı bir heyecan yaşıyoruz'' dedi. 
     Yaklaşık bir saat süren gümrük işlemlerinin ardından grup üyeleri İstanbul'a hareket etti. İstanbul'da üç gün kalacak olan Güney Kıbrıslı hemşire ve doktorlar bugün Fener Rum Patrikhanesi'ni ziyaret ettikten sonra yarın Büyükada'ya gidecek. 

     
</TEXT>
</DOC>
