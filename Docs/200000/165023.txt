<DOC>
<DOCNO> 165023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur33.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de benzin istasyonunda yangın çıktı... 
</HEADLINE>
<TEXT>

     İzmir'in Bornova İlçesi Özkanlar Semti'nde, bir otomobilde, benzin verildiği sırada çıkan ve istasyondaki pompalara sıçrayan yangın, itfaiye ekiplerinin kısa sürede müdahalesiyle depolara ulaşmadan söndürüldü. 
     Alınan bilgiye göre, Özkanlar üstgeçidi altında ve apartmanların arasında bulunan Ali Bozdağ'ın işlettiği Petrol Ofisi istasyonundan benzin alan Nail Budakçı'ya ait 45 SH 248 plakalı otomobilde, henüz belirlenemeyen bir nedenle yangın çıktı. Yanan otomobile istasyon görevlilerinin müdahalesi yetersiz kalınca, alevler pompalara sıçradı. 
     Görevliler istasyondan uzaklaşırken, olay yerine çağırılan İzmir Büyükşehir Belediyesi İtfaiye Daire Başkanlığı'na bağlı ekipler yangına köpükle müdahale etti. 
     Polis, istasyon çevresindeki geniş alanda güvenlik önlemleri alarak, bölgenin boşaltılmasını sağladı. 
     Otomobil ve istasyondaki pompalar tamamen yanarken, yangın benzin depolarına ulaşmadan söndürüldü. Benzin istasyonunun marketi ve idari binanın bir bölümü de zarar gördü. 
     İtfaiye ekipleri, benzin istasyonundaki soğutma çalışmalarını sürdürüyor. 
     
</TEXT>
</DOC>
