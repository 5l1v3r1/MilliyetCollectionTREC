<DOC>
<DOCNO> 183650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/eko03.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi bilmeceye döndü 
</HEADLINE>
<TEXT>

   ABD Hazine Bakan Yardımcısı Taylor, önceki gün 8.5 milyar dolarlık kredi için 'Pazar günü imzalanabilir' dedi... Devlet Bakanı Ali Babacan ise dün Taylor'un açıklaması sorulunca 'Bizde öyle bir bilgi yok' yanıtını verdi 
      AHMET ERHAN ÇELİK Dubai 
   
   Hükümet üyelerinin BAE'deki temaslarında 8.5 milyar dolarlık ABD kredisinin akibeti gündemin en önemli yerini meşgul etmeye devam ediyor. ABD Hazine Bakan Yardımcısı John Taylor, kredi anlaşmasının Dubai'de imzalanacağını açıklarken, Türk tarafı ısrarla Taylor'ın aksine açıklamalarda bulundu. 
   IMF - Dünya Bankası yarıyıl toplantıları için Dubai'de bulunan Amerikan Hazine Bakan Yardımcısı John Taylor önceki gün yaptığı açıklamada Türkiye için öngörülen 8.5 milyar dolarlık krediye ilişkin anlaşmanın pazar günü bugün Dubai'de imzalanabileceğini söyledi. 
   Dubai'de bulunan Devlet Bakanı Ali Babacan ise dün Taylor'un açıklaması sorulunca, "Yanlış haber. Bizde öyle bir bilgi yok" dedi. Babacan, ABD Kongresi'ndeki askı süresinin Washington saatiyle gece yarısında sona ereceğini hatırlatarak, henüz sürenin bitmediğine dikkat çekti. 
   
   Erdoğan da 'İmza yok' dedi 
   Başbakan Tayyip Erdoğan da anlaşmanın Dubai'de imzalanmayacağını Atatürk Havalimanı'nında önceki gün açıklamıştı. 
   Bakan Babacan, cuma günü Milliyet'e yaptığı açıklamada, 8.5 milyar dolarlık kredi için ABD Kongresi'nin Başkan Bush'a kendi koşullarını koyma yetkisi verdiğini belirtmiş ve "Bize bugüne kadar herhangi bir sorun yok dediler. Ama açıkçası Amerikan Kongresi'nin kararını okuduğunuz zaman tamam bu iş oldu bitti diyemiyoruz. Kongre, Başkan'a yetki veriyor. Başkan da bu krediyi kullandırırken kendi koşullarını koyabilir diye hüküm var. Kredinin her dilimi serbest bırakılırken koşullar yerine getirildi mi diye kontrol edecekler" demişti. 
   Babacan, kredide belirsiz olanın zamanlama olduğuna dikkat çekerken, sürprizlere hazır olunması gerektiğini ima etmişti. 
   
   
</TEXT>
</DOC>
