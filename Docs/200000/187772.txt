<DOC>
<DOCNO> 187772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko21.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosh, Avrupa'da 1 numara... 
</HEADLINE>
<TEXT>

     Dünyanın ikinci en büyük otomotiv sistemleri üreticisi BOSCH Sanayi ve Ticaret Şirketi Bursa Fabrikası, dünyanın kurumsal mükemmellik alanında en saygın ödülleri arasında yer alan ''Avrupa Kalite Büyük Ödülü''nü kazandı. 
     Avrupa Kalite Yönetimi Vakfı'nın EFQM bu yıl 12'ncisini verdiği ''Avrupa Kalite Büyük Ödülü''nün sonuçları, Finlandiya'nın başkenti Helsinki'de düzenlenen ''EFQM Forum 2003'' kapsamında açıklandı. 
     ''Operasyonel Birim'' kategorisinde 2003 yılının 54 adayından biri olarak gösterilen BOSCH Sanayi ve Ticaret Bursa Fabrikası, finalde Danimarka'dan ''Grundfos A S'', İspanya'dan ''Sol Taymartorellsite'' ve İngiltere'den ''TNT Post Grup'' gibi güçlü rakiplerini geride bırakarak büyük ödülü kazandı. 
     Ödül, Helsinki Fuar Merkezi'nde Finlandiya Cumhurbaşkanı Tarja Halonen'inde katıldığı seremonide verildi. 
     ''Avrupa Kalite Büyük Ödülü''nü Halonen'in elinden alan BOSCH Türkiye CEO'su Klaus Peter Fouquet, BOSCH şirketinin Bursa'daki Dizel Enjektör Üretim Birimi adına Avrupa'nın en prestijli mükemmellik ödülünü almanın onurunu yaşadığını bildirdi. 
     BOSCH grubunun Türkiye'deki faaliyetlerinin 90 yıl öncesine dayandığını, Bursa'daki üretim tesislerinin ise 30 yılı aşkın bir süredir faaliyet gösterdiğini anlatan Fouquet, BOSCH markasının Türkiye'nin en tanınmış 5 markası arasında bulunduğunu söyledi. 
     
     İŞİMİZDEN BÜYÜK KEYİF ALIYORUZ 
     Fouquet, mükemmelliğin, BOSCH'un kurucusu Robert Bosch'un 1886 yılında Almanya'nın Btuttgart kentinde ilk atölyesini açtığından bu yana şirkete yön veren ana ilke olduğunu dile getirerek, Türkiye'de de ''Mükemmelliğe uzanan yolcululuk''larının uzun bir süre önce başladığını, ancak bu yolda önemli bir kilometre taşını 1996 yılında ''EFQM Mükemmeliyet Modeli''yle çalışmaya başlamalarının oluşturduğunu kaydetti. 
     Mükemmellik için verilen uğraşlarının ana nedeninin öncelikle ekonomi olduğunu, ancak müşterileri memnun etmenin, güvenlerini kazanarak başarı ve kazanç elde etmenin yolunda mükemmellikten geçtiğini vurgulayan Fouquet, mükemmellik modelinin, yönetici ve çalışanlarının yaklaşım ve davranışlarını odaklamak ve iyileştirmek, kültürlerini şekillendirmek ve tüm organizasyonlarında çalışma tarzına yön verebilecek bir anahtar olduğunu anladıklarını kaydetti. 
     Fouguet, şöyle dedi 
     ''Hepimiz hangi hedefler için çalıştığımızın bilinci içinde olduğumuz için, işimizden çok daha fazla keyif alıyoruz, bir vizyonumuz var, değerlerimizi yaşıyoruz, açıkça tanımlanmış stratejiler doğrultusunda hareket ediyoruz ve de kurumsal amaçlarımızla uyum içerisinde topluma yönelik faaliyetler yürütme olanağına kavuşuyoruz. Bu kurumsal kültür sayesinde 2 bin 885 çalışanımızdan en az 2 bin 884'ü EFQM modelini yaşam ve çalışma felsefesi olarak benimsemiştir ve uygulamaktadır... Mükemmelliğe giden yolun sonu olmadığının altını çizmek için, bir tanesini hariç tuttum. Bu ödül, yolumuzda önemli bir kilometre taşını oluşturacak ve mükemmelliğe doğru yol almamız için bizi daha da motive edecek.'' Fouquet, kurumsal mükemmellik modelinin büyümeleri ve ticari başarılarının gelecekte de devam etmesi için büyük katkılar sağlayacağına inandıklarını, başarılarının bir ödülle tescillenmesinin süreçlerini iyileştirmeye, çalışanları ve iş ortaklarını geliştirmeye ve böylece müşterilerin BOSCH'la çalışma isteğini artırmaya yönelik kararlarını pekiştireceğini ifade etti. 
     Fouquet, bu başarıyı elde edenlerin Bursa tesislerindeki tüm çalışanlar olduğunu hiçbir zaman unutmayacaklarını vurguladı. 
     
     BİR ÖDÜLDE KOCAELİ SANAYİ ODASI'NA 
     Bu arada Kocaeli Sanayi Odası da EFQM Avrupa Kalite Ödülü'nün ''Kamu'' kategorisindeki ''Avrupa Kalite Başarı Ödülü''ne layık görüldü. Odanın ödülünü Kocaeli Sanayi Odası Yönetim Kurulu Başkanı Yılmaz Kanbak ve Genel Sekreter Hamdi Doğan aldı. 
     
</TEXT>
</DOC>
