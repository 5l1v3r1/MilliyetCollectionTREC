<DOC>
<DOCNO> 169970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun17.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız turistin Türkiye'deki cezaevi anıları Liberation'da... 
</HEADLINE>
<TEXT>

     Fransa'da yayınlanan Liberation gazetesinde, Türkiye'de deniz kestanesi fosili satın aldığı için tutuklanan bir Fransız turistin bir aylık hapis hayatına ilişkin anıları yayınlandı. 
     ''Midnight Express filmi benzeri bir öykü'' benzetmesiyle sunulan haberde, 2 euro'ya satın aldığı deniz kestanesi fosiliyle Antalya'dan ülkesine dönerken tutuklanan ve bir ay hapis yattıktan sonra Mayıs ayında 6 bin euro karşılığında tutuksuz yargılanmak üzere kefaletle serbest bırakılan Marc Landes isimli turistin cezaevi anılarına geniş yer verildi. 
     Liberation gazetesinde çıkan haberde, tarihi eser ya da jeolojik parçaları korumak amacıyla Türkiye'de çıkarılan yasa farklı yorumlandığı için uygulamada önemli zorluklar çekildiği hatırlatıldı. 
     Haberde, yine aynı kanun yüzünden arkeolojik sit alanları yakınlarında basit taş parçaları, bazen de birkaç yontulmuş parçalar topladıkları ya da Kapadokya gibi turistik yerlerde mağazalardan satın aldıkları deniz kestanesi veya deniz yıldızı fosilleri yüzünden son zamanlarda çoğu Alman yaklaşık 100 turist hakkında işlem yapıldığı öne sürüldü. 
     Deniz kestanesi ve fosillerinin kazı alanlarından kamyonla getirildiği ve birkaç euro'ya her yerde rahatça satıldığı kaydedilen haberde, hiçbir satıcının şu ana kadar sorun yaşamadığı ifade edildi ve hukukçulara göre sadece bunların ihracatının yasak olduğu bildirildi. 
     
</TEXT>
</DOC>
