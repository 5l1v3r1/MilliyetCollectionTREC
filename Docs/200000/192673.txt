<DOC>
<DOCNO> 192673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun22.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Saddam'ın yardımcısı ile teslim olması için görüştük" 
</HEADLINE>
<TEXT>

     Irak Geçici Hükümet Konseyi dönem başkanlığı görevini bugün devralan Irak Kürdistan Yurtseverler Birliği IKYB lideri Celal Talabani, devrik Irak lideri Saddam Hüseyin'in yardımcılarından İzzet İbrahim El Duri ile teslim olması konusunu görüştüğünü, ancak El Duri'nin teslim olmayı kabul etmediğini söyledi. 
     Kuveyt'te temaslarda bulunan Talabani, bu ülkede yayımlanan El Rai El Aam gazetesine yaptığı açıklamada, El Duri'nin kendisine yakınlarından biri aracılığıyla, hakkında dava açılmaması ya da Kuveyt'e teslim edilmemesi şartıyla teslim olmayı önerdiğini belirtti. 
     Talabani, ''Yakınlarından biri, Kuveyt'e teslim edilmemesi ve kendisine ilaç verilmesi şartıyla teslim olması için El Duri ile Amerikan hükümeti arasında arabulucu olmamızı istedi'' dedi. 
     Amerikalıların kendisini Kuveyt'e teslim etmeyecekleri, ancak diğer Iraklılar gibi yargılanacağı mesajını El Duri'ye ilettiğini belirten Talabani, ''Sanırım affedilmek istediği için bunu reddetti'' diye konuştu. 
     ABD'nin 55 kişilik arananlar listesinde 6. sırada bulunan El Duri, Saddam'a bağlı Devrim Komuta Konseyi'nde başkan yardımcısı olarak görev yapıyordu. Saddam'ın en güvendiği kişilerden biri olduğu bilinen El Duri'nin kızı da devrik Irak devlet başkanının oğlu Uday ile evliydi. 
     
</TEXT>
</DOC>
