<DOC>
<DOCNO> 181168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/spo02.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
FENERBAHÇE'YE pavyon engeli 
</HEADLINE>
<TEXT>

   Fenerbahçe'nin Kenan Evren Lisesi projesi, Kültür ve Tabiat Varlıklarını Koruma Kurulu'na takıldı 
   YUSUF KOBAL 

   
   Kültür varlığı çıktı 
   SARI - Lacivertli ekibin, Kenan Evren Lisesi üzerinde dev bir alış veriş merkezi ve spor salonları kurma düşüncesi sekteye uğradı. Belgelerde Süreyya Paşa tarafından yaptırılan ve lise içinde tiyatro olarak kullanılan bölümün Zehra Hanım Pavyonu olarak geçtiği ortaya çıktı. Kültür ve Tabiat Varlıklarını Koruma Kurulu, üçüncü dereceden kültür varlığı olarak kabul edilen bu bölümün yıkımına izin vermedi. 
   
   Yeni başvuru yapıldı 
   YÖNETİM, Kültür Varlıkları ve Müzeler Genel Müdürlüğü'ne başvurarak, Zehra Hanım Pavyonu'nun tarihi eser konumundan çıkartılmasını istedi. Kurul, bu konudaki kararı gözden geçirme sözü verdi. Fenerbahçe, binanın tarihi eser konumundan çıkarılmaması halinde projede değişikliğe gidecek. Söz konusu pavyon müze olarak kullanılmak koşuluyla alış veriş merkezi hayata geçirilecek. 
   
   İmza derbi sonrası    Ünlü kulüpleri peşinden sürükleyen Tuncay ile Galatasaray maçının ardından masaya oturulacak 
      Yönetim telaşlandı 
   FENERBAHÇE, Barcelona ile Inter'in yakından takip ettiği Tuncay ile sözleşme yenilemek için uygun zamanı kolluyor. Yıldız oyuncunun her geçen gün artan performansının yabancı kulüplerin de iştahını kabartması, yönetimin harekete geçmesini sağladı. Fenerbahçe, genç yıldız ile Galatasaray derbisinden sonra görüşme kararı aldı. 
   
   Kalmaya hazır 
   TUNCAY da, yönetimin bu konudaki isteğine olumlu karşılık verip, kafasının rahatlamasını istediğini ve imza atmaya hazır olduğu mesajını iletti. Tuncay'ın menajeri, Başkan Aziz Yıldırım'ın bir süre sonra kendileriyle görüşeceğini, yabancı menajerlerin de ilgilendiği milli futbolcunun kalmak istediğini ifade etti. 
   
   Serhat'tan gol şov    FENERBAHÇE, Gaziantep maçı hazırlıklarına dün de devam etti. Bir hafta aradan sonra Daum nezaretinde çalışan Sarı-Lacivertliler'de sakatlığı bulunan Alper idmana çıkmadı. Çift kale maçta mavi takım, pembe takımı 12-11 mağlup ederken Serhat attığı 7 golle şov yaptı. Mavi takımda forma giyen genç Semih'in de 6 gol kaydetmesi Daum'un yüzünü güldürdü. 
   
   Ariel Ortega köşeye sıkıştı    TÜRKİYE'DEN olaylı şekilde ayrılan ve FIFA'yı da sürekli rahatsız eden Ortega kendine kulüp arıyor. FIFA'nın, River Plate'i de gelişmelerden sorumlu tutacağı uyarısı üzerine Ortega ve menajeri Caliando yeni arayışlara başladı. Cenevre'deki görüşmelerde CAS toplantısının 18 Eylül'e ertelenmesinin de bundan kaynaklandığı öğrenildi. 
   
   
</TEXT>
</DOC>
