<DOC>
<DOCNO> 162601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/spo03.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'ŞAŞ'IRTAN İMZA 
</HEADLINE>
<TEXT>

Bir anda karar veren Hasan Şaş, dün Galatasaray'da boş mukaveleye imza attı. 2. Başkan Ali Dürüst, "Doğru adamlarla çalıştığımızı anladık. Mukavelesi ömür boyu" diye konuştu 
     EROL DEMİRKOL 

     Çat kapı girdi 
     "FRANSA, İtalya, İspanya" derken, Hasan Şaş dün Florya Metin Oktay Tesisleri'ne gelip, boş mukaveleye imza attı. Yönetim kurulu toplantısı sırasında kapının çalındığını, içeriye Hasan Şaş'ın girdiğini belirten 2. Başkan Ali Dürüst, futbolcunun "Ben imza atmaya geldim" dediğini ve boş mukaveleye imza atarak, odadan çıktığını söyledi. Bu olayın kendisini çok etkilediğini vurgulayan Dürüst, "Doğru insanla çalıştığımızı anladık" dedi. 
     
     'Gerekeni yaparlar' 
     MUKAVELENİN ömür boyu olduğunu belirten Dürüst, "Bu jestinden çok etkilendik" dedi. Hasan Şaş, imza sırasında da hiç para konuşmadı, "Başkanım ve hocam gerekeni yapar" diye konuştu. Cim - Bomlu oyuncu, "Avrupa'nın birçok kulübüyle görüşmem oldu, ancak hiçbirinin şartı Galatasaray'dan iyi değildi. Gideceğim takımın bana daha iyi şartlar sunması gerekirdi. Huzur bulduğum ortamda kaldım. Kararı bugün verdim" ifadesini kullandı. 
     
Canaydın'dan kredi müjdesi      CÜNEYT KARAKAYA 

     GALATASARAY Başkanı Özhan Canaydın, Divan Kurulu toplantısında kredi müjdesi verdi. 99 milyon doları 1.75 artı libor faiziyle alacaklarını belirten Canaydın, "Ben sizden aldığım terbiyeyle Galatasaray'ı yönetiyorum. Ve, sizden aldığım destekle çalışıyorum. Herşey çok güzel gidiyor. İçinizi ferah tutun. Bu kulüpte Galatasaray terbiyesidışında bir şey olmaz" dedi. Canaydın'ın bu sözleri ayakta alkışlandı. 
     
Galatasaray'ın gözü dışarıda      HALİL ÖZER 

     Öncelik savunmada 
     GALATASARAY, Türkiye'de transferde umduğunu bulamazken, gözünü yurt dışına çevirdi. Sarı - Kırmızılı teknik adamlara her gün onlarca futbolcu ismi menejerler tarafından fakslanırken, Teknik Direktör Fatih Terim öncelikle savunmayı takviye etmeyi düşünüyor. West Ham'dan Repka, Milan'dan Helveg ile Laurssen ve Portekiz'in Maritimo takımında oynayan Pepe ile Ajax'tan Trabelsi Terim'in listesinde yer alıyor. 
     
     Sambacı takibi 
     SERGİNHO için Milan ile yapılan görüşmelerin olumlu gittiği, önümüzdeki günlerde bu transferin netlik kazanacağı belirtildi. Sarı-Kırmızılılar'da Barcelona'lı Geovanni ile de temasların sürdüğü öğrenildi. Geçen sezon Benfica'da kiralık oynayan 23 yaşındaki forvetin menajeri, Cim - Bom'un ilgilendiğini doğruladı. Brezilyalı oyuncu için ayrıca Cruzeiro ve A.Mineiro da devreye girdi. 
     
Davala'dan U dönüşü      BOZHAN MEMİŞ 

     'Fedakarlık yaptım' 
     GALATASARAY'IN önerdiği 300 bin dolar artı maç başına parayı beğenmediği için önceki gün Florya'yı sinirli bir şekilde terk eden Ümit Davala, dün kararını verdi ve Türkiye'de kalması durumunda sadece Cim - Bom'da oynayacağını belirtti. Davala, "Fenerbahçe ve Beşiktaş'tan cazip teklifler vardı. Ancak hocamla görüştüm, gerekli fedakarlığı yaptım" diye konuştu. 
     
     İlk hedefi Inter 
     HAYALİNDE Inter'de oynamak bulunduğunu ifade eden Ümit Davala, menajerinin 3-4 gün içinde İtalya'dan döneceğini, bundan sonra gidip gitmemesinin belli olacağını vurguladı. Sarı - Kırmızılı futbolcunun Galatasaray ile yaptığı kiralık kontratında, taraflardan birinin yolları ayırmak istemesi durumunda anlaşmanın bozulabileceği maddesi yer alıyor. 
     
Revivo İsrail'e gitti      FATİH Terim ile yaptığı görüşmenin ardından tatil için İsrail'e giden Haim Revivo, iddialı açıklamalar yaptı. Gelecek sezon patlama yapacağını iddia eden yıldız futbolcu, "Galatasaray ve Türkiye'yi seviyorum. Takımıma geçen sezon veremediğimi gelecek sezon vereceğim" diye konuştu. 
     
     

</TEXT>
</DOC>
