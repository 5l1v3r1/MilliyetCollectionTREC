<DOC>
<DOCNO> 191643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo31.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Hertha Berlin çok ciddi, düşmanlarım bayram yapıyor... 
</HEADLINE>
<TEXT>

     İngiltere'nin Aston Villa Kulübü ile bağları geçen hafta koparan milli futbolcu Alpay Özalan, Almanya ve İngiltere dahil birçok Avrupa ülkesinden transfer teklifleri aldığını bildirdi. 
     Alpay, internetteki sitesinde yaptığı açıklamada, Aston Villa'dan kendi isteğiyle ayrıldığını ve bir kovulmanın söz konusu olmadığını kaydetti. Alpay, ''Şimdi biliyorum, Türkiye'deki düşmanlarım bayram yapıyor. Sanıyorlar ki istedikleri gerçekleşti. Ama unutmasınlar, bayramları çok kısa sürecek. Gelecek hafta, onlar için hüzünlü bir hafta olacak'' açıklamasını yaptı. 
     Gelen teklifleri anlaşma gerçekleşinceye kadar açıklamayacağını, ancak basında adı çıkan kulüplerden Hertha Berlin'in kendisiyle yakından ilgilindiğini söyleyebileceğini belirten Alpay, Almanya başta olmak üzere, İngiltere de dahil Avrupa'nın birçok ülkesinden transfer teklifleri aldığını, anlaşma sonuçlandığında bu kulüplerin adını açıklayacağını kaydetti. 
     Alpay, Avrupa Şampiyonası'nda Türkiye'yi başarıyla temsil etmek için, bir an önce bir külüple anlaşıp antrenmanlara başlamak istediğini vurgularken, geçirdiği sıkıntılı dönemde kendisine gösterdikleri yakın ilgi nedeniyle Futbol Federasyonu Başkanı Haluk Ulusoy, Milli Takımlar Menajeri Can Çobanoğlu ve Birinci Lig Kulüpler Birliği Vakfı Başkanı Cemal Aydın'a teşekkür etti. 
     
     ASTON VILLA'DAN NASIL AYRILDI 
     Dünya Kupası finallerinden sonra yöneticilere, kulüpten ayrılmak isteğini ilettiğini, kabul etmeyen yöneticilerin takım kaptanlığı teklifini de reddedince kadro dışı bırakıldığını anlatan Alpay, takımın kötü gidişi üzerine sözleşmesinde iyileştirme yapılarak yeniden kadroya alındığını, ancak bu kez de seyirci ile arasının açıldığını ifade etti. 
     Herkesin, İngiltere maçında yaşananlar nedeniyle kulübünden ayrıldığını düşündüğünü, ancak nedenin bu olmadığını belirten Alpay, şu görüşlere yer verdi 
     ''Sözleşmem, 2004'ün mayıs ayına kadar ve benim isteğim dahilinde uzatılması koşuluyla, opsiyonlu olarak ocak ayında bitiyordu. Yani ben istemedikten sonra kimse beni Aston Villa'dan ayıramazdı. Sözleşmenin tek taraflı feshi ise çok büyük tazminatlara bağlıydı. 
     Zaten huzurum yoktu, üstüne İngiltere maçında yaşadığım olaylar tuz biber oldu. Yöneticilere ayrılmak istediğimi ilettim. Yaşananların kendilerini çok fazla ilgilendirmediğini söylediler. Ben mutsuzluğum konusunda ısrarlı olunca, sözleşme sonuna kadarki tüm alacaklarımın da ödenmesi ve dilediğim kulübe gidebilmem kaydıyla sözleşmemi karşılıklı feshettik.'' 
     
</TEXT>
</DOC>
