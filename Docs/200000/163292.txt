<DOC>
<DOCNO> 163292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/guclu.html </URL>
<DATE> 2003/06/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yurtdışındaki Türkler 
</HEADLINE>
<TEXT>

     Batı'daki ikinci, üçüncü kuşak Türkler artık çok farklı. Akademik kariyerin, iş dünyasının, sanatın, kültürün, sporun, medyanın en tepesine çıkan Türklerin sayısı artık öylesine çok ki Batılıların bize bakış açısı da buna paralel olarak hızla değişiyor. 
     Dünyanın, dünyanın dört bir yanındaki vatandaşlarımıza bakış açısı değişiyor da peki bizim gurbetteki vatandaşlarımıza yönelik bakış açımızda bir değişiklik var mı Evet demek o kadar zor ki Tıpkı sorunları gibi başarıları ile de hiç ama hiç ilgilenmiyoruz. 
     Dış Türkler deyince Orta Asya'daki, Irak'taki soydaşlarımız akla geliyor da Avrupa'daki, Amerika'daki, Avustralya'daki ikinci, üçüncü kuşaklar hiç akla gelmiyor. 
     Ankara gibi Ankara'nın görevlendirdiği temsilciler de vatandaşlarımızdan çok uzaktalar. Hemen her gün bu yönde mesajlar geliyor. Hükümette bu işle ilgilenen birisi var mı Ben bugüne kadar bu yönde bir çalışma yapanı duymadım... 
     Başbakan Erdoğan Malezya'ya yaptığı bir gezinin benzerini de umarız Avrupa'ya yapar. Orada sorunlarına çözüm bekleyen o kadar çok vatandaşımızı var ki bunu en iyi o bilir... 
     
     ABD'deki gururumuz 
     Yıldız Beyazıtoğlu, ABD üniversitelerinde görev yapıyor. Makine profesörü. Radyasyon, konveksiyon, ısı transferinde faz değişimleri gibi alanlarda başarılı çalışmalara imza atıyor. Onu ve çevresindeki Türkleri bu yıl asıl gururlandıran Rice Üniversitesi'nden aldığı mükemmellik ödülü oldu. 
     Makine mühendisliği gibi erkek egemen bir sektörde, mükemmellik ödülü almak zor hem de çok zor. Prof. Beyazıtoğlu, bu başarısının ardında kızlarımıza çok yıllar önce okul yolunu açan Atatürk'ün olduğunu söylüyor. 
     Öğrencileri tarafından çok sevilen ve yine onlar tarafından mükemmellik ödülüne aday gösterilen Prof. Beyazıtoğlu gibi Batı üniversitelerinde daha yüzlerce çok başarılı hocamız var. Kimi orada kalıyor. Kimi dönüyor. Kimi de kapılarını Türk öğrencilere sonuna kadar açıyor. Onların gönlü de kafası da hep burada. Eğer arada bir diyalog eksikliği varsa kabahat onlar da değil bizde. YÖK ve hükümet kavga edeceğine bu değerleri hocalarımızı da içine alan bir yükseköğretim reformu gerçekleştirse fena mı olur. Ama nerdeeeeeeeeee... 
     İşte insanlarımızı nasıl küstürdüğümüze, harcadığımıza, sahip çıkmadığımıza yönelik bir kaç örnek daha 
     Aytül Bozkurt, meslek lisesi mezunuydu. Çok zor koşullarda üniversiteyi bitirdi. Ardında da mastır yapıp bir meslek yüksekokulunda öğretim görevlisi oldu. Ama gözü daha yükseklerdeydi. İngilizceyi kendi kendine öğrendi. GRE sınavına da yine kendi olanakları ile hazırlandı. TOEFL'ı geçti. GRE'den de 800 üzerinde 740 puan aldı. Başvuruları sonuç verdi ve Boston'daki Notheastern Üniversitesi Elektronik Mühendisliği Bölümü'nde doktoraya kabul edildi. Ama bir türlü burs bulamıyor. Ah bir gidebilse o da Prof. Beyazıtoğlu gibi bir başka gururumuz olacak. Ama nerdeeeeeee... 
     Dilek Uzuner, İÜ İngilizce İktisat mezunu. Aklında hep öğretmenlik varmış. Ama çok parlak öğrenci olduğu için yanlış yönlendirmeler yüzünden kendini farklı bir noktada bulmuş. Kendinden önceki arkadaşları İngilizce öğretmeni olduğu halde o olamıyor. Fransızcadan mezun olanlar İngilizce öğretmeni oluyor. Biz olamıyoruz. Bu ne biçim sistem diyor. 
     O şakır şakır İngilizce konuşuyor. Öğretmen olmak için can atıyor. Ama öte yanda binlerce okulda İngilizce dersleri boş geçiyor. Haydi dense Şırnak, Van demeden koşup gidecek. Ama nerdeeeeeeee... 
     Özetin özeti Dünyanın en büyük zenginliği bilgi ama biz bunu hovardaca harcıyoruz. Hem de milyonlarca kızımız okuma yazma bilmiyor diye ağlarken .. 
     
     

</TEXT>
</DOC>
