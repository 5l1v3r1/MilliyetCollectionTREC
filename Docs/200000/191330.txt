<DOC>
<DOCNO> 191330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/spor/yozer.html </URL>
<DATE> 2003/10/26/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Bozulan kurgu 
</HEADLINE>
<TEXT>

   
   Siz bakmayın herkesin ahkam kesmesine, laf salatası yaptığına. Futbol son derece basit bir oyundur. Karmaşıklığı yoktur. Ama Galatasaray'ın, bir futbol oyununu bu kadar zor hale getirmekte kendine has becerisi var. 
   İki üç maçtır ışıktan söz edip duruyoruz. Hay etmez olsaydık. Ortalık yine karanlık. Acaba şu ilk devreye bakıp, Galatasaray'ın yolunun açık olduğunu, kim söyleyebilir. Her yönüyle bu kadar çok aksayan bir takımın maç kazanması, sadece rakibin yapacağı çok büyük hatalara bağlıdır. İlk yarıda Samsunspor savunması bu hataları yaptı da, ancak böylesine kötü bir 45 dakikada ayağına gelen nimetleri Arif, Hasan Şaş ve Bratu keyfekeder harcadılar. 
   Aslında Terim'in kurgusu iyi bir düşünceydi. Bratu - Hakan Şükür ikilisini sağ kanatta Arif, solda da Hasan Şaş destekleyecek ve hücum sırasında ikili, bir anda dörtlüye dönecekti. Buraya orta alan desteğini de düşünürseniz Galatasaray daha maçın başında Samsun' un üstüne bir kabus gibi çökmeyi hedefliyordu. Ancak kurgu çabuk bozuldu. Hasan ve Arif, ileri ikiliye çakılı oynadılar. Kanatlardan deplase olup rakibi yayamadılar. Kalabalık savunmayı dağıtamadılar. Hakan ile Bratu'ya hiç pozisyon hazırlayamadılar. Rakibin düşüncesine tuz biber ektiler. 
   Ancak Galatasaray defansı dün iyiydi. De Boer ve Bülent ikilisi sıfır hataya yakın oynadı. Rakibi ceza alanına bile sokmadılar. Ayhan ve Arif'in ofansif tutukluklarına rağmen, savunma desteği, geriyi daha da rahatlattı. Samsun'un ilk şutu 65. dakikada geldi. Mondragon sezonun en rahat maçını çıkardı. Bülent - De Boer ikilisi her geçen hafta daha iyi anlaşmaya başlayınca, yedikleri gol sayısı da otomatikman düşmeye başladı. 
   İkinci yarıda takımın oyun düzeninde ve aksayan kurguda değişen bir şey yoktu. Tek farklılık, takımın mücadele gücünün, rakibi biraz daha zorlamasıydı. Bu zorlama bile Samsunspor'un zaten az olan gücünü ve nefesini kesmeye yetti. Hasan Şaş ilk yarıda yapamadığını ikinci yarıda bir kez yaptı, o da gol oldu. 
   Galatasaray'ın zayıf futbol gösterisinde, dikkat edilmesi gereken futbolcular da vardı. Örneğin Bratu dün ilk kez biraz ışıltı verdi. Çünkü ilk kez araştırıcı ve adam eksiltmeyi bilen bir futbol oynadı. Ancak 2 milyon dolara gelen bir oyuncuya Florya'da orta dersleri vermek gerekir. Net ayak içi ortaları bile dağlara taşlara atan Bratu'nun pişmesi şart gibi gözüküyor. 
   Sonuç olarak üç puan Galatasaray'ın. Düşünüyorum da acaba Galatasaray fıtık olmadan ne zaman bir maç kazanacak. 
   
      
</TEXT>
</DOC>
