<DOC>
<DOCNO> 157494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo09.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Terim'in ilk düş kırıklığı... 
</HEADLINE>
<TEXT>

     Ligde şampiyonluk şansını mucizelere bırakan Galatasaray'da, ''İmparator'' lakaplı Fatih Terim, sarı-kırmızılı ekipte ilk ''düş kırıklığı''nı yaşamak üzere. 
     Milli takımın başından ayrılarak 1996 yılında Galatasaray'ın teknik patronluğuna soyunan Fatih Terim, sarı-kırmızılı ekipte görev yaptığı 4 yıl boyunca takımını şampiyonluğa taşıdı. 1996-97, 1997-98, 1998-99 ve 1999-2000 sezonlarında şampiyonluk yaşayan Terim, ezeli rakiplerine başarı şansı tanımadı. 
     Sarı-kırmızılılar ayrıca 1999-2000 sezonunda UEFA Kupası'nı Türkiye'ye getirince, Fatih Terim Galatasaray camiasında adeta efsaneleşti. 
     
     TERİM'SİZ GALATASARAY 
     UEFA Kupası ve lig şampiyonluğunun ardından Galatasaray'dan ayrılan ve İtalya'nın AC Fiorentina takımına giden Terim, buradan ve daha sonra başına geçtiği AC Milan'dan ayrılmak zorunda kaldı. 
     Fatih Terim'in yokluğunda Galatasaray, takımın başına Mircea Lucescu'yu getirirken, ilk sezonda takımını Avrupa Şampiyonlar Ligi'nde çeyrek finale yükselmesini sağlayan Rumen çalıştırıcı, 2. sezonunda ise takımını şampiyon yaptı. 
     
     CANAYDIN'IN TERCİHİ 
     2001-2002 sezonunun bitimine haftalar kala Galatasaray'da başkanlık yarışını Mehmet Cansun'a karşı kazanan Özhan Canaydın, ilk icraatını ''Taraftarların gönlünde yatan'' Fatih Terim'i takımın başına getirerek yaptı. 
     Galatasaray, takımını şampiyon yapan ve kulübe bir hayli ısınan Lucescu'yu teşekkür ederek gönderirken, Rumen çalıştırıcıyı ise 100. yılında şampiyonluğu isteyen Beşiktaş transfer etti. 
     Lucescu'lu Beşiktaş, ligde bu sezon son 2 haftaya teknik direktörü Fatih Terim olan Galatasaray'ın 5 puan önünde girerek şampiyonluk yolunda büyük bir avantaj sağladı ve adeta kendisini gönderenlere bir mesaj verdi. 
     
     KUPASIZ SEZON MU OLACAK 
     Galatasaray Teknik Direktörü Fatih Terim de, 4 sezon boyunca başarıdan başarıya götürdüğü Galatasaray'ın başındaki 5. sezonunu kupasız kapatmayla karşı karşıya kaldı. 
     Bu sezon eleme turu oynamadan doğrudan Avrupa Şampiyonlar Ligi'ne katılan ve ilk grup maçları sonunda kupaya veda eden Terim'in Galatasaray'ı, Türkiye Kupası'nda da Malatyaspor'a elenmekten kurtulamadı. Galatasaray, Terim'in de deyimiyle ''şampiyonluğu mucizelere'' bırakırken, başarılı teknik adam da takımı şampiyon olamaması durumunda sarı-kırmızılı ekipte ilk kez ''düş kırıklığı'' yaşamış ve ilk kez bir sezonu kupa almadan kapatmış olacak. 
     
</TEXT>
</DOC>
