<DOC>
<DOCNO> 161082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur18.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "Önümüzdeki yıl müfredat değişecek" 
</HEADLINE>
<TEXT>

     Milli Eğitim Bakanı Hüseyin Çelik, eğitimde köklü reformlara ihtiyaç olduğunu belirterek, ''2004-2005 öğretim yılından itibaren tepeden tırnağa müfredatları ve ders kitaplarını değiştiriyoruz'' dedi. 
     Çelik, TEMA Vakfı'nın öncülüğünde yürütülen ''10 Milyar Meşe Projesi'' kapsamında Swissotel'de düzenlenen ''MEB 2003 Ulusal Meşe Katılım Protokolü'' imza törenine katıldı. Çelik, törende yaptığı konuşmada, kendisinin bir TEMA gönüllüsü olduğunu, TBMM ve AK Parti'de de vakfın temsilcisi olduğunu kaydetti. 
     
     EĞİTİMDE REFORM 
     TEMA Vakfı Mütevelliler Heyeti Başkanı Hayrettin Karaca'nın ''Bugünkü eğitim sisteminin temelden değişmesi gerektiğine inanıyorum'' sözlerini hatırlatan Çelik, şunları söyledi 
     '''Eğitimimizde mantalite, yaklaşımlar ve beklentiler açısından çok köklü reformlara ihtiyaç var. Buna yürekten inanıyorum. Gençlerimize, çocuklarımıza sadece diploma vermek yetmiyor. Eğer verdiğiniz bilgi nesillerimizde bir davranış moduna dönüşmüyorsa, onlarda bir ahlak telakkisi olarak algılanmıyorsa, verilen bilgi onların insan olma vasıflarını, özelliklerini ön plana çıkarmıyorsa, bu verdiğiniz bilgi bilgisayar disketlerine kopyalamaktan öteye geçmez. Ve siz, o zaman bu nesilleri, insanları birer bilgi pompalama objesi olarak görüyorsunuz anlamına gelir.'' Hayrettin Karaca'nın söylediği bir eğitim sisteminin Türkiye'de hakim olması için kolları sıvadıklarını belirten Çelik, ''2004-2005 öğretim yılından itibaren tepeden tırnağa müfredatları ve ders kitaplarını değiştiriyoruz. İnşacı dediğimiz eğitim yöntemini çağdaş eğitimin bir gereği olarak inşallah Türkiye'de hakim kılacağız'' diye konuştu. 
     10 Milyar Meşe Projesi'ni yürüten TEMA Vakfı ve yöneticilerine ve İstanbul'da projeye Ekim 2002-Ekim 2003 tarihleri arasında sponsorluk yapan Kent Gıda Yönetim Kurulu Başkan Vekili Mümtaz Tahincioğlu'na teşekkür eden Çelik, bunun herkese örnek olmasını istedi. 
     Çelik, önemli ve değerli insanların dünyaya bir eser ve bir iz bırakan insanlar olduğunu belirterek, ''Bu konudaki duyarlılığı sürdürmez, ulusal bilince dönüştüremezsek bu yangın yerinde bize soğuk kül kalır'' dedi. 
     Genç nesillerin buna inandığı zaman Türkiye'nin çöl olmayacağını ifade eden Çelik, halk, sivil toplum ve devletin el ele vererek bu işi başarabileceğini sözlerine ekledi. 
     
</TEXT>
</DOC>
