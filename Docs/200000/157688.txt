<DOC>
<DOCNO> 157688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur13.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı ''19 Mayıs'ı stadyumlardan kurtaralım'' 
</HEADLINE>
<TEXT>

     Milli Eğitim Bakanı Hüseyin Çelik, 19 Mayıs'ın bugünkü haliyle otoriter devlet zihniyetini yansıttığı ve militarist olduğu eleştirilerine katıldığını açıklayarak, "19 Mayıs'lar stadyumlardan kurtarılmalıdır" dedi. 
     Bakan Çelik, Buluşma Forumu toplantısına katılan öğrencilerin 19 Mayıs törenlerinin kutlanma biçimlerine dönük eleştirilerini dinledikten sonra şu açıklamayı yaptı 
     ''Ben de sizin gibi düşünüyorum. Sizinle aynı görüşteyim. 19 Mayıs kutlamalarını stadyumlardan kurtarmak gerekiyor. Bugün törenler vardı, bakıyorum siz de bir operasyon peşindesiniz. Bu teşebbüsünüze yürekten katılıyorum. Törenleri bu durumdan kurtarmak konusunda sizinle aynı düşüncedeyim. Artık bu sembolik törenler dünyanın hiçbir yerinde kalmadı. İşin içerik ve ruhu bir tarafa bırakılıyor. Zarf var ama mazruf eksik kalıyor.'' 
     
     GENÇLER NE DÜŞÜNÜYOR 

     19 Mayıs Atatürk'ü Anma ve Gençlik ve Spor Bayramı kutlamaları kapsamında Buluşma Forumu ve Yerel Gündem 21 Gençlik Parlamentosu, TBMM'de ayrı ayrı toplandı. 
     2000 yılında sanal ortamda biraraya gelen 45 üniversiteden gençlerin oluşturduğu Buluşma Forumu'nun açış konuşmasını yapan Sabancı Üniversitesi öğrencisi Deniz Çiçek, gerçekleştirdikleri etkinliklerle ''1980 sonrası gençliğin depolitize olduğu'' söylemine itiraz ettiklerini belirti. Çiçek, bugünkü toplantıda ise artık ''gençlik bayramı olma niteliğini kaybetmiş 19 Mayıslardaki stadyum törenleri'' ve dünyada yükselen totaliter eğilimlere itiraz edeceklerini ifade etti. 
     Toplantıda, Buluşma Forumu'nun, ''19 Mayısları stadyumlardan kurtaralım'' kampanyası da kamuoyuna sunuldu. Gençlerin imzasına açılan kampanya bildirgesinde, 19 Mayıs törenlerinin gençliğe heyecan vermeyen, zaman ve kaynak israfına yol açan rahatsızlık verici etkinliklerle gerçekleştirildiği belirtilerek, şu görüşlere yer verildi 
     ''Milli bayramlara stadyumlara gençleri dolduran, onların çokluğu, çevikliği, disiplini, birliktelikleri ile dünyaya ne kadar güçlü olduklarını gösterdiğini düşünen otoriter devlet zihniyetinin yansıması olan bu tören, demokratikleşen modern Türkiye'de artık terk edilmelidir. Bayramın adında gençlik ve spor kelimelerinin birlikte anılması, gençlere biçilen rolü göstermesi açısından da anlamlıdır. Gençlik, kas ve sporla eşitlenmekte gençler, rejim ve devlet için kasları ve çeviklikleriyle düşmanları korkutacak hazır kıtalar olarak düşünülmektedir. 
     Gençlik, insan hayatının kalıpların içine sokulmayacak en dinamik ve en devrimci, en cesur dönemidir. Yakın tarihimiz göstermiştir ki, bu kalıpların içine sokulmaya çalışılan gençlik ya tamamen depolitize edilmiştir ya da şiddete tapacak ölçüde marjinalleşmiştir. 
     Atatürk'ün gençliğe hediye ettiği 19 Mayısların kutlanış şeklinin tamamen değiştirilmesini, birçok gencin gönülsüz olarak katıldığı modası geçmiş, hamaset dolu, militarize, stadyum gösterilerinin ve geçit törenlerinin sona erdirilmesini talep ediyoruz.'' 
     
</TEXT>
</DOC>
