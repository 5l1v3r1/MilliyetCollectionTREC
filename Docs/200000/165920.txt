<DOC>
<DOCNO> 165920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur29.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci döven polislere 6'şar ay hapis cezası ertelendi... 
</HEADLINE>
<TEXT>

     Ankara 10. Asliye Ceza Mahkemesi, Kızılay'da 6 Kasım'daki olaylı YÖK protestosunda, gösterici Veli Kaya'yı Şekerbank'ın deposuna sokarak dövdükleri iddiasıyla yargılanan sanık 2 polis memurunu 6'şar ay hapis cezasına çarptırdı ve cezaları erteledi. 
     Ankara 10. Asliye Ceza Mahkemesi'ndeki karar duruşmasına sanık polis memurları Sefa Sevim, Ergün Ateş ve avukatları katıldı. 
     Sanık avukatları, mahkemeye yazılı olarak verdikleri savunmalarında Veli Kaya'nın dövüldüğünü gösteren herhangi bir görüntü olmadığını ileri sürerek, sanık polislerin beraatlerini istediler. 
     Sanıklar, Sevim ve Ateş de kendilerinin amirlerinin verdiği emri yerine getirdiklerini Kaya'yı dövmediklerini savunarak beraat talebinde bulundular. 
     Kararı açıklayan mahkeme, her iki polis memurunu da Türk Ceza Kanunu'nun TCK ''memurların kötü muameleleri ve müessir fiilleri'' başlıklı 245. maddesi uyarınca 6'şar ay hapis cezasına çarptırdı ve verilen cezaları 647 sayılı Cezaların İnfazı Hakkındaki Kanun uyarınca erteledi. 
     Sanık polisler, kararı temyiz ederse dosya Yargıtay'a gidecek. 
     
</TEXT>
</DOC>
