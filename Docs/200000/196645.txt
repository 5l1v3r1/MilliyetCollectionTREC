<DOC>
<DOCNO> 196645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur08.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Ankara'ya geldi... 
</HEADLINE>
<TEXT>

     Irak Geçici Hükümet Konseyi GHK Başkanı ve Irak Kürdistan Yurtseverler Birliği IKYB lideri Celal Talabani, temaslarda bulunmak üzere Ankara'ya geldi. 
     Mahan havayollarına ait, üzerinde İran bayrağının bulunduğu bir uçakla Türkiye'ye gelen Talabani, Esenboğa havaalanında büyük VIP'te, Türkiye'nin Irak Özel Temsilcisi Büyükelçi Osman Korutürk, Türkiye'nin Bağdat Büyükelçisi Osman Paksüt ve diğer yetkililer tarafından karşılandı. 
     GHK Başkanı sıfatıyla Türkiye'ye ilk ziyaretini yapan Talabani'ye, GHK'dan 10 üyeyle bakanlar kurulu üyeleri eşlik ediyor. Heyette Dışişleri Bakanı Hoşyar Zebari de bulunuyor. 
     Ankara temasları çerçevesinde bugün Başbakan Recep Tayyip Erdoğan, Devlet Bakanı Kürşad Tüzmen ve CHP Genel Başkanı Deniz Baykal ile biraraya gelecek olan Talabani'nin, yarın Dışişleri Bakanlığı'nda temaslarda bulunması bekleniyor. 
     Talabani'nin ziyareti sırasında Irak'a, ''geleceğe dönük ilişkilerin temelinin atılması gerektiği'' mesajı verilecek. 
     Talabani'yi karşılamaya gelenler arasında, eski DEP milletvekilleri Sırrı Sakık ve Ahmet Türk, Hak ve Özgürlükler Partisi HAK-PAR Genel Başkan Yardımcıları Fehmi Demir ve İbrahim Güçlü de bulundu. 
     
</TEXT>
</DOC>
