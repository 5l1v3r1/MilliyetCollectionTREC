<DOC>
<DOCNO> 187563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo13.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da sular duruldu Ferdinand rica etti, futbolcular vazgeçti... 
</HEADLINE>
<TEXT>

     İngiltere milli futbol takımının Cumartesi günü çıkacağı tarihinin en tartışmalı maçı öncesinde takım kadrosu ile Futbol Federasyonu arasındaki sular duruldu, ancak olay hala gazetelerin manşetlerinde yer alıyor. 
     The Guardian gazetesi, son gelişmeleri ''Direnişçiler Ferdinand'ın ricası üzerine inlerine çekildi'' başlığını kullanarak duyururken, gazete son 24 saatin gelişmelerini geniş biçimde özetledi. 
     Guardian, İngiltere Milli Takımı oyuncularının, Futbol Federasyonu tarafından yüzüstü bırakıldıklarına dair şikayetlerini de spor sayfasının manşetine yerleştirirken, takımın artık Cumartesi günü oynayacağı maça dikkatini verebileceğini, ancak şimdi de ortada Michael Owen ile ilgili sakatlık sorununun bulunduğunu bildirdi. 
     Milli takım Teknik Direktörü Eriksson'ın, dün akşam saatlerinde yaptığı basın toplantısında, Owen'ın oynama şansını yüzde 50 olarak duyurmasına rağmen Guardian ünlü futbolcunun ''Bastonsuz bile yürüyemeyecek durumda'' olduğunu ve Türkiye'ye seyahat bile etmeyeceğini öne sürdü. 
     Owen'ın durumuyla ilgili olarak büyük bir ekibin son ana kadar çaba gösterdiğini, ancak genç futbolcunun sakatlığının aşılamadığını da kaydeden gazete, ''Eriksson bir ara sırf Türkiye üzerinde psikolojik baskı olsun, onun oynayabileceğini düşünsünler diye Owen'ı götürmeyi düşündü. Ama söz konusu futbolcunun durumunun ortaya çıkması üzerine Liverpool menajeri Gerard Houllier devreye girerek futbolcusunu geri çekti. Owen da dün öğleden sonra milli takım kampından ayrıldı'' iddiasında bulundu. 
     The Daily Telegraph da milli takımın Türkiye'ye seyahat etmeyeceğine dair haberi ilk sayfasından duyurdu. Gazete spor sayfasında, yaşanan krizi de ''İngiltere huzursuz bir barış imzaladı'' diye özetledi. Telegraph da Owen'ın sakatlığına ''hücum hatlarımız Owen'ın iyileşme kavgasını kaybetmesi sonucunda biraz zayıf kaldı'' başlığıyla yer verirken, ünlü futbolcunun bugün kamptan ayrılıp Liverpool'a dönebileceğini bildirdi. 
     Gazete, bu gelişmeyi Owen'ın ''kaçınılmaza boyun eğmesi'' olarak niteledi. Bu arada gazetenin yazar kadrosu ise, milli takım oyuncularının Türkiye maçından çekilme tehdidini ağır şekilde eleştirdiler. Bir köşe yazarı bütün bu olanlara İngiliz futbolcuların zenginlik ve bunun getirdiği şımarıklıklarının yol açtığını savundu. 
     Independent de ''son durumda grev yok'' manşetiyle çıkardığı bugünkü baskısında, Futbol Federasyonu'nun boykotu engelleyebildiğini, ancak oyuncuların güvenini yitirdiğini bildirdi. Bu gazede de Owen'ın İstanbul'a gidememe durumuna bir ihtimal olarak yer verirken, yaşananların Türkiye'de ise moralleri yükselttiğini öne sürdü. 
     The Times ise Türk milli futbol takımının İstanbul'da yaptığı pikniğe geniş yer verdi. Gazete gelişmeleri de geniş şekilde özetlerken, Owen'ın Türkiye'ye seyahat edememesi ihtimalinin Eriksson'ı son derece güç bir durumda bıraktığını duyurdu. 
     
</TEXT>
</DOC>
