<DOC>
<DOCNO> 197139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/ekonomi/aeko.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik sorun yok ama bir daha olursa... 
</HEADLINE>
<TEXT>

   Yatırım bankaları ve not kuruluşları terör eylemlerinin etkisinin sınırlı olacağını, ancak bu hareketlerin sürmesinin öncelikle turizmi olumsuz etkileyeceğini açıkladı 
      
   Derecelendirme kuruluşları ve uluslararası yatırım bankaları İstanbul'daki terör eylemlerinin etkisinin uzun vadede sınırlı kalacağı görüşünde birleşti. 
   Merrill Lynch, terör saldırılarının devam etmemesi durumunda Türk ekonomisi üzerindeki etkisinin sınırlı olacağını savundu. Kuruluşun son raporunda, Türkiye'ye karşı terör hareketinin sürmesinin yatırımcı güveni ve turizm üzerinde olumsuz etkileri olabileceği belirtildi. 
   Japon kredi derecelendirme kuruluşu JCR'nin analisti Yoshihiko Tamura da terörist saldırıların, şu aşamada Türkiye ekonomisinde olumsuz bir etki yaratmayacağını bildirdi. Tamura, IMF destekli ekonomik programın olumlu gittiğini, enflasyonist beklentinin azaldığını, TL'nin istikrara kavuştuğunu, faizlerin gerilediğini, bunların sonucunda özel tüketimin arttığını belirtti. Bundan sonra, ekonomiyi şoka sokacak her faktöre karşı dikkatli olmak gerektiğini kaydeden Tamura, terörist saldırıların ekonomik büyümeyi olumsuz etkilemesine izin verilmemesi gerektiğini vurguladı. 
   Credit Suisse First Boston da İstanbul'da seri saldırıların terörle mücadelede ABD ile ilişkileri güçlendireceğini öngördü. 
   
   Toparlanma 
   Saldırılar önceki gün İngiliz borsalarında hisse fiyatlarında düşüşlere neden olurken dün toparlanma sinyalleri geldi. FTSE 100 endeksi tıp alanında yaşanan artışlarla 12.4 puan arttı. Türkiye'de otelleri bulunan Hilton önceki gün yaşadığı yüzde 4'lük düşüşün ardından bugün yüzde 0.3 artış yakalayarak toparlandı. HSBC hisseleri de yüzde 1.6 değer kazandı. 
   
   Lloyd's Önemli kayıp beklemiyoruz    Dünyanın en büyük sigorta piyasası olan Lloyd's of London önceki gün İstanbul'da yaşanan bombalı saldırılara bağlı önemli bir kayıp beklemediğini açıkladı. Lloyd's'un sözcüsü Reuters'a yaptığı açıklamada "HSBC binasındaki hasarın boyutları göz önünde bulunduruluduğunda, Lloyd's'un büyük bir kaybı olacağını tahmin etmiyoruz" dedi. HSBC binasındaki hasarın alt katlarla sınırlı olduğunu söyleyen sözcü, HSBC ofisleriyle ilgili sigortanın kapsamı hakkında bilgi vermedi. 
   
   İstanbul'da çiçekli anma, Roma'da saygı duruşu    Çeşitli bankalarda çalışanlar Levent'te patlamanın meydana geldiği HSBC Bank Genel Müdürlüğü binası yakınına ölenlerin anısına çiçek bıraktı. Değişik bankalarda çalışan grup, güvenlik gerekçesiyle binanın önüne alınmayınca, yanlarında getirdikleri karanfilleri yolun karşı tarafındaki kaldırıma bıraktı. Bu arada Roma'da yapılan Avrupa Birliği Tüketici Politikaları toplantısında, Avrupalı bakanlar İstanbul'daki terör saldırılarında yaşamlarını yitiren kurbanlar için saygı duruşunda bulundu. 
   
   Merkez'in 'acil servisi' açık    Merkez Bankası Türk Lirası'na ihtiyaç duyan bankalara yüzde 28 gecelik faiz oranıyla limitsiz borç verme politikasına dün de devam etti. İMKB Repo Pazarı'nda da yüzde 28 faiz ile gecelik vadede fonlama imk nı sağlayan Merkez Bankası, Elektronik Fon Transfer ve Elektronik Menkul Kıymet Transfer sistemlerini, işlemler tamamlanıncaya kadar açık tuttu. 
   
   HSBC Nakit sıkıntısı yok    HSBC Kurumsal Sözcüsü Ahmet Erelçin, Türkiye genelindeki tüm şubelerinin dün sabah açıldığını belirtti. Erelçin, "Bankanın nakit sıkıntısı var mı " sorusuna, bir sıkıntılarının olmadığı yanıtını verdi. Erelçin, HSBC'nin Türkiye'den çekilmeyeceğini vurgularken, "Türkiye'ye olan bağlılığımız sürüyor. Hizmetleri eksiksiz sürdürmeye devam edeceğiz" dedi. 
   
   TÜSİAD Daha çok kenetleneceğiz    Türk Sanayicileri ve İşadamları Derneği'nden TÜSİAD yapılan açıklamada terörün demokrasiyi, barışı, hoşgörüyü ve huzuru hedef aldığı belirtildi. 
   Açıklamada, "Bölgemizdeki ve dünyadaki gelişmeler karşısındaki tavrımızı değiştirmeyeceğiz. Birbirimize daha çok kenetlenecek ve her zaman olduğu gibi terörü lanetleyeceğiz" denildi. 
   
   
</TEXT>
</DOC>
