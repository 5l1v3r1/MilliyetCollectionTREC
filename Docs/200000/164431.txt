<DOC>
<DOCNO> 164431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo16.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, büyüklerini unutmadı... 
</HEADLINE>
<TEXT>

     Kuruluşunun 100. yılını kutlayan Beşiktaş'ta Divan Kurulu Başkanlığı önderliğinde camianın önde gelen isimlerden Nevzat Demir, vefat etmiş 100 büyüğe mezar yaptıracak. 
     Beşiktaş'ın eski başkan ve kaptanlarından Hakkı Yeten'in Baba Hakkı mezarı başında düzenlenen anma töreninde bir konuşma yapan Nevzat Demir, 100. yılda siyah-beyazlı kulübün bugünlere gelmesinde emeği geçen kurucular, eski başkan ve sporcuları saygıyla andıklarını belirterek, ''Rahat uyuyun. Milyonlarca Beşiktaşlı kulübü daha iyi yerlere götürmek için çalışıyor'' dedi. 
     100. yılda unutulmuş, terkedilmiş Beşiktaş'ın kurucuları, eski başkan ve sporcuların mezarlarını tek tek tespit ettiklerini ifade eden Demir, ''100. yılımızda Beşiktaş'ı var eden, vefat etmiş büyüklerimizin ruhuna fatiha okumak için burada toplandık. Diğer mezarları da Hakkı Yeten'inki gibi yaptıracağız'' diye konuştu. 
     Divan Kurulu Başkanı Şeref Nasır, şu ana kadar 40'a yakın mezar tespit ettiklerini, amaçlarının 100 mezar yaptırmak olduğunu söyledi. 
     Törene yönetim kurulu üyesi Emin Önal, Divan Kurulu üyeleri, bazı eski yönetici ve futbolcular, Hakkı Yeten'in ablası Sacide Ergül ve bazı akrabaları katıldı. Kuran okunduktan sonra yapılan duada kurucular, eski başkan, sporcu ve yöneticilerin isimleri tek tek okundu. 
     
</TEXT>
</DOC>
