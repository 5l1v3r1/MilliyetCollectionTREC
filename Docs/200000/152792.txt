<DOC>
<DOCNO> 152792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko09.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji ve Tabii Kaynaklar Bakanı Güler, Fransa'ya gitti... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Dünya Enerji Ajansı'nın düzenlediği ''Dünya Enerji Bakanları'' toplantısına katılmak üzere Fransa'ya gitti. 
     Bakan Güler, Paris'e hareketinden önce Atatürk Havalimanı'nda yaptığı açıklamada, toplantıya, Türkiye'nin de kurucusu olduğu OECD'ye üye 38 ülkenin enerji bakanlarının katılacağını söyledi. 
     ABD Enerji Bakanı ile birlikte, Türkiye'nin enerjide model oluşturması nedeniyle ''modelatör'' olarak katılacağı toplantıda konuşma yapacağını anlatan Güler, ''ABD, Japonya, Almanya, Fransa ve Rusya enerji bakanları ile görüşme imkanım olacak'' dedi. 
     Güler, iki gün sürecek toplantılarda ''Enerjinin sürekliliği, emniyeti, ekonomikliği ve çeşitliliği'' konularının ele alınacağını belirterek, şunları kaydetti 
     ''İleriye dönük enerji politikaları, enerji girdileri görüşülecek. Enerjiye bağlı yakıt türleri, petrol ve elektrik, nükleer enerji konuları, enine boyuna ele alınacak. Aynı zamanda enerji konusundaki diğer aktörlerle biraraya geleceğiz. Bakü-Tiflis-Ceyhan'ın üst yöneticileriyle de görüşme imkanımız olacak.'' 
     





</TEXT>
</DOC>
