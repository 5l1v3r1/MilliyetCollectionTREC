<DOC>
<DOCNO> 154417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun17.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ahlaksız Teklif" filmi gerçek oldu.. 
</HEADLINE>
<TEXT>

     Hollywood'un unutulmaz yapımlarından ''Ahlaksız Teklif'' filmi, İngiltere'de gerçek oldu ve bir işadamı bir başka erkeğe karısının kendisiyle yaşamasına izin vermesi için 1 milyon sterlin teklif etti. 
     The Sunday Times gazetesinin haberine göre, bir bilgisayar şirketinin genel müdürü olan Brian Maccaba, aşık olduğu Kuzey Londra'daki bir Yahudi ilkokulunda öğretmenlik yapan genç kadının kocasına, ''Karın benim ruh eşim, ondan ayrılamam, sen ayrıl ve bizim yaşamımızın sonuna kadar birlikte olmamıza izin ver'' teklifinde bulundu. 
     Alan ve Natalie Attar'a teklifiyle ilgili bir de mektup gönderen Maccaba'nın, Alan Attar'a ''Bu teklif, sizin için altın anahtar. Böylece hem serbest kalacak, hem de para sahibi olacaksınız'' dediğini belirten Times, genç çiftinse teklifi reddedip Maccaba'yı mahkemeye verdiğini duyurdu. 
     Bilindiği gibi bu konuya son derece yakın bir senaryoya sahip ''Ahlaksız Teklif'' filmi gösterime girdiği 1993 yılında büyük fırtınalar koparmış ve bu filmde de Robert Radford, beğendiği kadının kocasına karısıyla birlikte olmanın bedeli olarak 1 milyon dolar teklif eden bir playboyu oynamıştı. 
     Bu arada, ahlaksız teklifin sahibi olduğu öne sürülen Brian Maccaba, İngiltere'deki Yahudi cemaati içinde de tartışmaların başlamasına yol açtı. Times'a göre, bu cemaat içinde etkili bir yere sahip olan Maccaba, Yahudi toplumu içinde daha önce de ahlaksız teklifleriyle tanınan bir isimdi ve ilişkileri Blair'e kadar uzanan bu kişi, İsrail'den İngiltere'ye gelen politikacıların Başbakan ile görüşmelerinde önemli rol üstleniyordu. 
     
</TEXT>
</DOC>
