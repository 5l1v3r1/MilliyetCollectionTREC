<DOC>
<DOCNO> 194486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/aspo.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞKENT EKSPRESİ 1-2 
</HEADLINE>
<TEXT>

   Beşiktaş, Gençlerbirliği deplasmanında da fire vermedi. Kartal'a üç puanı İlhan ile El Saka'nın ters vuruşu getirdi. Youla'nın golü, Emre Aşık'ın kırmızı kart görmesi lideri durdurmaya yetmedi 
      
   90 dakika    CEMAL ERSEN 

   Oh be.. Bu tabloyu çok özlemiştik. Küfürün, terörün teslim almaya çalıştığı stadlarımızda iki başkanın elele, kolkola "ele güne" centilmenlik dersi vermesi doğrusu çok hoşumuza gitmişti. Buna bir de Gençlerbirliği taraftarları derneğinin Serdar Bilgili'ye jesti, Altı Nokta Körler Derneği Spor Kulübü'nün "Gençler-Beşiktaş elele, Avrupa'da finale" pankartı eklenince, gecenin tadına doyum olmaz diye düşünmüştük. 
   Öyle ya, iki Avrupalının, Türkiye'nin en iyi top oynayan ekibinin böylesi bir ortamda başlayan mücadelesi de mutlaka keyifli geçecekti. Yanıldık. Keşke yanılmaz olaydık. Ne olduysa 14. dakikada Gençlerbirliği kaptanı Ümit'in sakatlanıp oyundan çıkmak için kaleci Damir'e topu dışarıya atmasını söylemesiyle başladı. Damir'in acemice meşin yuvarlağı dışarı gönderme isteği Okan Koç'un "taşra kurnazlığı" ile bütünleşince, Beşiktaş'ın golü de geliverdi. Topun dışarı çıkmasına izin vermeyen eski Gençlerli'nin ortasında sahneye çıkan İlhan, Başkent ekibinin futbolcularının protestosuna da neden olan golünü kaydetti. Bundan sonra da maç boyunca Okan'a da, Gençlerbirliği tribünlerinden tepki yemek düştü. Aslında bu pozisyon, tansiyonu normal giden maçın da dengesini bozuverdi. Gereksiz sertlikler ilk yarıda bizim saydığımız 30'u aşkın faul düdüğüne dönüştü. 
   24. dakikada Deniz'in topu hatalı oyuna sokuşu, Baki'nin de ayağının kayıp yere düşmesi Beşiktaş'ı ikinci golle burun buruna bıraktı. Ama bu pozisyonda topa sahip olan Pancu'nun bencilliği olmasa... 25. dakikada Flip'in ortaladığı top, Beşiktaş kalesinin üst direğinden dönerken, Başkent ekibinin de ilk ciddi tehlikesi rakip ceza alanı içinde yaşandı. 37. dakikada Ali Tandoğan ve Baki Mercimek'in topu eveleyip, gevelemelerini Guinti - Tümer ikilisi affetmedi. Topla buluştuğunda dört savunma oyuncusunu oyundan düşüren Tümer, müthiş vuruşla yan direği salladı, seken top El Saka'ya çarparak filelerle buluştu. 
   İkinci yarı müthiş bir mücadele, yüksek tempo ve bol pozisyon yaşattı. Her iki takımın da riskleri göze alarak golü düşünmesi ortaya seyredilir bir 45 dakika çıkardı. 65. dakikada Emre'nin ikinci sarı karttan oyun dışı kalması dengeleri ev sahibi takım lehine çevirdi. 51. dakikada savunmadan hızlı çıkan Gençlerbirliği'nde Flip'in pasıyla buluşan Youla, rakiplerinden mükemmel sıyrıldı, aynı güzellikte bir vuruşla takımını umutlandırdı. 
   54. dakikada Mustafa Özkan, hemen bir dakika sonra Ali Tandoğan kaleci Cordoba'ya takıldı. 70. dakikada yine Mustafa Özkan Cordoba ikilisinin "atıp tutması" vardı. 81'de Ali Tandoğan, 82'de Youla, Ali Cansun, 84'te ise Ali Cansun, Gençlerbirliği adına beraberlik fırsatı kaçıran isimler oldu. Böylesi bir baskı sonuç getirmeyince Beşiktaş zorlu deplasmanı üç puanla kapadı. 
   
   Lucescu isyan etti    BEŞİKTAŞ Teknik Direktörü Lucescu, Gençlerbirliği oyuncularının çok sert fauller yaptığını söyledi. Rumen teknik adam, ilk yarıda etkili oynadıklarını belirterek, "Rakibimizin top kaybettiği zaman arkadan yaptığı fauller sarı kartlıktı. İkinci yarı oynanan futbol değil zaten. Genele bakılınca fizik mücadeleye dayanan bir yarış vardı. Çok faullu bir oyun olduğu için istediklerimizi yapamadık" dedi. Lucescu, Gençler'in geçen yıldan daha iyi olduğunu da vurguladı. 
   
   Bravo size    GENÇLERBİRLİĞİ - Beşiktaş maçı öncesinde tribünlerde özlenen Fair - Play duyguları doruk noktaya tırmandı. Başkentliler, Siyah - Beyazlı kulübün Başkanı Serdar Bilgili'yi çiçekle karşılarken, Lucescu'yu alkış yağmuruna tuttu. Altı Nokta Körler Derneği sporcuları maç öncesi, her iki takımın formalarını giyerek sahaya çıktı ve "Gençler - Beşiktaş el ele, Avrupa'da finale" yazılı pankartı açtı. 
   
   Maçın hakemi 
   Dengesizdi 
   HAKEM Erol Ersoy başarılı bir 90 dakika geçiremedi. Faul pozisyonlarında birçok hata yapan Ersoy, kartlarında da aksadı. Örneğin, El Saka Ahmet'e yaptığı hareket yüzünden ikinci sarı kartı görüp oyundan atılabilirdi. Ancak Emre'ye gösterdiği kırmızı doğruydu. Erol Ersoy yine de skora etki etmedi. 
   
   Göze çarpanlar 
   Cordoba Özellikle ikinci yarıdaki muhteşem kurtarışları ile rakibe fırsat tanımadı, müthiş performansı Kolombiyalı kaleciyi gecenin yıldızı yaptı. 
   Ronaldo Savunmada yüksek toplarla oynayan Gençlerbirliği forvetine adeta tek başına direnmeye çalıştı. 
   Guinti Beşiktaş orta sahasının ayakta kalan, mücadele eden, doksan dakika çırpınan ismi oldu. Arkadaşlarının hatalarını da kapadı. 
   Ali Tandoğan Ersun Yanal'ın vazgeçemediği isimlerden biri. Ancak dünkü mücadelede yine etkisiz kaldı. İkinci golde büyük hatası vardı. 
   Flip Gençlerbirliği'nin en iyi ismiydi. Sol koridoru her iki yarıda da mükemmel kullandı, forvetine tehlike yaratacak toplar taşıdı. 
   
   Maçtan notlar 
   'Beşiktaş şanslıydı' 
   GENÇLERBİRLİĞİ Başkanı İlhan Cavcav, Beşiktaş'tan daha iyi oynamalarına karşın yenildiklerini söyledi. Cavcav, "Beşiktaş bugün şanslı bir günündeydi. İkinci golü biz kendi kalemize attık" dedi. 
   
   İlhan'dan yalanlama 
   İLHAN Mansız, saha içinde zaman zaman tartıştığı Pancu ile aralarında sorun olmadığını iddia etti. Yıldız futbolcu, "Çabuk gelişen pozisyonlarda bazen farklı şeyler düşünüyoruz. Bu da normal" dedi. 
   
   'Üç puan önemliydi' 
   KAPTAN Tayfur, ikinci yarıda zorlanmalarına karşın kritik bir üç puan aldıklarını söyledi. Tayfur, "10 kişi kalınca bazı sıkıntılar yaşadık. Zor bir deplasmanı da daha kayıpsız geçtik" yorumunu yaptı. 
   
   Kaan Dobra evde kaldı 
   SAĞ adalesindeki gerilme nedeniyle Kaan, Gençlerbirliği deplasmanına götürülmedi. Yıldız futbolcunun Konya maçında da riske edilmemesinin gündemde olduğu açıklandı. 
   
   Emre'ye dönüş 
   LUCESCU, Sparta Prag maçında kenarda oturttuğu Emre Aşık'a ilk on birde görev verdi. Tecrübeli futbolcu ikinci yarıda 10 dakika arayla iki sarı kart görerek oyundan atıldı. 
   
   Saygı duruşu 
   A.GÜCÜ eski kalecilerinden Aydın Tohumcu'nun vefatı nedeniyle maç öncesinde saygı duruşu yapıldı. Gençlerbirliği, ezeli rakibi Ankaragücü'ne mesaj göndererek, başsağlığı dileğinde bulundu. 
   
   PAF'lar yıkıldı 
   PAF maçında G.Birliği, Beşiktaş'ı devirerek 3 puanın sahibi oldu. Üstün bir futbol sergileyen Başkent temsilcisi, 4-2'lik skorla güldü. 
   
   
</TEXT>
</DOC>
