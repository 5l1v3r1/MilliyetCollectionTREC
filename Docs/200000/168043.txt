<DOC>
<DOCNO> 168043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko25.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"İMKB'nin İstinye Binası dışındaki gayrimenkulleri satılabilir" 
</HEADLINE>
<TEXT>

     İstanbul Menkul Kıymetler Borsası'nın İMKB özelleşmesi çalışmaları çerçevesinde, İstinye binası dışındaki gayrimenkulleri ile Takasbank'taki iştirakinin satılabileceği bildirildi. 
     Türkiye Sermaye Piyasası Aracı Kuruluşları Birliği TSPAKB bünyesinde oluşturulan çalışma gruplarının hazırladığı, ''Borsaların Özelleştirilmesi, KOBİ'lerin Finansmanı, Sermaye Piyasasında Güven Unsurunun Pekiştirilmesi, Vadeli İşlem ve Opsiyon Piyasaları, Haksız Rekabetin Önlenmesi, Vergi ve Teşvik'' konularındaki raporlar, TSPAKB Başkanı Müslüm Demirbilek tarafından düzenlenen bir basın toplantısıyla kamuoyuna açıklandı. 
     Demirbilek, hazırlanan raporlarda sektörün öncelikli sorunları üzerinde yoğunlaşıldığını belirterek, bunların Birliğin birinci paket önerileri olarak kabul edilmesi gerektiğini söyledi. 
     Üyelerin ve ilgili diğer kurumların aktif katılımıyla zenginleştirilen raporların ilgili karar mercilerine iletileceğini kaydeden Demirbilek, bu tür çalışmaların devam edeceğini ve takipçisi olacaklarını dile getirdi. 
     Demirbilek, Aktaş, Çukurova ve Kepez Elektrik hisselerine yatırım yapan mağdurlara ilişkin bir soru üzerine, bu kişilerden çağrıda bulunmak suretiyle hisse satın alınabileceğini söyledi. 
     Ancak bunun için yasal değişiklik gerektiğini kaydeden Demirbilek, bunun için süratle tedbir alınması gerektiğini ifade etti. 
     
     İMKB'NİN ÖZELLEŞTİRİLMESİ 
     Borsaların özelleştirilmesi çalışma grubunun hazırladığı raporda, İMKB'nin şirketlerden devlete, yabancı yatırımcılardan yerli yatırımcılara kadar çok geniş kitlelere hizmet sunduğu belirtilerek, ''Bu çerçevede, İMKB'nin özelleşmesi konusunda alınacak kararlar ekonominin genelini etkileyecek derecede önemlidir ve atılacak adımlar çok dikkatli bir şekilde belirlenmelidir'' denildi. 
     İMKB'nin kuruluşundan bugüne kadar çok hızlı bir değişim gösterdiği, ancak son üç yıldır makroekonomik koşullardaki olumsuzlukların etkisi altında kaldığı savunulan raporda, kamunun idari ve mali yapıya müdahalelerinin de İMKB'nin mali yapısını olumsuz yönde etkilediği belirtildi. 
     Raporda, İMKB'nin özelleşmesini, dünya uygulamalarında olduğu gibi kendi bünyesinde yürüteceği bir dizi faaliyet çerçevesinde ele alması gerektiği vurgulanarak, şu önerilerde bulunuldu 
     ''İMKB'nin yürütmesi gereken fonksiyonlar yeniden gözden geçirilip, reorganizasyona gidilmelidir. 
     Alınacak tasarruf tedbirleri ile mali yapıdaki olumsuzluklar bir ölçüde giderilmelidir. 
     İMKB'nin idari ve mali özerkliğe kavuşması sermaye piyasasının daha verimli işlemesi için gereklidir. Bu amaçla idari özerkliği sağlamak için İMKB'nin Yönetim Kurulu Başkanı genel kurulca seçilmelidir. Düzenleyici otoritenin onayına sunulması gereken kararların çerçevesi sınırlandırılmalı ve açık olarak belirlenmelidir. 
     Mali özerkliğin sağlanması için Maliye Bakanlığı'na yapılan ödemeler durdurulmalıdır. 
     İMKB'yi kamu kurumu olarak gören düzenlemeler yeniden gözden geçirilmelidir. 
     İMKB'nin İstinye binası dışındaki gayrimenkulleri ile Takasbank'taki iştiraki satılabilir. Böylece zaman içerisinde oluşabilecek kaynak sorunları ve yatırım projelerinin finansman ihtiyacı çözülebilir.'' Raporda, özerkleşme ve verimlilik esaslarına uygun bir yeniden yapılanmanın ardından şirketleşme sürecinin başlayabileceği belirtilerek, şirketleşmenin önerilerin ardından nihai bir aşama olarak gelmesi gerektiği kaydedildi. 
     
     KOBİ'LER İÇİN AYRI BORSAYA GEREK YOK 
     KOBİ'lerin finansmanı çalışma platformu tarafından hazırlanan raporda ise üyelerin KOBİ'ler için ayrı bir borsa kurulmasına ihtiyaç olmadığı konusunda görüş birliğine vardıkları belirtilerek, Nasdaq Europe, Mesdaq Malezya ve Rasdaq Romanya gibi uluslararası örneklerin de ayrı bir KOBİ borsasının genelde başarısız olduğunu gösterdiği kaydedildi. 
     KOBİ'lerin doğrudan halka açılarak sermaye piyasasından fon sağlamalarının önünde engel bulunmadığına dikkat çekilen raporda, İMKB'de oluşturulan İkinci Ulusal Pazar ve Yeni Şirketler Pazarları'nın özellikle KOBİ'lere yönelik pazarlar olarak tanımlandığı ve teşkilatlandığı kaydedildi. 
     Raporda şu görüşlere yer verildi 
     ''İMKB'nin özelleşmesinin gündemde olduğu şu günlerde, Aracı Kuruluşlar Birliği'nin alternatif bir borsa olarak kabul ettiği ve yalnızca orta ölçekli şirketlere değil, tüm şirketlere hizmet veren, ulusal niteliğe sahip bir borsa dışı Teşkilatlanmış piyasanın kuruluşunun gerçekleştirilebileceği de düşünülmektedir. 
     Bu kurumun kar amacı gütmekten çok, piyasa temsil ve yönetimini esas alan bir şirket oluşturulabileceği, yönetim kurulunun en az 7 en çok 11 üye ile temsil edilmesinin yeterli olacağı öngörülmektedir. Birliğin de bu piyasanın yönetim kurulunda 7 üye ile temsil edilmesi gerektiği düşünülmektedir.'' 
     
     VERGİ VE TEŞVİK 
     Vergi ve teşvik çalışma grubunun hazırladığı raporda, borsalarda işlem gören hisse senetlerinin alım satımından elde edilen kazançların 10 yıl boyunca vergi dışı kalması önerildi. 
     Raporda, küçük birikimlerin sermaye piyasasına yönelmesini sağlamak üzere gerçek kişilerin yatırım fonları katılma belgeleri ve yatırım ortaklıklarının hisse senetlerinden elde ettikleri kar paylarının kalıcı olarak beyan dışı bırakılması istendi. 
     Raporda, kurumlara da halka açılmayı teşvik edici tedbirler getirilmesinin faydalı olacağı düşüncesi dile getirilerek, şöyle denildi 
     ''Kurumlar vergisi oranında, hisse senetleri Türkiye'de kurulu menkul kıymet borsalarında işlem gören şirketler lehine bir farklılaştırmaya gidilmesi şüphesiz sermaye piyasasının istenen derinliğe ve verimli çalışma ortamına kavuşmasına yardımcı olacaktır. 
     Önerimiz, en az yüzde 25 oranında bir halka açıklık için yüzde 25'lik, yüzde 35'lik halka açıklık oranı için yüzde 20 ve halka açıklığın yüzde 51 ve üstü olması durumunda yüzde 15'lik bir kurumlar vergisi uygulanmasıdır.'' Sermaye piyasasında güven unsurunun pekiştirilmesine yönelik çalışma platformu tarafından hazırlanan raporda, adli mekanizmanın ağır işlemesinin yatırımcının üzerinde yarattığı güven sarsıcı etkisinin önüne geçmek amacıyla Birlik statüsünde değişiklik yapıldığı belirtilerek, TSPAKB tahkim kurallarının oluşturulduğu kaydedildi. 
     Haksız rekabeti önlemeye ilişkin çalışma grubunun hazırladığı raporda, yapılan toplantılar sonucu tüm sermaye piyasası araçlarının alım satımda aracılık komisyonunun serbest bırakılmasına oybirliğiyle karar verildiği bildirildi. 
     
</TEXT>
</DOC>
