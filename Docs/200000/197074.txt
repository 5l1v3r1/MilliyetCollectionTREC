<DOC>
<DOCNO> 197074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo22.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat, 'terörist saldırı' yüzünden izin aldı... 
</HEADLINE>
<TEXT>

     İspanya'nın Real Sociedad takımında oynayan milli futbolcu Nihat Kahveci, İstanbul'da meydana gelen terörist saldırılardan dolayı kulübünden 1 günlük izin aldıktan sonra bugün San Sebastian'a geldi. 
     Letonya ile yapılan 12. Avrupa Şampiyonası baraj maçı için İstanbul'da bulunan ve dünkü terörist saldırılara tanık olan Nihat, normalde dün İspanya'ya dönmesi gerekirken, terörist saldırıların olmasından dolayı ''ailemle kalmayı tercih ediyorum'' diyerek 1 gün izin aldı. 
     İstanbul'da yaşanan trajediyle ilgili Real Sociedad'ın resmi internet sitesine açıklama yapan Nihat, ''Zor günler yaşıyoruz. Ülkemde olanlar için çok üzgünüz. Ne diyeceğimi bilemiyorum yalnızca çok üzgünüz ve halkım için, İstanbul halkı için üzülüyorum. İstanbul'da şu anda korku var ama bu normal. Halk yalnızca rahat yaşamak istiyor'' dedi. 
     Bugün San Sebastian'a gelen yıldız futbolcunun yarın akşamki Real Sociedad-Real Mallorca karşılaşmasında forma giyip giymeyeceğinin belli olmadığı belirtildi. 
     Takımı için oldukça önemli bu maç için Nihat, ''Gerçeği söylemek gerekirse bu maçı çok fazla düşünmedim. Ama bugünden itibaren aklımda yalnızca Real Mallorca olacak. Kazanmak zorunda olduğumuzu biliyorum'' diye konuştu. 
     Ligin 12. haftasında yapılacak ve TSİ 20.30'da başlayacak maç öncesinde Real Sociedad 13 puanla 14., rakibi Real Mallorca ise 11 puanla 17. sırada bulunuyor. 
     
</TEXT>
</DOC>
