<DOC>
<DOCNO> 158435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun22.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Irak'ta kitle imha silahı bulunmadığını düşünmeye başlıyorum" 
</HEADLINE>
<TEXT>

     BM Silah Denetim Komisyonu UNMOVIC Başkanı Hans Blix, Irak'ın kitle imha silahlarının bulunmadığını ''düşünmeye başladığını'' söyledi. 
     Blix, Berlin'de yayınlanan Der Tagesspiegel'e yaptığı açıklamada, ''Irak'ta kitle imha silahları olup olmadığı konusuyla çok ilgileniyorum ve muhtemelen hiç bulunmadığını düşünmeye başlıyorum'' dedi. 
     Eğer durum buysa, Irak'ın son yıllardaki kaçamak tavrının, Saddam Hüseyin'in Irak'ın onuruna ilişkin takıntısıyla bağlantılı olabileceğini belirten Blix, ''Bu nedenle çoğu durumda 'Hayır' diyor ve bir şeyler sakladığı izlenimi veriyordu'' diye konuştu. 
     Irak'ın konvansiyonel olmayan silahlarının sorumlusu Emir El Sadi'nin geçen ay teslim olduğunu hatırlatan Blix, ''El Sadi'nin teslim olması ve kitle imha silahlarının bulunmadığını söylemesi, kendime, gerçekten bu silahların olup olmadığını sormama yol açtı. El Sadi'nin hala rejimden korkması için bir neden göremiyorum ve diğer önde gelen şahsiyetler de aynı şeyi söylemişlerdi'' dedi. 
     ABD'nin Irak'a saldırmasının temel gerekçesi, bu ülkede kitle imha silahları ya da bu silah programları bulunduğu iddiasıydı. Savaştan önce de silah denetçileri Irak'ta kitle imha silahları bulamamışlardı. 
     
</TEXT>
</DOC>
