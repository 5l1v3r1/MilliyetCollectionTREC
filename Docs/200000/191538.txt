<DOC>
<DOCNO> 191538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/temelkuran.html </URL>
<DATE> 2003/10/27/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Memleketin sosyal ve siyasal bağırsakları 
</HEADLINE>
<TEXT>
   Başkanlar, starlar, soğanlar 
   "Ordu göreve" pankartları, Pop Star yarışması, CHP Kurultayı... Herkes mi çıldırdı acaba Şaka mı bu Bu, bir tek bizim haberdar olmadığımız bir tiyatro mu acaba 
      
   Deliliğin, delikanlılığın yaşındalar daha. Beynin ve kalbin mümkün olan bütün olanaklarını deneme, statükoya ne kadar saçma gelse de bunları birer imk n olarak zorlama, ütopyada inat etme yaşındalar. Ama Anıtkabir yolunda ellerinde o pankartları taşımaktalar 
   
   "Ordu göreve " 
   Einstein'ın militarizmle ilgili şahane bir cümlesi vardır 
   "Birbirinin ensesine bakarak yürümek için beyin gerekmez, omurilik soğanı yeterlidir " 
   Ütopyalara inanma, ütopyaları zorlama yaşında olmalarına rağmen birbirinin ensesine bakarak yürümenin memleketin ilacı olduğuna inanmak için de herhalde beyne gerek yoktur, omurilik soğanı yeter de artar bile Bu, "küçük -sivil-askerler" nereden çıktılar böyle Çocuklar bile mi delirdiler yoksa 
   
   CHP Kurultayı'nın soğanları 
   Herhalde şu sözleri etmek de birbirinin ensesine bakarak yürümenin, bununla yetinmenin bir başka çeşididir 
   "Bir olmalıyız. Birlik olmalıyız. Tek bir yumruk gibi olmalıyız Çatışmamalı, itişip kakışmamalıyız " 
   Bu sözler, kurultayda konuşan CHP Genel Başkanı Deniz Baykal'a aittir. Oysa demokrasi, iktidar-babanın gösterdiği hizayı takip etmekten, "birlik" olup aynılaşmaktan başka türlü bir şeydir. Demokrasinin, "tek yumruk" olmakla uzaktan yakından bir alakası yoktur. Keşke herkesin bir fikri olmasa, herkes yumruk olmaya kilitlense... O vakit siyasal partileri yönetmek ne kadar kolay ve konforlu olur, öyle değil mi sizce de Ama maalesef insan doğası bir beyni de içerir. Beyni olanları yönetmek yorucudur. Şunu söyleyeyim 
   Yorulanlar hemen, şimdi evlerine gidip dinlenmeye çekilebilir 
   
   Pop starların enseleri 
   Pop starların enselerinde ne var Kurtuluş ümidi mi Görünmeyen, gösterilmeyen, televizyona çıkmayan her şeyin yok sayıldığı ve giderek yok olduğu bir ülkede tek var olma umudu o enselerde mi acaba Bu kadar insan kargacık burgacık şarkılarıyla, bir ekran kurbanı olmayı göze alarak niye çıksın yoksa Pop Star yarışmasına Ekranın başlı başına bir suçu var mı Ekran, kamera, bakan göz, gösteren cam, orada öylece duruyor. Kamera hareketsiz yani insanlar onun karşısına geçip, göründüğünden iyice emin olduktan sonra başlıyorlar içlerindeki bütün olmamış starları çıkarmaya. Belli ki hepsi şarkı söylemeyi seviyor. Söyle o zaman, neden bir kamera gerekiyor Dağda, denizin kıyısında, banyoda, arkadaşlarınla, sarhoş olduğunda veya son derece ayıkken, hatta işyerinde aniden, söyle şarkını. Şarkı söylemek iyidir çünkü. Kimsenin ensesine bakma şarkını söylerken. O hizayı takip etme, tek yumruk olma, aynı olma, star olma. Ne var Görünmediklerinde, izlenmediklerinde kendilerini hakikaten yok olmuş gibi mi hissediyorlar acaba Var olmak için illa hizaya girmek mi gerekiyor sahiden 
   
   Soğanların bağırsakları 
   Murat Belge ile konuşuyorduk bunu. Bütün tuhaflıklardan bahsettikten sonra o başladı cümleye "Bazen herkesin..." 
   Ben bitirdim cümleyi 
   "Delirdiğini düşünüyorsun, değil mi " 
   Gidişatını şaşırmış, bu yüzden de artık komikleşmiş bir trajediye güldük. Memlekete güldük sanki. Gülmek denirse buna tabii. Herkes mi çıldırdı acaba Bunlar bizim sosyal ve siyasal bağırsaklarımız galiba ama neden dökülüyorlar ortaya Beyinleri yokmuş gibi davranan insanlar neden hızla dönüşüyorlar soğanlara Omurilik soğanları neden ele geçiriyor memleketi Beyinler vücudumuzun başka bir yerine mi kaçtı yoksa 
   
      
   
</TEXT>
</DOC>
