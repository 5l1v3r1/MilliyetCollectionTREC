<DOC>
<DOCNO> 161555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur19.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul arası trenle 3,5 saate iniyor 
</HEADLINE>
<TEXT>

     Ulaştırma Bakanı Binali Yıldırım, Ankara-İstanbul arası demiryoluyla ulaşımı 3 saat 10 dakikaya indirecek ''hızlı tren'' projesinin temelinin 8 Haziran Pazar günü atılacağını bildirdi. 
     Yıldırım, Türkiye Cumhuriyeti Devlet Demiryolları Genel Müdürlüğü'nde TCDD düzenlediği basın toplantısında, Türkiye'nin büyük bir özleminin nihayet sona ereceğini, ''hızlı tren'' diye bilinen Ankara-İstanbul arası demiryolunun rehabilitasyonunu öngören projenin hayata geçirileceğini belirtti. 
     Demiryollarına Cumhuriyet'in ilk yıllarının ardından ilgi gösterilmediğini, yatırım yapılmadığını ve bir kenara itildiğini ifade eden Yıldırım, artık demiryollarının çağa uyum sağlayacağını ve Türkiye'nin de hızlanacağını dile getirdi. 
     Demiryolu taşımacılığının toplam taşımacılık içindeki payını artırmayı hedeflediklerini vurgulayan Yıldırım, TCDD'ye mali ve idari özerklik kazandıracak ve özel işletmeleri sektörde iş yapmasına imkan tanıyacak hukuki altyapı üzerinde çalıştıklarını kaydetti. 
     Yıldırım, Ankara-İstanbul demiryolunun 378 kilometresi tek hat olmak üzere 576 kilometre uzunluğunda olduğunu, temeli atılacak projenin tamamlanmasıyla bunun 40 kilometre daha azalacağını belirtti. 
     Ankara-İstanbul arası ulaşımın halen 7 saati bulduğunu anlatan Yıldırım, hızlı tren projesinin iki etaptan oluştuğunu, ilk etapta Ankara-Eskişehir bölümünün rehabilite edileceğini, ardından Eskişehir-İstanbul arasında çalışmalara başlanacağını bildirdi. Projenin ilk etabı tamamlandığında Ankara-İstanbul ulaşımının 4 saat 10 dakikaya, ikinci aşaması tamamlandığında ise 3 saat 10 dakikaya ineceğini belirten Yıldırım, projenin 5 Aralık 2005 tarihinde tamamlanacağını söyledi. 
     Projeyle, güzergahta demiryollarının yük taşımacılığındaki payını yüzde 5'e, yolcu taşımacılığında ise yüzde 50'ye çıkarmayı hedeflediklerini vurgulayan Yıldırım, proje sayesinde Ankara'dan batı illerine ulaşım süresinin de önemli ölçüde kısalacağını kaydetti. 
     Yıldırım, proje kapsamında saatte 200 kilometre hız yapabilen, basınç dengeleme sistemlerine sahip yatar gövdeli 10 adet hızlı tren setinin ihaleyle alınacağını, altyapı tamamlanmadan trenlerin temin edileceğini belirtti. 
     
     ''SÜRAT DEMİRYOLU PROJESİ GÜNDEMİMİZDE DEĞİL'' 
     Bakan Yıldırım, gazetecilerin yüklü miktarlarda para ödenerek yapımı sürdürülen Ayaş Tüneli ve sürat demiryolu projelerine ilişkin sorularını yanıtlarken, sürat demiryolu projesinin öncelikli gündemlerinde bulunmadığını söyledi. 
     Sürat demiryolu projesine güzergahın iyi etüt edilmeden başlandığı görüşünde olduklarını ve Ayaş Tüneli'nde projenin tıkandığını, bugüne kadar 650 trilyon lira para harcandığını anlatan Yıldırım, projenin ne zaman bitirileceğinin bilinmediğini, 12 milyar dolar maliyetten söz edildiğini ifade etti. 
     Bu proje için ödeme yapılmasını durdurduklarını belirten Yıldırım, bunun yerine, İspanya'dan sağlanacak krediyle hattı 3 saat 10 dakikaya indirecek ve 1,5 milyar doları aşmayacak hızlı tren projesini gerçekleştireceklerini kaydetti. Yıldırım, projenin ikinci etabı için de Rusya'dan temin edilecek projenin kullanılmasının planlandığını kaydetti. 
     Yıldırım, bir başka soruyu yanıtlarken İspanya'da meydana gelen tren kazası nedeniyle İspanya Başbakanı'nın temel atma törenine katılamayacağını belirtti. 
     Bakan Yıldırım, proje tamamlandığında Ankara-İstanbul arasında her saat sefer gerçekleştirileceğini ve vatandaşları demiryollarına özendirecek bir fiyat politikası izleneceğini bildirdi. 
     
     TELEKOM'UN HİSSE SENEDİYLE SATIŞI 
     Yıldırım, ''Cumhurbaşkanı, Türk Telekom'un özelleştirilmesinde hisse senedine çevrilebilir tahvil yöntemine ilişkin Bakanlar Kurulu Kararı'nı iade etti. Bu konuda yasa değişikliği yapacak mısınız '' şeklindeki soruyu yanıtlarken, şunları kaydetti 
     ''Tamamen teknik bir konu. Sayın Cumhurbaşkanı'nın iadesinde teknik anlamda karar ile daha önce Özelleştirme İdaresi'nin ortaya koyduğu görüş arasında bir çelişki takdir etmiş. Onun üzerine gönderdi. Bunların hepsi giderilecek. Yoksa özünde büyük bir sıkıntı yok. Gerekirse yapısal değişiklik, gerekirse özelleştirme modelini yeniden gözden geçireceğiz. Aynı konuda Bakanlar Kurulu'nun prensip kararı da eşzamanlı olarak alındı. Yol haritasını olumsuz etkileyecek bir sorun görünmüyor.'' Yıldırım, bir başka soru üzerine, TCDD'nin 60 adet lokomotif alımı ihalesinin firmalardan birisinin şartnamesinde eksiklik olması nedeniyle iptal edildiğini bildirdi. 
     
</TEXT>
</DOC>
