<DOC>
<DOCNO> 174561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/dunya/adun.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çuvala son 
</HEADLINE>
<TEXT>

   Amerikan ordusu, Irak halkında nefreti artırmaktan başka bir işe yaramadığını gördükleri 'tutukluların başına çuval geçirme' uygulamasına son veriyor. Amerikalılar artık Iraklılara karşı daha nazik olacak 
      DIŞ HABERLER SERVİSİ 

   
   Irak'ta Amerikan askerlerine yönelik can alıcı saldırıların her gün tekrarlanmaya başlaması üzerine komutanlar, ülkenin kontrol altına alınması için izlenen stratejiyi değiştirmeye karar verdi. 
   Şimdiye kadar Irak'ın gelenek ve göreneklerini göz ardı ederek düzenlenen ani gece baskınları ve gözaltına alınan erkeklerin başlarına çuval geçirilmesi gibi gurur kırıcı uygulamalar, bundan böyle terk edilecek. 
   BBC'nin haberine göre, Irak'taki Amerikan birliklerinin komutanı General Ricardo Sanchez, New York Times gazetesine yaptığı açıklamalarda, devrik Saddam rejiminin kalıntılarının yakalanması için düzenlenen "demir yumruk" operasyonlarında çok sert davranıldığını belirtti, bunun Irak halkı üzerinde yaygın olumsuz duygulara yol açtığını anlattı. Generale göre, bu tür yöntemler Irak halkının ABD askerlerinden intikam alma isteğini kamçılıyor. 
   
   Baskınlar azaltılacak 
   Saddam ve yakın çevresinin ele geçirilmesi amacıyla ABD askerlerinin yaptığı operasyonları Iraklı direnişçilerin karşı saldırılarının takip ettiğine dikkat çeken General Sanchez, bu nedenle söz konusu gece baskınlarının azaltılacağını söyledi. 
   Amerikalı General, "Bir Iraklı babayı ailesinin gözleri önünde yere yatırıp başına çuval geçiriyorsunuz. Bu muameleye maruz kalan baba da ailesinin önünde küçük düşürüldüğünü ve gururunun kırıldığını düşünüyor" diye konuştu. 
   General Sanchez, benimsenen yeni yaklaşım uyarınca, gece baskınları ve öteki operasyonların Iraklı siyasi ve dini liderlerle yardımlaşma ve işbirliği içinde yapılacağını ve operasyonlar öncesinde istihbarat çalışmalarına daha fazla ağırlık verileceğini vurguladı. 
   Amerikan askerleri, hatırlanacağı gibi geçtiğimiz 4 Temmuz'da, Kuzey Irak'taki Süleymaniye kentinde bir irtibat noktasına baskın düzenleyerek özel tim mensubu 11 Türk askerini tutuklamış ve başlarına çuval geçirmişti. Olay, Türk - Amerikan ilişkilerinde krize yol açmıştı. 
   
   2 yıl daha burdayız 
   General Ricardo Sanchez, Bağdat'ta gazetecilere yaptığı açıklamada ise, Amerikan askerlerinin Irak'ta "en az" 2 yıl daha kalacağını, bu sürenin yeni Irak ordusuna bağlı askerlerin çatışmalara hazır olması için gerekli olduğunu belirtti. 
   
   
   
   
</TEXT>
</DOC>
