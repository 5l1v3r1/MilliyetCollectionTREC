<DOC>
<DOCNO> 167789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun13.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın kanayan yarası Afrika... 20 ülkede savaş var.. 
</HEADLINE>
<TEXT>

     Afrika kıtasındaki ülkeden 20 kadarı, ya komşusuyla savaş halinde ya da iç savaşlarla boğuşuyor. 
     ABD Başkanı George Bush'un ''Afrika kıtasıyla ilişkileri iyileştirmek amacıyla'' bugün ziyaret etmeye başlayacağı ''savaşan Afrika'nın'' son durumunu şöyle özetlemek mümkün 
     SAVAŞAN DEVLETLER 
     
     KONGO DEMOKRATİK CUMHURİYETİ ESKİ ZAİRE 

     Ağustos 1998'de Kongo Demokratik Cumhuriyeti'nde patlak veren bir ayaklanma, kısa süre içinde bölgesel bir çatışmaya dönüştü. Angola, Namibya ve Zimbabve'nin desteklediği hükümet güçleriyle Ruanda ve Uganda tarafından desteklenen isyancı gruplar arasındaki savaş, 3-4 milyon kişinin ölümüne yol açtı. Yabancı ordular 2002 sonunda resmen çekilirken, bir anlaşma imzalandı ve 30 Haziran'da demokrasiye geçişe olanak sağlayacak ulusal birlik hükümeti atandı. 
     Ülkenin kuzeydoğusundaki İturi'de yıllar süren etnik çatışmalar yıkıma yol açarken, bölgeye uluslararası güç konuşlandırılması devam ediyor. 
     İÇ SAVAŞLAR VE İSYANLAR 
     
     LİBERYA 

     Liberya'da hükümet, 1999'dan bu yana ülkenin kuzeyinde faaliyet gösteren Liberya Barış ve Demokrasi LURD örgütüne bağlı isyancılarla uğraşıyor. Bir başka isyancı grup olan Demokrasi Hareketi de güneydoğuda ortaya çıktı. 
     LURD örgütü, 5 Haziran'da başkent Monrovia'ya yönelik saldırı başlatmış ve kente 5 kilometre kadar yaklaşmıştı. Hükümet, Liberya Devlet Başkanı Charles Taylor'u devirmeye çalışan isyancılarla Accra'da, Taylor'ı dışlayarak geçiş hükümeti kurulmasına yönelik anlaşmaya varmıştı. Ancak yoğun çatışmalar yeniden başlamıştı. 
     
     FİLDİŞİ SAHİLİ 

     Ülke, Eylül 2002'deki silahlı ayaklanmanın ardından ciddi bir siyasi-askeri krize sürüklendi, kuzey bölgesini kontrol altına alan ve 3 isyancı hareketten oluşan ''yeni kuvvetler'' ülkeyi ikiye böldü. Ocak sonundan bu yana devam eden uzlaşma süreci ve Marcoussis Fransa anlaşması, bir uzlaşma hükümetinin kurulmasıyla ve ateşkes ilanıyla sonuçlandı. 
     
     BURUNDİ 

     Ülkede Tutsi azınlığın hakim olduğu orduyu Hutu isyancı hareketleriyle karşı karşıya getiren iç savaş 1993'ten beri sürüyor. Çatışmaların, çoğu sivil 300 bin kadar insanın ölümüne yol açtığı biliniyor. 2002'de aralarında Hutu isyancı grubu Demokrasi Savunma Güçleri'nin FDD de yer aldığı 4 gruptan 3'ünün ateşkes anlaşması imzalamasına karşın anlaşmaya uyan olmadı. 
     
     ANGOLA 

     Angola ordusu, Angola Tam Bağımsızlık Ulusal Birliği UNITA ile ülkede 27 yıl devam eden ve 500 binden fazla kişinin ölümüne yol açan iç savaşa son veren ateşkes anlaşmasını Nisan 2002'de imzaladı, ancak bağımsızlık yanlısı silahlı fraksiyonları ortadan kaldırmak amacıyla Cabinda eyaletinde aynı yıl operasyon başlattı. 
     
     SUDAN 

     Ülkenin kuzeyindeki Arap-Müslüman cemaati temsil eden hükümet ile güneydeki Hıristiyan çoğunluk arasındaki iç savaş 1983'ten beri sürüyor. İç savaşın 1.5 milyondan fazla kişinin ölümüne yol açtığı sanılırken, hükümet ile isyancı Sudan Halk Kurtuluş Hareketi SPLA arasındaki barış görüşmeleri Kenya'da devam ediyor. 
     
     SOMALİ 

     Oybirliğiyle tanınan merkezi bir iktidarın bulunmadığı Somali, Ocak 1991'den bu yana klanlar arasındaki savaşa teslim olmuş durumda bulunuyor. 
     
     CEZAYİR 

     Ülkede dinci örgütlere bağlı şiddet eylemlerinin başladığı 1992'den bu yana, resmi rakamlara göre 100 binden fazla kişi öldü. 
     
     KONGO-BRAZZAVİLLE 

     1998-2003 arasında güneybatıdaki Pool bölgesi 2 iç savaşa sahne oldu. Binlerce kişinin hayatını yitirmesinden sonra, Mart ayında barış anlaşması imzalandı. 
     
     UGANDA 

     1988'den bu yana rejimi devirmek amacıyla silahlı mücadele veren Rabbin Direniş Ordusu LRA , çocuk kaçırma eylemleriyle tanınıyor. Çatışmalarda on binlerce kişi yaşamını yitirdi. 
     
     ÇAD 

     Ülkenin kuzey ucunda faaliyet gösteren Adalet ve Demokrasi Hareketi KDJT , 1998'den bu yana gerilla savaşı sürdürüyor. 
     
     SENEGAL 

     Casamance bölgesi, 1982'den bu yana bağımsızlık yanlısı ayaklanmaya sahne oluyor. 
     DİĞER ÇATIŞMALAR 
     
     ORTA AFRİKA 

     Kasım 2001'de isyan başlatan General François Bozize, 15 Mart'ta Devlet Başkanı Ange-Felix Patasse tarafından devrildi. Bu tarihten beri iktidarda olan geçiş hükümetinin görevi, Ocak 2005'te sona eriyor. 
     
     MORİTANYA 

     Bir grup asker tarafından 8-9 Haziran'da Devlet Başkanı Maaouiya Ould Taya rejimine yönelik darbe, 36 saatlik çatışmaların ardından bastırıldı. 
     Taya, dün sabah istifa eden Başbakan Şeyh El Avia Ould Muhammed Huna'nın yerine Sghair Ould M'Barek'i atadı. 
     
     BATI SAHARA 

     Fas ile Polisario örgütü, 1975'ten bu yana bu eski İspanyol sömürgesinin egemenliği için mücadele ediyor. Soruna siyasi bir çözüm bulunmasını öngören ateşkes, BM himayesinde 1991'de imzalanmıştı. 
     
     NİJERYA 

     2000'den bu yana ülkenin 12 eyaletinde şeriat ilan edilmesi, Müslümanlarla Hıristiyanlar arasında şiddet eylemlerini körükledi. Sivil rejiminin kurulduğu 1999'dan bu yana etnik, dini ve siyasi çatışmalarda 10 bin kadar kişi yaşamını yitirdi. 
     
</TEXT>
</DOC>
