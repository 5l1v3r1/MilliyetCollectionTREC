<DOC>
<DOCNO> 157048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun14.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek gerilim hattı tellerini çalmaya kalkınca... 
</HEADLINE>
<TEXT>

     Bulgaristan'da yüksek gerilim hattı çalmaya çalışan üç hırsızdan biri elektrik çarpması sonucu öldü. 
     İçişleri Bakanlığı'ndan edinilen bilgiye göre İvaylo, Biser ve Georgi adlı üç kişi, Sapareva Banya bölgesinden geçen yüksek gerilim hattındaki telleri çalmaya kalkıştı. Yaklaşık 10 bin voltluk elektrik akımının bulunduğu teli kesmeye çalışan 22 yaşındaki İvaylo Y. adlı genci, pensenin plastik kılıfının erimesi sonucu elektrik çarptı. Arkadaşları tarafından koma halinde hastaneye kaldırılan İvaylo doktorların tüm çabalarına rağmen kurtarılamadı. 
     Polis, İvaylo'nun iki arkadaşınıysa hırsızlığa teşebbüs ve devlet malına zarar vermekten gözaltına aldı. 
     Bulgaristan'da, yüksek gerilim hatlarından tel çalmak bir meslek gibi algılanıyor. Ülkenin birçok yerinde hemen hemen her gün yüzlerce metre yüksek gerilim hattı teli çalınıyor. Bu teller, daha sonra hurda metal olarak satılıyor. 
     
</TEXT>
</DOC>
