<DOC>
<DOCNO> 168621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/guncel/gun03.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemelik yangın 
</HEADLINE>
<TEXT>

Bilirkişi raporuna göre, Marmaris'teki yangına elektrik telleri yol açtı. Köylüler TEDAŞ'a dava açma hazırlığında... 
     KAAN KAYA Marmaris DHA 

     Muğla Marmaris'e bağlı Orhaniye Köyü yakınlarında dört gün önce çıkan ve 2.5 günde 350 hektarlık alanın kül olduğu orman yangınına elektrik tellerinin kısa devre yapmasının yol açtığı bilirkişi raporuyla tespit edildi. Orhaniye Muhtarı Zeki Dinç, "18 Mart 2003'te TEDAŞ'a dilekçe verip tellerin bakıma alınmasını istemiştik. Ama sonuç alamamıştık. Şimdi zararlarımızın karşılanması için hakkımızı arayacağız, TEDAŞ'a dava açacağız" dedi. 
     Marmaris Asliye Hukuk Mahkemesi'ne başvuran Dinç, yangının çıkış nedeninin bilirkişi raporuyla tespit edilmesini istedi. Hakim Selma Bellek'in önderliğinde Martı Marina Teknik Müdürü Nafiz Türkmen'in hazırladığı bilirkişi raporunda, elektrik tellerinde çarpmadan dolayı kısa devre oluştuğu ve yangının çıktığı kablolarda iz olduğu belirlendi. Raporun ardından jandarma, savcılık emriyle elektrik tellerine el koydu. Orhaniye'de tatil yapan TV8 kanalının belgesel yönetmeni Banu Avar da, "Teller birbirine çarptı, kuru otlar tutuştu ve rüzgarla alevler büyüdü" dedi. 
     
     Biz de rapor aldık 
     TEDAŞ Marmaris İlçe Müdürü Ahmet Ercan da bilirkişi raporu aldıklarını öne sürdü. Elektrik Yüksek Mühendisi Muharrem Vakar'ın hazırladığı ve yangının enerji nakil hatlarından çıkmasının mümkün olmadığı yönündeki ifadelerin olduğu bilirkişi raporu Marmaris Asliye Hukuk Hakimliği nezaretinde hazırlandı. 
     
Bergama da alev alev...      Marmaris ve Bodrum'daki orman yangınlarından sonra dün de Bergama'da 3 hektarlık alan kül oldu. Cevatlı köyü yakınında 16.40'ta çıkan ve nedeni belirlenemeyen yangın kısa sürede genişleyerek üç hektar tarım arazisi, zeytinlik ve yer yer çam ağaçlarının bulunduğu alanı etkisi altına aldı. Yangına İzmir Orman Bölge Müdürlüğü'ne ait bir helikopterle orman işçileri ve çevre belediyelerin itfaiye ekipleri müdahale etti. Ayrıca beş uçak da söndürme çalışmalarında yer aldı. Yangın akşam saatlerinde kontrol altına alındı. n İZMİR DHA 
     
     
     
     
     

</TEXT>
</DOC>
