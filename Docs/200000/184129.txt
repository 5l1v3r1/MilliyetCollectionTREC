<DOC>
<DOCNO> 184129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo08.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'dan feryat M.Boşat geçen yıl daha bariz hatalar yapmıştı 
</HEADLINE>
<TEXT>

     Altay Kulübü'nün eski başkanlarından Nafiz Zorlu, Galatasaray-Fenerbahçe maçındaki yönetimi nedeniyle eleştirilen Muhittin Boşat'ın, geçen yıl ''davalı'' olduğu halde Altay'ın oynadığı karşılaşmayı yönettiğini, daha bariz hatalar yaptığını ancak ''böyle fırtına koparılmadığını'' söyledi. 
     Başkanlık yaptığı 1999-2000 sezonunda Muhittin Boşat'ın yönettiği Altay-Bursaspor maçı sonrası bazı açıklamalarda bulunduğunu kaydeden Zorlu, ''Boşat o zaman Hakaret Davası açmıştı. Yargı önünde o kazandı ama bana göre kamu vicdanında biz kazandık'' dedi. 
     Nafiz Zorlu, şunları söyledi 
     ''Aynı Muhittin Boşat geçen sene davalı olduğu Altay'ın Malatyaspor ile oynadığı çok kritik maça atandı. Galatasaray-Fenerbahçe maçındakinden çok daha bariz hatalar yaptı ve Altay bu hatalar sonucunda maçı kaybetti. Ama kimse Boşat davalı olduğu takımın maçına niye verildi diye sormadı. Böyle fırtınalar koparılmadı. Sözkonusu Galatasaray-Fenerbahçe olunca bir penaltı pozisyonunda fırtına koparılıyor. Aslında sorgulanması gereken Boşat değil, bu düzen... Sportmenlik dışı işler yapanlar becerikli, akıllı diye nitelendiriliyor.'' 

     
</TEXT>
</DOC>
