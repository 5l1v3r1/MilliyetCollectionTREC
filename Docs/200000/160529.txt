<DOC>
<DOCNO> 160529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko10.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Piyasalar, yarın açıklanacak enflasyon verileri ve Hazine ihalelerine odaklandı. 
     Şeker Yatırım Portföy Yönetimi Müdür Yardımcısı Aslı Yüksel, yaptığı değerlendirmede, geçen haftanın IMF 5. gözden geçirme çalışmalarının beklenenden olumlu sonuçlanacağı yönündeki açıklama ile başladığını anımsattı. 
     Genelkurmay Başkanı Orgeneral Özkök'ün açıklamalarının da piyasalarda tedirginliklerin azalmasına neden olduğuna işaret eden Yüksel, hükümetin, AB 6. uyum paketinin yanı sıra özelleştirme çalışmalarında güçlü adımlar atmasının, faizlerde geri çekilmeyi ve hisse senetleri piyasasında yukarı yönlü atağı beraberinde getirdiğini bildirdi. 
     İki haftada yüzde 14 getiri sağlayan İMKB Ulusal 100 endeksinin 11,600 direncine kadar ulaştığını belirten Yüksel, şöyle dedi 
     ''Bu hafta ise enflasyon dataları ve Hazine ihaleleri genel piyasa yön tayininde etkili olacak. Geçen hafta dolar bazında 0.8 cent direncinde, Türk Lirası bazında 11.600 direncinde zorlanan endekste, hacim artışı ve para girişine rağmen göstergelerin konumu, 11,600 seviyesinden başlayan kar realizasyonlarının devam edeceğinin bir göstergesi. 
     Endekste kısa vadeli bir düzeltme ile 11,100-10,900 seviyesine kadar geri çekilme riski mevcut. Ancak nette güçlü para çıkışı görülmediği sürece bu geri çekilmenin kısa vadeli düzeltme olarak kalacağına inanıyoruz.'' 
     
     HAZİNE İHALELERİ 

     Hazine yarın, biri 154 gün vadeli bono, diğeri de 2 yıl vadeli 6 ayda bir yüzde 3 kupon ödemeli ABD Doları cinsinden tahvil olmak üzere iki ihale birden gerçekleştirecek. 
     
</TEXT>
</DOC>
