<DOC>
<DOCNO> 196563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun37.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da parlamento seçimleri... 
</HEADLINE>
<TEXT>

     Gürcistan'da 2 Kasım'da yapılan parlamento seçimlerine katılan, ''Saakaşvili-Ulusal Hareket Bloku'' lideri Mihail Saakaşvili, iktidarın ülkede iç karışıklık yaratmak amacında olduğunu ileri sürdü. Saakaşvili, gazetecilere yaptığı açıklamada, Cumhurbaşkanı Eduard Şevardnadze'nin, Acaristan'dan gelen göstericilerin başkentte düzenledikleri iktidara destek amaçlı mitingle muhalefetin gücünü kırmak amacında olduğunu belirterek, Tiflis'e Batum'dan ek güvenlik güçlerinin getirilmesine bir anlam veremediklerini söyledi. 
     Muhalefetin bir süre önce Batum'da düzenlediği gösterinin polis tarafından engellenmek istendiğini ve birçok göstericinin tartaklandığını anlatan Saakaşvili, koşullar ne olursa olsun iktidara karşı başlattıkları mücadeleden geri adım atmayı düşünmediklerini ifade etti. Seçimlerde yüzde 7 oy barajını aşarak parlamentoya girmeyi başaran ''Burjanadze-Demokratlar Bloku''nun lideri Nino Burjanadze de, ABD'nin ülkede seçim sonrası meydana gelen gelişmeleri endişe içinde izlediğini belirterek, iktidarın muhalefetin seçimlerde büyük başarı kazandığını kabullenmesi gerektiğini kaydetti. İktidar yanlısı ''Yeni Gürcistan İçin'' bloğuna önderlik eden Vaja Lortkipanidze ise, anayasa gereği 22 Kasım'da parlamentonun yeni dönem çalışmalarına başlaması gerektiğini belirterek, devlet içinde iç kargaşa endişesi taşımadıklarını söyledi. 
     Bu arada, Acaristan'dan başkente gelen 2 bin civarındaki göstericinin parlamento binası önünde iktididara destek amaçlı mitingi sürüyor. 
     
</TEXT>
</DOC>
