<DOC>
<DOCNO> 198495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur29.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank Genel Müdürlük binasındaki malzemeler taşınıyor 
</HEADLINE>
<TEXT>

     İstanbul'da, 20 Kasım Perşembe günü düzenlenen bombalı saldırıda hasar gören HSBC Bank Genel Müdürlük binasındaki malzemeler, bankanın Esentepe'deki bölümlerine taşınıyor. 
     Büyükdere Caddesi üzerindeki HSBC Bank Genel Müdürlüğü binasında polis ekiplerinin inceleme ve araştırma çalışmalarını büyük ölçüde tamamlamalarının ardından başlatılan inşaat ve tadilat çalışmaları, devam ediyor. 
     Bu çalışmaların ilk aşamasında, genel müdürlük binasının dış cephe kaplamaları yapılıyor. Söz konusu inşaat ve tadilat nedeniyle, binadaki taşınabilir evrak, eşya ve doküman, başlarına kask giyerek katlara giren banka görevlilerince boşaltılıyor. Daha sonra da bunlar, nakliye araçlarıyla bankanın diğer bölümlerine taşınıyor. 
     Büyükdere Caddesi'nin Maslak-Zincirlikuyu istikameti tamamen trafiğe açık durumda. Ters yöndeki trafiğe ise mevcut 4 şeritten 2'sinde izin veriliyor. 
     HSBC Bank Genel Müdürlüğü önünden geçen 2 şerit ile park için ayrılan bölüm ve cepler, araç ve yaya trafiğine kapalı tutuluyor. Bankanın yanındaki Levent Çarşı Caddesi'ne de, Büyükdere Caddesi'nden araç girişine izin verilmiyor. 
     
     BEYOĞLU'NDAKİ DURUM 
     Geçtiğimiz Perşembe günü gerçekleşen bombalı saldırıda büyük hasar gören Beyoğlu'ndaki İngiltere'nin İstanbul Başkonsolosluğu binasında ise emniyet birimlerinin inceleme ve araştırmaları ile enkaz kaldırma çalışmaları halen sürüyor. 
     Başkonsolosluk binası önüne çıkan Ömer Hayyam Caddesi araç trafiğine kapalı tutulurken, İstiklal Caddesi ile diğer ara sokaklardan başkonsolosluk binası önüne çıkışa izin verilmiyor. 
     Güvenlik güçlerinin oluşturduğu barikat içerisinde işyerleri olan kişilerin de, kimlik bıraktıktan sonra işyerlerine gitmelerini izin veriliyor. 
     
</TEXT>
</DOC>
