<DOC>
<DOCNO> 161228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko18.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Borsası gram altın için hazırlanıyor... 
</HEADLINE>
<TEXT>

     İstanbul Altın Borsası'nda, Türkiye'de üretilen gram saf altınların da işlem görmesi için girişimlerde bulunuldu. 
     Halen 1 kiloluk külçe altınların el değiştirdiği Borsa, 1 gramdan 15 kiloya kadar 24 ayar saf altının işlem görebilmesi için Hazine Müsteşarlığı'na başvurdu. Onayın alınması halinde, damgalı olmak üzere 1 gram altın dahi Borsa'da işlem görebilecek. 
     İstanbul Altın Borsası Başkanı Midhat Şeref, Altın Borsası'nın işleme, İstanbul Altın Rafinerisi'nin de üretime yönelik gram altın konusunda Hazine'de bir girişimi olduğunu bildirdi. 
     Şeref, ''Rafineri'nin kısa sürede Türkiye'de kabul gören damgaya sahip olması sağlanacak. Biz de onayla birlikte gram altınların Borsa'da dolaşmasını sağlamış olacağız. Yaptığımız başvurunun içinde Bakanlar Kurulu kararıyla yapılacak birtakım değişiklikler de var. Onların bitmesini bekliyoruz. Onay alınmasıyla birlikte kısa bir süre sonra gram altınlar Borsa'da işlem görmeye başlayacak'' diye konuştu. 
     Borsa'da bugünkü işlem hacminin en az 5 kilodan başladığını ve 1'er kilo artırılarak yapıldığını anlatan Şeref, Hazine ve ilgili bakanlığın 1 gramdan aralığı belirtmeden 15 kiloya kadar altının Borsa'da işlem görebilmesine olumlu baktığını ifade etti. Şeref, şunları kaydetti 
     ''Burada işlem görecek altın 1, 1.5, 2, 2.5, iki çeyrek, 5, 10, 50 gram diye gidecek. Dolayısıyla halkın talebi farklı ağırlıklar için söz konusu olabilir. Bunların da bankalar sisteminde değerlendirilmemesi için hiçbir neden yok. Çünkü bankaya yatırılır, belirli bir faiz tespit edilebilir. Bir yandan faiz geliri alınır, bir yandan altın güvende olur.'' 
     
     ''HİÇBİR KAYIP YAŞANMAZ'' 
     Şeref, bankanın bu altınları alıp piyasaya sürebileceğini, istendiğinde de piyasada olması nedeniyle bunu temin edip geri ödeyebileceğini ve böylece hiçbir kayıp yaşanmayacağını dile getirdi. 
     Gram altınların ithal edildiği gibi, İstanbul Altın Rafinerisi veya diğer rafinerilerin damgasını da taşıyabileceğini belirten Şeref, ''Onların da Türkiye'de saf altın olarak işlem görecek külçeleri damgalamaya yetkili olmaları gerekiyor. O yetkiyi, büyük ihtimalle koşulları yerine getirenler Hazine'den alacak'' diye konuştu. 
     Altının 1 grama inmesiyle en küçük tasarruf sahibinin bile haftada bir tane almasının mümkün hale geleceğini ve bankacılık sektöründe yaptıkları araştırmaya göre, faiz verilmesine engel bir durum olmadığının ortaya çıktığını kaydeden Şeref, böylece güvenli bir ortamın da sağlanacağını ifade etti. 
     Şeref, 1990'dan bu yana Türkiye'ye 2 bin tonun üzerinde altın girdiğini belirterek, şöyle dedi 
     ''Tarih boyunca olanlar ne olacak Osmanlı dönemine bakın. Önemli olan bunların ne kadarı piyasaya çıkacak 3 bin ton olduğu söylendi. Yüzde 10'unu çeksek 3 milyar doların üzerinde gelir. Belki de rakam çok daha fazla. Getirisi ortaya çıktıkça halkın rağbeti daha da artabilir.'' Sektörün her zaman büyük bir likiditeye ihtiyacı olduğunu dile getiren Şeref, ''Böyle bir sistem kurulduğunda en azından oradaki altınla bir nevi likidite ihtiyacı büyük ölçüde ortadan kaldırılmış olabilecek. Banka, yatağın altındaki saf altın olduğu için rahatça piyasaya pazarlayabilecek'' diye konuştu. 
     Şeref, projenin başarıya ulaşması halinde Borsa'da işlem görmeye başlayan altın miktarında bir artış olacağına işaret ederek, ''İlgi görmesini tavsiye ediyorum. Altın her zaman için bir güvence. Bizim buradaki yapabileceğimiz en büyük şey bunun Borsa'da işlem görmesini sağlayabilmek. Aynı zamanda bankalar ve Hazine ile işbirliği'' dedi. 
     
</TEXT>
</DOC>
