<DOC>
<DOCNO> 154404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jamaika'da halk polise kızdı, 4 binayı ateşe verdi 
</HEADLINE>
<TEXT>

     Jamaika'da polisin 14 yaşında bir erkek çocuğunu öldürmesi üzerine halk, 4 binayı ateşe verdi. 
     Polis, olayın, ülkenin batısındaki turistik Negril kentinde meydana geldiğini, önceki gün Omari Wedderburn adlı çocuğun öldürülmesini protesto eden 300'ü aşkın kişinin, dün kentte ikisi banka 4 binayı ateşe verdiğini bildirdi. 
     Binalardan ikisinin ağır hasar gördüğü, Negril'de bazı protestocuların yolları kapattığı, kentte gözaltına alınan olmadığı belirtildi. 
     Wedderburn'ün bir dükkana taş attığına ilişkin şikayet üzerine tutuklanmaya çalışılırken halkın polise taşla saldırdığı, çıkan arbedede polislerden birinin silahından kazara çıkan iki kurşundan birinin çocuğun başına isabet ettiği kaydedildi. 
     Çocuğun babası, 3 polisin olay sırasında içkili olduğunu ve oğlunu kasten öldürdüklerini ileri sürdü. 
     Polisler hakkında soruşturma başlatıldığı belirtildi. 
     
</TEXT>
</DOC>
