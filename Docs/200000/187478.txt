<DOC>
<DOCNO> 187478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun23.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Schwarzenegger'in sunucu eşine sansür 
</HEADLINE>
<TEXT>

     California Valisi seçilen Arnold Schwarzenegger'ın NBC televizyonunda haber spikeri olan eşi Maria Shriver, eşine ilişkin haber ve yorumları sunmayacak. 
     Internetteki ''movie'' sitesinin haberine göre, ABD'nin en büyük eyaleti California'da yapılan valilik referandumu ve seçiminden galip çıkan Schwarzenegger'e seçim kampanyası süresince yardımcı olan eşi, yeniden görevine dönmeye hazırlanıyor. Bir süredir izinli olan Maria Shriver görevine tüm hızıyla dönse de, eşi Schwarzenegger'e ilişkin haberleri sunmayacak ve yorumlamayacak. 
     NBC yetkililerinden Allison Gollust, eşi California Valisi seçilen Shriver'ın sunacağı haberler konusunda ön eleme yapılacağını ifade etti. Maria Shriver ise herkesin karşılıklı olarak tatmin olacağı bir çalışma sisteminin tayin edileceğini dile getirdi. 
     Siyaset dünyasına yabancı olmayan Maria Shriver, ABD başkanlarından John F. Kennedy'nin yeğeni. Kampanya süresince Schwarzenegger'e yardımcı olan Shriver, ünlü aktöre yönelik cinsel taciz iddiaları nedeniyle zor günler yaşamıştı. 
     
</TEXT>
</DOC>
