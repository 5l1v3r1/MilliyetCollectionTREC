<DOC>
<DOCNO> 187674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo03.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan'a kral tarife 
</HEADLINE>
<TEXT>

   Galatasaray yönetimi, boş mukaveleye imza atan golcü futbolcuya, Ergün'ün sözleşme şartlarını uygulama kararı aldı. Hakan Şükür'e yıllık 1 milyon 250 bin dolar ödeneceği öğrenildi 
      HALİL ÖZER 

   
   Artık kafası rahat 
   HAKAN Şükür'e günlerdir beklediği müjdeli haber geldi. Sezon başında boş mukaveleye imza atan ve alacağı para konusunda pazarlık yapmayan golcünün ödeme planı belirlendi. Sarı - Kırmızılı yönetim, kafasında soru işaretleri olan Hakan'a Ergün Penbe'nin şartlarının aynısını uygulama kararı aldı. Yıldız futbolcuya yıllık 1 milyon 250 bin dolar verileceği bildirildi. 
   
   Sıra Hasan Şaş'ta 
   BU paranın yüzde 60'ının garanti ve yüzde 40'ının ise maç başına ödeneceği öğrenildi. Hakan'ın, Süper Lig'de, Türkiye Kupası'nda ve Şampiyonlar Ligi'nde tüm maçlarda oynaması durumunda belirlenen rakamı aşabileceği vurgulandı. Bu arada boş mukaveleye imza atan bir diğer isim Hasan Şaş'ın parası ise belirlenmedi. Yıldız futbolcuyla önümüzdeki günlerde görüşülecek. 
   
   Cim-Bom'da - prim krizi    EROL DEMİRKOL 

   En yüksek 5 bin dolar 
   SARI-KIRMIZILI kulüpte prim ödemeleri futbolcuları adeta şoke ederken, yeni bir krizi de gündeme getirdi. Yönetimin toplam 100 bin dolarlık ödeme yapması nedeniyle en çok sahada kalan futbolculara bile az bir rakam düştü. Sadece lig maçlarının baz alındığı sistemde en çok oynayan isimler olan De Boer, Bülent, Mondragon, Hakan Şükür ve Prates'in 5'er bin dolar aldığı öğrenildi. 
   
   Hasan'ın serzenişi 
   GEÇTİĞİMİZ yıllarda 20 - 30 bin dolar prim alan bazı isimlerin, bin 500 ile 4 bin dolar arasında ödeme yapılmasına isyan ettiği bildirildi. Peşinat dönemi gelen Hakan ve Hasan'a 150 bin dolar, Sabri'ye ise 20 bin doların yeterli görüldüğü kaydedildi. Hasan'ın, "Zaten 150 bin dolar alacağım var. Boş mukavele imzaladığım için mi bunlar oluyor " dediği öğrenildi. 
   
      Yoğun mesai    Fotoğraf Erol Demirkol 

   GALATASARAY, Çaykur Rizespor ile oynayacağı maçın hazırlıklarını dün yaptığı iki antrenmanla sürdürdü. Milli Takımlar'da yer alan oyuncuların katılmadığı idmanlarda Fatih Terim, kondisyon ve taktiksel çalışmalara ağırlık verdi. Bu arada Erkek Basketbol Takımı'nın sponsorluğu için Reebok ile sözleşme imzalandı. 
   
   Beyazıt'ın sırrı    GALATASARAY camiasında son günlerde en çok konuşulan isim eski başkanlardan Selahattin Beyazıt oldu. Önceki günkü Divan Toplantısı'nda Özhan Canaydın'ın Beyazıt'ı öven sözlerinin perde arkasındaki gerçekler ortaya çıktı. Sarı - Kırmızılı kulübün bir bankadan talep ettiği 40 milyon dolarlık kredinin 10 milyon doları için Beyazıt'ın kefil olduğu iddia edildi. Eski başkanın konunun gizli tutulmasını istediği de bildirildi. 
   
   'Kolay iş değil'    ALİ Sami Yen Stadı'nın kriz haline gelen kredisi konusunda yönetici Refik Arkan ilginç açıklamalar yaptı. Arkan, stadın yıkımının büyük organizasyon gerektirdiğini belirterek, "Normal bir kredi değil, hazine bonosu teminatı üzerine kurulu bir anlaşma. Paranın gelmesi için tam bir süre veremiyoruz. Çünkü prosedürleri çok fazla. Adım adım ilerliyor. Ayrıca alternatif görüşmelerimiz de sürüyor" dedi. 
   
   'Terim bir dahi'    M.ALİ SABUNCU 

   ÇAYKUR Rizespor Teknik Direktörü Hikmet Karaman, Fatih Terim'e övgüler yağdırdı, eleştirenlerin yanlış yaptığını açıkladı. Karaman, "Fatih Terim bir dahi. Milan'ı San Siro'da izlemek bile heyecan verirken, o takımı çalıştırma başarısı göstermiştir. Sevdiğim için değil, gördüğüm için söylüyorum. Terim olduğu sürece, Galatasaray'ın başarıyı yakalaması an meselesidir" dedi. 
   
   
</TEXT>
</DOC>
