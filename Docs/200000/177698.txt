<DOC>
<DOCNO> 177698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur18.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası soruşturmasında 6 gözaltı... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin soruşturma yürüten Şişli Cumhuriyet Başsavcılığı'nca ifadelerinin alınmasına karar verilen 26 kişiden 6'sı, polis tarafından gözaltına alındı. 
     İmar Bankası ile Merkez Yatırım ve Ticaret A.Ş'nin eski yönetici ve sorumlularından oluşan 26 kişinin isimlerinin yer aldığı savcılık listesinin ulaştığı İstanbul Mali Şube Müdürlüğü'ne bağlı ekipler, bu kişilerin bulunması yönünde çalışma başlattı. 
     Bu kapsamda çeşitli semtlerdeki 18 ayrı adreste araştırma yapan polis, soruşturma kapsamında ifadelerinin alınmasına karar verilen 26 kişiden 6'sını gözaltına aldı. 
     Gözaltına alınan kişilerin, Mali Şube Müdürlüğü'ne getirilmesi bekleniyor. 
     
</TEXT>
</DOC>
