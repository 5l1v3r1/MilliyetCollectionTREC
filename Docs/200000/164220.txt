<DOC>
<DOCNO> 164220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur21.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'dan basın toplantısı "Söylediklerimin arkasındayım" 
</HEADLINE>
<TEXT>

     Genç Parti GP Genel Başkanı Cem Uzan, Kepez ve ÇEAŞ konusunda sözleşme feshinin ayrı şey, mülkiyete el koymanın ayrı bir şey olduğunu ifade ederek, ''Bugün ortada olan konu, Anayasa'nın çiğnenmesidir. Anayasa'nın 38. maddesine göre, genel müsadere cezası verilemez'' dedi. 
     Uzan, şirket sözleşmelerinin feshedilebileceğini, devletin kamulaştırma da yapabileceğini, ancak bunu yaparken bedelini ödemesi gerektiğini ifade etti. 
     Genç Parti Genel Başkanı Uzan, gazete, televizyon ve ajansların Ankara temsilcileri ile kahvaltılı basın toplantısı düzenleyerek, soruları yanıtladı. 
     Bir gazetecinin, ÇEAŞ ve Kepez ile ilgili olarak şirketlerin yükümlülüklerini yerine getirmediği konusunda iddialar bulunduğunu hatırlatması üzerine Uzan, kendisinin, son 12 ayla ilgili bir şey söylemesinin mümkün olmadığını belirtti. 
     Firmaların, ticaret hayatında bazı şeyler yaptıklarını, ancak piyasa düzenleyicinin devlet olduğunu ifade eden Uzan, şöyle konuştu 
     ''Devlet ithamda bulunabilir, ancak her itham da doğru değildir. Mahkemeler vardır. Sözleşmeler feshedilebilir. Kimin haklı kimin haksız olduğuna yargı karar verir. Ama mülkiyete el koymak ayrı şeydir. Bugün ortada olan konu, Anayasa'nın çiğnenmesidir. Anayasa'nın 38. maddesine göre, genel müsadere cezası verilemez. 
     Türkiye Cumhuriyeti Devleti'nde anayasal değerler işleyecektir. Anayasal haklar çiğnendiği zaman aynı şeyler sizin başınıza da gelecektir.'' Uzan, bir soruyu yanıtlarken, sözleşmelerin feshedilebileceğini, devletin yarın kamulaştırma da yapabileceğini, ancak bunu yaparken bedelini ödemesi gerektiğini söyledi. 
     Uzan, ''Size bildirilen ne, el koyma mı '' şeklindeki soruya karşılık olarak, ''İçeri giremiyorsunuz. 'El koyduk' diyor. Kapı duvar. Polis, bir üssü korur gibi koruyor'' dedi. 
     Önceki dönemde KEPEZ ve ÇEAŞ'a noter ve vergi denetçilerinin sokulmadığı iddiaları ile ilgili soru üzerine Uzan, ''Mahkeme kararı olmadan kimse, kimsenin tapulu mülküne, malına giremez'' diye konuştu. 
     
     BURSA KONUŞMASI 
     Uzan, Bursa konuşmasındaki ifadeler hatırlatılarak, ''Mağduru mu oynamak istediniz Hapse girmenin oyunuzu artıracağını düşünüyor musunuz '' sorusunu yanıtlarken, hapse girmeyi düşünmediğini ve söylediklerinin arkasında olduğunu ifade etti. Uzan, yanlış bir şey söylemediğime inanıyorum, doğru bildiğimi söyledim. Parti genel başkanı olarak ülkeyi yönetmeye aday oluyorsanız, insanlar sorarlar, Aileni koruyamıyorsun, benim menfaatimi nasıl koruyacaksın diye'' dedi. 
     Cem Uzan yapılanın, Genç Parti'nin oylarının yükseliş trendi karşısında AK Parti'nin partisine yönelik bir saldırı olduğunu iddia etti. 
     Bir gazetecinin, ''Sayın Cumhurbaşkanı kararı onayladığına göre hukuki bir problem yok. Cumhurbaşkanı'nı da mı eleştiriyorsunuz '' sorusunu yanıtlarken, Cumhurbaşkanı Ahmet Necdet Sezer'in ÇEAŞ ve KEPEZ'in sözleşmelerinin feshine ilişkin kararı imzaladığını bildiren Uzan, ''Şirket, kendini, haklı olup olmadığı konusunda Danıştay'da savunur. Sayın Cumhurbaşkanı'nın imzaladığı el koyma kararı değildir'' diye konuştu. 
     ''Siz Başbakan olsaydınız, Bursa konuşması size dönük olarak yapılsaydı, siz ne yapardınız '' sorusuna Uzan, ''Hakaret varsa, tazminat davası açardım, ama Anayasa'yı çiğnemezdim'' karşılığını verdi. 
     Bir soru üzerine, Bursa konuşmasında, ailesine yapılan saldırıyı dile getirdiğini kaydeden Uzan, ''Ölçüyü kaçırdığınızı düşünüyor musunuz '' şeklindeki bir başka soru üzerine ''Her yerde aynı şeyi söylemeye devam edeceğim. Üslubumu değiştirmeyeceğim, ben yanar döner politikacı değilim'' dedi. 
     Uzan, ''Grubunuzla ilgili açıklamayı başbakan olduğunuzda siz mi yapacaksınız '' şeklindeki soru üzerine, ''Ben ticari olarak söylemiyorum. Siyasi platformda Genç Parti ile başa çıkamayan iktidar, Ben de senin ailene vururum, görürsün dedi. Ben Recep Tayyip Erdoğan'ın çocuklarını gündeme getirmiyorum, getirmeyi de düşünmüyorum'' dedi. 
     GP Genel Başkanı Uzan, ÇEAŞ ve KEPEZ'deki hisselerini devredip devretmediğine ilişkin soruyu yanıtlarken, hisselerini devretmediğini, ancak yaptığı açıklamalarda kendisinin yönetimde bulunmayacağını söylediğini kaydetti. Uzan, ''Ticari hiçbir faaliyetim yok. Ben iş hayatımla ilgili malvarlığımın yönetimini babama ve kardeşime bıraktım. Onlar doğru olanı yapar'' diye konuştu. 
     
     PARTİLERİN FİNANSMANI 
     Bir soru üzerine, Türkiye'de partilerin finansmanından başlayarak çok ciddi bir yapılanmanın olması gerektiğini ifade eden Cem Uzan, yolsuzluk ve usulsüzlüklerin ana kaynağının parti finansmanından geçtiğini savundu. Partisinin de bir finansman modeli olduğunu ifade eden Uzan, ''Geçmiş dönem harcamalarını ben şahsi imkanlarımla karşıladım. Bu 32 trilyon liraydı. Genç Parti son seçimden sonra Hazine yardımı almıştır. Onun haricinde cüzi ihtiyaçları vardır. Onu da gerektiğinde şahsen ben karşılıyorum'' diye konuştu. 
     Uzan, Petkim ihalesinin Uzan Grubu'na verilmeyeceği yolunda söylentilerin hatırlatılarak, ''Başka bir saldırı bekliyor musunuz '' şeklindeki soruyu ''Petkim ile ilgili ne soracaksanız Kemal Bey ve Hakan Bey'e sorun. Başka bir saldırıya gelince, bilmiyorum'' diye yanıtladı. 
     ÇEAŞ ve KEPEZ'in sözleşmelerinin feshedilmesinin maliyetinin ne olduğunu sorulması üzerine Uzan, şunları kaydetti 
     ''6 milyar dolar. ÇEAŞ halka açık bir şirket. Bu davalar kazanıldığı takdirde devletin ödemesi gereken tazminatları AKP cebinden mi ödeyecek Devleti bu şekilde yönetenler yarın ne yapacaklar. Türkiye'de bu saldırının yurtdışına özelleştirmeye yansıyacak boyutları daha başlamadı. 
     Yabancı sermayenin Türkiye'ye gelmemesinin en önemi nedeni devletin, Ben yaptım oldu, benim yaptığım doğrudur mantığıdır.'' Cem Uzan, aile işleri ve siyasetin biri birlerine nasıl karıştırmayacağına ilişkin soruyu yanıtlarken, bunun şeffaflık, rekabet ortamı, Anayasa ve kanunlara saygıyla mümkün olduğunu belirtti. 
     
     DİĞER KONULAR 
     Cem Uzan basın toplantısında, bazı konulara ilişkin partisinin görüşlerini de açıkladı. Genç Parti'nin siyasi hareketin tam merkezinde bir parti olduğunu ifade eden Uzan, kendilerinin, hiçbir partinin devamı olmadığını bildirdi. 
     AB Uyum Paketi Kürtçe yayın, MGK'nın sivilleştirilmesi, MGK'ya sivil genel sekreter ve Terörle Mücadele Yasası'nın 8. maddesinin kaldırılması ile ilgili bir soru üzerine Cem Uzan, özetle şunları kaydetti 
     'Uyum paketini komedi olarak izliyorum. AB'nin nasıl yönetildiğine bakalım. AB bütçesi 2011 yılına kadar yapılmış. Burada, Türkiye gibi nüfusu olan bir ülkeyi absorbe edecek kaynak yok. Türkiye'nin ufkunda 2011'e kadar AB yok. Böylesine meçhul bir ortamdayken bu kadar tartışmaya açık konuların getirilmesi, Türkiye'nin rotasının kolay değiştirilmesi beklentisidir. 
     MGK'nın şu anki yapılanmasının ve MGK Genel Sekreteri ile ilgili şu anki yapının doğru olduğuna inanıyorum. 
     Kürtçe yayın yapılabilir. 
     Terörle Mücadele Yasası'nın 8. maddesinin kaldırılmasını doğru bulmuyorum.'' Başbakan olarak AB'ye üyelik anlaşmasını imzalamak hedefinde olduğunu anlatan Uzan, AB konusunda son derece iyi pazarlık yapılması ve pazarlık yapılırken de Gümrük Birliği'nin askıya alınması gerektiğini ifade etti. 
     Bir soru üzerine ABD ile ilişkilerin zedelendiğini herkesin kabul ettiğini ifade eden Uzan, bunun da aradaki güven sorunundan ve verilen sözlerin gereğinin yapılmamasından kaynaklandığını kaydetti. 
     Uzan, Başbakan Recep Tayyip Erdoğan'ı eleştirerek, ''Çin'e fındık gezisine gideceğinize, ABD'ye Irak sorununu konuşmaya gitseydiniz'' diye konuştu. 
     Ürdün vatandaşı olup olmadığına ilişkin bir soruyu yanıtlarken de Uzan, Ürdün vatandaşı olmadığını ifade ederek, ''Hiçbir belge yok. Varsa belgesini çıkarsınlar'' dedi. 
     
</TEXT>
</DOC>
