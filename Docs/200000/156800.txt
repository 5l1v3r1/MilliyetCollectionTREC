<DOC>
<DOCNO> 156800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun05.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kazaları, savaşlardan 4 kat daha fazla ölüme yolaçıyor... 
</HEADLINE>
<TEXT>

     Trafik kazalarının her yıl savaşlardan 4 kat daha fazla ölüme yolaçtığı bildirildi. 
     Dünya Sağlık Teşkilatı WHO tarafından bu konuya ilişkin yapılan açıklamada intiharların da cinayetlerden daha fazla insanın ölümüne sebep olduğu belirtildi. 
     WHO verilerine göre sadece 2000 yılında kaza sonucu ya da kasten meydana gelen yaralanmalarda 5 milyondan fazla insan öldü. Bu rakam tüm dünyadaki ölüm miktarının yüzde 10'unu oluşturuyor. Öte yandan yaralananlar arasında meydana gelen ölümlerin yüzde 90'ının yoksul ülkelerde görüldüğü ifade edildi. 
     WHO rakamlarına göre en fazla ölüm 1 milyon 260 bin kişiyle trafik kazalarında oldu. Trafik kazalarını 815 bin ölümle intiharlar ve 520 bin ölümle şiddet eylemleri izliyor. Ölüme sebebiyet verme açısından savaşlar 310 bin ölü ile 6. sırada bulunuyor. 
     
     KİŞİYE GÖRE ÖLÜM 
     Bu arada yaralananların ölme olasılıkları yaş, cinsiyet, yaşadıkları coğrafi bölge ve gelir düzeylerine göre önemli farklılık gösteriyor. Örneğin yaralanan erkeklerden ölenlerin sayısı kadınlardan iki kat fazla. Trafik kazasında ölen erkek sayısı da kadınların 3 katı. Aynı şekilde erkekler, kadınlara oranla 3 kat daha fazla cinayete kurban gidiyor. 
     Öte yandan trafik kazası, yanma ve boğulma yüzünden ölümler Afrika ve Asya kıtalarında daha sık görülüyor. Afrika ve Amerika'da ise cinayete kurban giden insanların sayısı, intihar edenlerden 3 kat fazla. Buna karşılık Avrupa ve güneydoğu Asya'da intiharlar, cinayetleri ikiye katlıyor. 
     
</TEXT>
</DOC>
