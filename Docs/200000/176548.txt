<DOC>
<DOCNO> 176548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur10.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saçlar niye kırılır 
</HEADLINE>
<TEXT>

     Erciyes Üniversitesi Tıp Fakültesi Dermatoloji Anabilim Dalı Öğretim Üyesi Prof. Dr. Ümit Ukşal, saçlardaki matlaşma ve uçlarındaki çatallaşmanın demir ve çinko eksikliği ile kansızlığın belirtisi olduğunu, bu durumda mutlaka doktora başvurulması gerektiğini bildirdi. 
     Ümit Ukşal, sağlıklı saçın kaynağının dengeli beslenmede saklı olduğunu, ancak saç dökülmesinin ve saçta meydana gelen bazı değişikliklerin hastalık habercisi olabileceğini söyledi. 
     Günde ortalama yüz tel saç dökülmesinin normal olduğunu ve paniğe kapılmamak gerektiğini ifade eden Ukşal, şunları anlattı 
     ''Tarakta kalan ya da banyoda çektiğimizde elimize gelen bir tutam saç, kadınları çok korkutur ama günde ortalama 100 tel saç dökülmesi normaldir. Ancak, saçımızı tepe kısmından tutarak çektiğimizde birkaç tel elimize geliyorsa bu, hastalık habercisi olabilir. Ayrıca, saçınız matlaşmışsa ve uçlarında çatallaşma olmuşsa, bu demir ve çinko eksikliği ile kansızlığın belirtisidir. Saç dökülmesi, hormonlarla özellikle de troid hormonu, böbreküstü bezleri ve yumurtalıklarla yakından ilişkilidir. Kadınlarda, gebeliğin ilk aylarında, doğumu takip eden 1-2 ayda ve menopoz döneminde saç dökülmesi normaldir. İlkbahar ve sonbaharda saç dökülmeleri görülebilir.'' Ukşal, kadınların yaptıkları bilinçsiz zayıflama diyetlerinin de saç dökülmelerine neden olduğunu belirtti. 
     
</TEXT>
</DOC>
