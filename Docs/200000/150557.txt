<DOC>
<DOCNO> 150557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur31.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarrufların ödeme planı komisyondan geçti.. 
</HEADLINE>
<TEXT>

     Kamouyonda ''zorunlu tasarruf'' olarak nitelendirilen, çalışanların tasarrufa teşvik fonu hesabında biriken paraların geri ödeme planına ilişkin yasa tasarısı, TBMM Sağlık, Aile, Çalışma ve Sosyal İşler Komisyonu'nda kabul edildi. 
     Gelecek hafta Plan ve Bütçe Komisyonu'nda da görüşülecek olan tasarıya göre, hak sahiplerinin ana paralarının Nisan 2003'te ödenmesi planlanıyor. 
     Nemalandırılan tutar ise Mart, Haziran, Eylül ve Aralık aylarında olmak üzere 2004 ve 2005'te dörder taksit, 2006 yılının Mart ve Haziran aylarında ikişer taksit olmak üzere toplam 10 bölümde ödenecek. Nemalar, her ay TÜFE oranına yüzde 5 eklenmesiyle değerlendirilecek. 
     Hazine Müsteşarlığı'nın bağlı olduğu Bakan, ödeme tarihlerini bir ay önce veya bir ay sonra olarak belirleyebilecek. Ödemelerden hiçbir vergi ve kesinti yapılmayacak. 
     Emeklilik veya ölüm halinde taksitlendirme devam etmeyecek, ilgililere veya kanuni mirasçılarına kalan tutar defaten ödenecek. 
     
     SÜRESİNDE ÖDENMEYEN PAYLAR 

     Tasarı, kesilen katkı paylarını zamanında yatırmayan işverenlerden, yatırılması gereken miktarlar ile gecikme zammının resen veya ilgililerin başvurusu halinde SSK primlerinin tahsiline ilişkin hükümler uyarınca tahsilini öngörüyor. 
     Kesintileri yatırmayan kurumlar, yatırılması gereken miktarları resen veya ilgililerin başvurusu halinde yasal faiziyle birlikte yatırılmasından sorumlu tutulacak. 
     

     
</TEXT>
</DOC>
