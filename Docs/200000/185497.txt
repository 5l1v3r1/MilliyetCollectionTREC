<DOC>
<DOCNO> 185497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/yazar/yilmaz.html </URL>
<DATE> 2003/09/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Fakir ülke turizmden kazanıyor 
</HEADLINE>
<TEXT>

   TUNUS 
   
   Turizm sektöründe ortalama yıllık doluluk oranı yüzde 37 - 38. Bakmayın siz her yaz Antalya'ya inen uçakların bolluğuna hepsinin havası toplasan üç ay sürüyor. Sonbahar, kış, ilkbahar turizmci eli böğründe seyrediyor Akdeniz çanağında yüzde 75'lerin üzerine çıkan turizm hareketliliğini... 
   Bu acımasız satırları Tunus'tan yazıyorum. Magic Life Yönetim Kurulu Başkanı Cem Kınay ile Büyük Sahra Çölü'nün ortasında olmasa da başlangıcına kurulan kıl çadırda yaptığımız sohbette tartıştık doluluk oranlarını ve turizm vizyonunu. 
   "Kınay neden burada yatırım yapıyor" sorusuna cevap ararken geldik doluluk oranlarına. Magic Life'ın Djerba Adası'nda bu sezon hizmete açtığı Mare Imperial Oteli, grubun Tunus'taki 4'üncü tesisi. Türkiye'de 9 otelleri, 3 bin 500 çalışanlarını var, Tunus'ta çalışan sayısı da bin 500 civarında. 
   
   Eğlence, yüzme, kayma 
   Magic Life'ın ürün, istihdam ve ciro bazında Türkiye'den sonra ikinci büyük pazarı Tunus. Ondan sonra Yunanistan, Mısır ve Bulgaristan'dan sonra yine Akdeniz çanağında yeni girdikleri ülke İspanya geliyor. Toplam 140 milyon dolar ciro gerçekleştiriyorlar. Kınay'ın deyimi ile Magic Life tesislerinde yılda "350 bin misafir tatil yapıyor". 
   Türkiye'de turizmde pazara sunulan ürün çeşitliliği denince akla ilk gelen isim Magic Life. Çünkü kış turizminden, şov dünyasına, mavi turdan, kültür turizmine her alanda olmaya çalışıyorlar. Bütün bu yatırımların tek nedeni turizmi 12 aya yaymak ve böylece kurulu yatak kapasitelerinde doluluğu artırmak. 
   Sektör doluluk oranını arttırmak için nasıl bir tavır izliyor Böyle sormayayım da, Akdeniz çanağında Türkiye'nin turizmdeki rekoru hangi alanda diye sorayım... Fiyat kırmada. İndir fiyatı, kap müşteriyi... 
   Kınay "Fiyat kırıldığı zaman tüketici de dahil kimse k r sağlamıyor. Direnmemize rağmen bu sezon yüzde 7 - 8 oranında fiyatlarımızı geri çektik. Asıl yaptığımız ise hizmet kalitesini artırmak oldu" diyor. 
   1999'dan beri siyasi, askeri, ekonomik ne kadar kriz varsa hepsini gören turizm sektöründe Türkiye'nin sorunu artık belli olmuş fiyat kırarak Akdeniz çanağında rekabet etme hastalığı. 
   Size Tunus'tan bir de moral vereyim. Güney sahillerimiz, Ege, hatta Karadeniz Tunus'tan on gömlek ötede. Doğası, tarihi, kültürel birikimi, ekonomisi, gelişmişlik düzeyi, tesislerinin konforu, insanların huyu - suyu... Ancak gelin görün ki, çölünü, kültürünü, mavi denizini, ince kumunu marka haline getirmeyi başaran Tunus, nüfusunun yarısı kadar turist çekiyor. 10 milyon nüfuslu Tunus'a yılda 5 milyon turist geliyor. Turizm gelirleri yılda 3.5 - 4 milyar doları aşmıyor. 
   Tunus'da kişi başına gelir 2 bin 200 doları buluyor, bulmuyor enflasyon yüzde 2.5... Açlık, kompleksli bir halk fakat ülke potansiyelini değerlendiren turizm hareketliliği. En azından bizden iyi. Bunda en önemli neden mevsimin uzun olması. O nedenle Mısır gibi Tunus'ta da doluluk oranı yüzde 75'ler düzeyinde." 
   Başkanlık sistemi ile yönetilen Tunus'un Devlet Başkanı Abidine Ben Ali, yapılan genel seçimde oyların yüzde 99'unu alarak "ölene kadar başkan" koltuğuna oturmuş. 
   Ben Ali'nin ülkesi Müslüman bir ülke, örtünen kadınlar var ama çarşaflı gezmek yasak. Türkiye'nin 1980 öncesi gibi yabancı parayla alışveriş yasak. 
   Yahudilerin yaşadığı Djerba adasındaki sinagogda, 6 Alman turist'in ölümüne yol açan bombalı saldırıyı El Kaide örgütü üstlendi... Endonezya'da olduğu gibi. Bu yüzden geçtiğimiz yıla göre turist sayısında yüzde 25 azalma olmuş. 
   
   İyimserlik artıyor 
   Türkiye özellikle AB politikalarında gösterdiği tutarlılık nedeniyle Avrupa'da önem kazanıyor ve bu "ılımlı" hava, gelecek sezonda turizme bahar havası getiriyor. Şimdi görev Turizm Bakanlığı'nda. Yatırım ve planlama yetkilerini tek bakanlığa devreden yeni yasa ile sektör vizyonunu ortaya koyacak göreceğiz 
   
      
   
</TEXT>
</DOC>
