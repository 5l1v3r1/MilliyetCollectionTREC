<DOC>
<DOCNO> 171941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun17.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau Yabancılar Almanca öğrenmeli... 
</HEADLINE>
<TEXT>

     Almanya Cumhurbaşkanı Johannes Rau, ülkesinde sürekli olarak yaşamak isteyen yabancıların Almanca öğrenmeleri gerektiğini söyledi. 
     Cumhurbaşkanı Rau, Welt am Sonntag gazetesine yaptığı açıklamada, ''Kısa bir süre önce genç bir Türk anne ile konuştum. Bu kadın 3 yaşındaki çocuğu ile sadece Türkçe konuşuyordu ve bana Almanca olarak, çocuğu anaokuluna başladığında Almanca'yı öğreneceğini söyledi. Bu, işe yaramaz. Çocuğun aileden alamadığını anaokul veremez'' dedi. 
     Sorunun, özellikle yabancı kadınların çok az ya da hiç Almanca konuşamamaları olduğunu ifade eden Rau, ''Yabancı erkekler Almanca'yı genelde işyerinde öğreniyor, kadınlar ise çoğunlukla hiç öğrenemiyor. Bu durum çocuklarımızın ve hepimizin çıkarı için değişmeli. Çünkü başarılı bir uyum sürecine muhtacız'' şeklinde konuştu. 
     Politikacıların hala bir Göç Yasası üzerinde anlaşamamış olmalarından dolayı büyük hayal kırıklığı yaşadığını kaydeden Rau, ''Bir cumhurbaşkanının da önemli konularda kendi görüşlerini söyleyebilmesi gerektiğine inanıyorum. Benim için önemli olan birçok tartışmaya katıldım ve genelde bunun için halktan olumlu görüşler aldım. Bu da beni sevindiriyor'' dedi. 
     
     ÖZGÜRLÜĞÜ TEHDİT BİZİ DE TEHLİKEYE SOKUYOR 
     Cumhurbaşkanı Rau, dünyada özgürlüğün terör grupları tarafından tehdit edilmesinin Almanya'yı da tehlikeye soktuğunu belirterek, ''Gerçi ülkemiz doğrudan tehdit altında değildir, ancak dünyadaki özgürlüğün çok yönlü tehdit edilmesi bizi de tehlikeye sokar. Bunu, 11 Eylül 2001 saldırılarından sonra anlamış bulunuyoruz'' dedi. 
     ABD ile ilişkilerin düzelmeye başladığını, kendisinin de gelecek yılın ilk yarısında ABD'ye gitmek istediğini ifade eden Rau, ''Irak sorununun ABD'yi zorladığını ve bu ülkenin kendisine nasıl müttefik aradığını görmek beni üzüyor. Savaş hakkındaki görüşlerimiz ne olursa olsun, biz Almanlar da yardımdan kaçınamayız. Ancak şimdi önemli olan insani yardım ve istikrarlı bir demokrasinin imarı. Bu hepimizin çıkarına'' şeklinde görüş belirtti. 
     Rau, Ortadoğu sorunuyla ilgili olarak da, kurulacak Filistin devletinin tümüyle bağımsız olması gerektiğini savunarak, ''En büyük sorunlar Filistin terörü ve İsrail'in yerleşim politikası. Bu iki sorun tabii ki bir tutulamaz. Ama her ikisi de çok yanlış'' diye konuştu. 
     Cumhurbaşkanı Rau, Mayıs ayında yapılacak cumhurbaşkanlığı seçiminde yeniden aday olup olmayacağı sorusuna karşılık, kararını aldığını, ancak bunu ''zamanı gelince'' açıklayacağını belirtti. 
     
</TEXT>
</DOC>
