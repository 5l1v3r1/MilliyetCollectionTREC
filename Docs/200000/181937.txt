<DOC>
<DOCNO> 181937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo07.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Şimdi susuyoruz, 11 Ekim'de sahada konuşacağız... 
</HEADLINE>
<TEXT>

     Milli Takımlar Teknik Direktörü Şenol Güneş, ''Son günlerde zaman zaman kamuoyuna yansıyan olumsuz düşünceler tamamiyle bizim dışımızda gelişiyor. Biz asla futbolumuzu, oyunumuzu sahanın dışına çekmeyeceğiz'' dedi. 
     Şenol Güneş, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde, A Milli Takım Menajeri Can Çobanoğlu ve TSYD Genel Başkanı Onur Belge ile birlikte düzenlediği basın toplantısında, A Milli Futbol Takımı'nın 11 Ekim Cumartesi günü İstanbul'da İngiltere ile yapacağı ve grup liderinin belirleneceği 12. Avrupa Şampiyonası 7. Eleme Grubu 8. ve son maçı öncesi açıklamalarda bulundu. 
     İngiltere Milli Takımı Teknik Direktörü Sven Goran Eriksson ve İngiliz medyasının bu maç öncesi tansiyonu yükseltici açıklamalarıyla gerginleşen ortamı yumuşatmayı amaçlayan Güneş, ''Türk futbolu yükselen bir değer. Bu meşale yanmaya devam ediyor. İngiltere maçında bu meşale daha da parlak olacak. İlk maçın telafisini yapmak istiyoruz'' dedi. 
     
     ASLA OYUNUMUZU SAHANIN DIŞINA ÇEKMEYECEĞİZ 

     ''Futbolun sosyal ve ticari yönünü görüyoruz, bir oyun olduğunu da biliyoruz. Futbolun sadece futbol olarak kalmasını istiyoruz'' diyen Güneş, şöyle devam etti 
     ''Ama futbolun barışa, dostluğa ve kardeşliğe katkı yapmasını düşündüğümüz ve bildiğimiz halde, maalesef zaman zaman istemeden de olsa gerginliğe, kavgaya öncülük yapıldığını görüyorum. Biz buna asla izin vermedik. Ben ve ekibim, federasyon başkanı ve yönetim kurulu üyeleri de. Her zaman fair-play içinde olduk. Aynı zamanda fair-play ruhu içinde örnek bir takım olduğumuzu tüm dünyaya gösterdik. Biz bundan asla vazgeçmeyeceğiz. Son günlerde zaman zaman kamuoyuna yansıyan olumsuz düşünceler tamamiyle bizim dışımızda gelişiyor. Biz asla futbolumuzu, oyunumuzu sahanın dışına çekmeyeceğiz. Daha önceki maçlarımızda olduğu gibi, kendi sahamızda futbolumuzu oynayarak, keyif alarak, ama 11 Ekim geldiği zaman şölen havasında, gelen takımı da Türk misafirperverliği içersinde ağırlayarak, ama oynadığımız oyunla, kendi gücümüzü onlara kabul ettirerek, iyi bir sonuçla buradan ayrılacağız. Hedefimiz budur. Bize yakışan da, bizden beklenen de budur. Bunu, kendime ve ekibime güvenerek söylüyorum. Çünkü biz tesadüfen buraya gelmedik. Çalışmamızın ve emeğimizin karşılığında geldik ve hakettiğimiz değerleri almak istiyoruz.'' 
     
     KAVGA ORTAMINA HİÇ GİRMİYORUZ 

     Son yıllarda dünya futbolunda değişiklikler olduğunu, çok büyük ülkeler ve takımların zaman zaman bocaladığını gördüklerini kaydeden Güneş, ''Yeni takımların vitrine çıktığını görüyoruz. Bunların başında da Türkiye geliyor. Bu gelişmenin devam etmesi bence dünya futbolunda yeni devrimlerin olacağının işaretidir. Çünkü alttan yukarı gelip yükselen takımların değerlerinin artması, dünya futbolunda dengeleri arttırıyor'' dedi. 
     Güneş, şöyle devam etti 
     ''İngiltere maçından sonra ne yaptığımızı daha iyi anlatma fırsatı bulacağız. Çünkü bu sadece bizim için değil, dünya futbolu için de önemli. Onlar da bizi merak ediyor. İngiltere maçına çıkarken bütün bunları düşünerek çıkacağız. Oyuncu kadrosuna baktığımız taktirde yetenekleri oldukça fazla. Onlarla herşeyi konuştuk. Kendileri zaten maçın bilincindeler. Kulüplerinde kendi lig ve Avrupa Kupası maçlarını oynayacaklar. Ama kafalarının bir tarafında da bu yılın dev maçı olan İngiltere maçı olacaktır. Bizim oyuncularımız yaptıklarıyla ülkeye çok şey kazandırmaya devam ediyorlar. Oynayacağımız İngiltere'nin oyuncularının kazandığı, bizim oyuncuların 3 veya 5 misli, bazen 10 misli fazla. Bu bizim için hiç önemli değil. Ölçü de değil. Çünkü biz böyle büyüdük. Biz duygularıyla, becerisiyle, özgür düşüncesiyle, yaratıcılığımızla dünya futboluna renk katıyoruz. Kazandığımız parayla değil, oynadığımız futbolla değerimizi gösterdik. Onun için, bizim dışımızdaki kavga ortamına biz hiç girmiyoruz. Girmek de istemiyoruz. Dikkate de almak istemiyoruz.'' 
     
     AKILLI VE SABIRLI OLMAK 

     Konuşmasında Türkiye kamuoyuna da seslenen Güneş, ''Bize bugüne kadar çok destek oldular. Bizler de aldığımız sonuçlarla onlara moral verdik. Her zaman olduğu gibi yine akıllı ve sabırlı olacağız. Onların sabırlarına ve desteklerine cevap vereceğiz. Bunu hep birlikte 11 Ekim'de İstanbul'da, Kadıköy'de göreceğiz'' diye konuştu. 
     
     NİFAK TOHUMLARI ATMAK DOĞRU DEĞİL 

     İngiltere maçı için önlerinde yaklaşık 1 aylık sürenin olduğunu kaydeden Güneş, oyuncularına gereksiz yere spekülasyonlara girmemeleri için uyarılarda bulunduğunu da söyledi. 
     Güneş, şöyle devam etti 
     ''Oyuncularıma kısmen söyledim. Hiç gereksiz spekülasyonlara girmesinler. Sizlerden de ricam, olmayan haberleri olmuş gibi göstermeyin. Biz, kendi mesleğimizdeki kişilere de oyunculara da saygı duyuyoruz. Çünkü onlar emek veriyorlar. Oynadıkları oyunlarla kitleleri harekete geçiriyorlar. Dostluğa, barışa, kardeşliğe katkı da yapıyorlar. Ama bunu slogan haline dönüştürüp de, olumsuz beyanlarla kavganın nifak tohumlarını atmak doğru değil. Gerginliğin tırmandığı dönemlerde biz tamamen daha huzurlu ve mutluluğun olmasını diliyoruz. Cennet gibi olan ülkemize gelen tüm insanlara bu gözle bakıyoruz. Hiç bunun aksini düşünmedik. Zaten milli takımın maçlarına baktığımız zaman hiçbir agresifliğin olmadığını görürsünüz. Dünya Kupası'nda da bunu gösterdik. Biz sadece oyuncu kapasitemizle, kalitemizle müsabaka yapacağımızı söylüyoruz.'' 
     
     OLAYLARA BAKIP DA HIRSLANMAYA GEREK YOK 

     İngiltere maçında saha ve seyirci avantajını en iyi biçimde kullanmak istediklerini anlatan Güneş, şöyle devam etti 
     ''Onun için bu 1 aylık sürede sabırsızlığa hiç yer yok. Yani bugün için olaylara bakıp, hırslanmaya gerek yok. Sabrımızı ve hırsımızı her gün, sindire sindire 11 Ekim'e kadar yansıtacağız. 11 Ekim'de de artık o duygularımız sahanın içinde hayata geçecektir. Onun için erkenden spekülasyon içersinde gerginlik yapıp da maçın zamanı geldiği zaman durgun, donuk bir oyun anlayışıyla oynamak istemiyoruz. Bunu da zaten beklemiyoruz.'' 
     
</TEXT>
</DOC>
