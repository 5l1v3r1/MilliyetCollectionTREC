<DOC>
<DOCNO> 150506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo18.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe beraberliğe oynuyor... 
</HEADLINE>
<TEXT>

     Birinci Süper Futbol Ligi'nde haftalar öncesinde şampiyonluk yarışından kopan ve gelecek sezon için Avrupa kupalarında yer alabilme şansını sürdürmeye çalışan Fenerbahçe, beraberliğe endekslendi. 
     Sarı-lacivertli ekip, ligin geride kalan 27 haftalık bölümünde puan yitirdiği 15 maçın 9'unda eşitliği bozamazken, beraberlikle biten maçlarında toplam 18 puan yitirdi. 
     Son olarak dün akşam Denizlispor karşısında 1-1 berabere kalan sarı-lacivertli takım, son 2 haftaki maçında sergilediği performansla umut verdiyse de puan kaybına engel olamadı. 
     Fenerbahçe, bu sezon olduğu gibi yine 3 teknik adam değiştirdiği 1999-2000 sezonunda da 27 haftalık bölümde çok sayıda maçını beraberlikle tamamlamıştı. Söz konusu sezonda 27 maçta 13 galibiyet elde eden sarı-lacivertli takım, 10 beraberlik 4 de yenilgi almıştı. 
     Fenerbahçe'nin bu sezon berabere tamamladığı maçlar şöyle 
     1. hafta Trabzonspor-Fenerbahçe.... 0-0. 
     3. hafta Gaziantepspor-Fenerbahçe.. 3-3. 
     9. hafta Fenerbahçe-Adanaspor...... 1-1. 
     10. hafta Gençlerbirliği-Fenerbahçe 1-1. 
     17. halfta Fenerbahçe-Göztepe...... 0-0. 
     19. hafta Ankaragücü-Fenerbahçe.... 0-0. 
     21. hafta Denizlispor-Fenerbahçe... 1-1. 
     24. hafta Elazığspor-Fenerbahçe.... 3-3. 
     27. hafta Fenerbahçe-Gençlerbirliği 3-3. 
     
     GALİBİYET HASRETİ 
     Gelecek sezon UEFA Kupası'nda yer alabilmek için ligdeki mücadelesini sürdüren sarı-lacivertli takım, son haftalarda galibiyet sevincine hasret kaldı. 
     Ligde yaptığı son 6 maçta 15 puan yitiren Fenerbahçe, 3'er yenilgi ve beraberlik elde etti. Son galibiyetini 28 Şubat'ta kendi evinde yaptığı Malatyaspor maçında 2-0'lık sonuçla elde eden sarı-lacivertli takım, bu maçın ardından Galatasaray'a 2-0, Altay'a 1-0 ve Adanaspor'a 3-1 yenilirken, Elazığspor ve Gençlerbirliği ile 3-3 ve Denizlispor ile de 1-1'lik skorlarla berabere kaldı. 
     Sarı-lacivertli takım, 27. haftalar itibariyle son 10 sezonun en kötü grafiğini çizerken, aldığı 45 puanla daha önceki performanslarının bir hayli gerisinde kaldı. 
     Fenerbahçe 27. haftalar itibarıyle geçen sezon 56, 2000-2001 sezonunda 61, 1999-2000 sezonunda 49, 1998-99 sezonunda 55, 1997-98 sezonunda 57, 1996-97 sezonunda 63, 1995-96 sezonunda 65, 1994-95 sezonunda 51 ve 1993-94 sezonunda 60 puan almıştı. 
     





</TEXT>
</DOC>
