<DOC>
<DOCNO> 188464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/spor/spo04.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Strese gerek yok' 
</HEADLINE>
<TEXT>

   Trabzonspor'un hocası Samet Aybaba, Villarreal'i yenerek, turu geçeceklerine inandığını belirtti, "Bizden beklentilerin farkındayız. Kimse merak etmesin, bunu gerçekleştireceğiz" diye konuştu 
      
   Farklı taktik 
   UEFA Kupası'nda ilk tur rövanşında yarın ağırlayacağı Villarreal maçı için geri sayıma geçen Trabzonspor'da Samet Aybaba tüm hesapları galibiyet üzerine yaptıklarını söyledi. Tecrübeli çalıştırıcı,özellikle savunmada daha az hata yapan bir sistemle sahaya yayılacaklarını belirtip, "Mutlak kazanmamız gereken bir maç. Rakip oldukça güçlü. Ancak Trabzonspor gibi oynayıp, değerlerimizi sahaya yansıttığımız zaman turu rahat geçeriz" diye konuştu. 
   
   "İşi bitiririz" 
   TARAFTARIN da tepkisinin maçın gidişatında rol oynayacağını kaydeden Aybaba, şöyle devam etti "Stres yapacak bir şey yok. Kimse merak etmesin, önceki maçtaki hataları tekrarlamazsak bu işi bitiririz. İnşallah maçın kontrolünü ele alıp, kazanacağız. Başlama vuruşuyla birlikte sahaya ağırlığımızı koyacağız. Rakip Trabzon'da oynadığını hissetmeli. Bunu bir kariyer maçı olarak görmem. Hedef kariyerden daha önemli". 
   
   Fatih'ten çağrı 
   KAPTAN Fatih Tekke, taraftara çağrıda bulunarak, "Biz üzerimize düşenin en iyisini yapmaya çalışacağız. Tüm takıma büyük iş düşecek. Ancak taraftarımızın da sabırlı olup, son dakikaya kadar bizi desteklemesi şart" ifadelerini kullandı. Kaleci Hasan ise, "Üzerimizde bir stres olacağını sanmıyorum. İlk maçta bana fazla iş düşmüştü. Yine iş düşebilir. Ancak takım olarak Villarreal'e gol şansı vermemek için elimizden geleni yapacağız" açıklamasını yaptı. 
   
   Dikkat, tuzak var 
   Villarreal'in yıldız ismi Jose Mari, Avrupalı taktiğiyle Trabzonspor'un kendilerini eleyeceğini iddia etti 
   Övgüler yağdırdı 
   VILLARREAL'İN başarılı oyuncusu Jose Mari, Trabzonspor'u maçın favorisi olarak gösterdi. Bordo - Mavili ekibi deplasmanda yenerek bir üst tura çıkmalarının adeta imkansız olduğunu savunan İspanyol yıldız, "Bizim hayallerimiz var. Ancak Trabzonspor, Avrupa'nın köklü bir takımı. Bizden tecrübeliler. Böyle maçlar istek ve hayalle olmuyor. Deneyim şart. Bu yüzden Trabzonspor bizi eler" dedi. 
   
   Riquelme şüpheli 
   İSPANYOL ekibinin Teknik Direktörü Benito Floro'nun, takıma iki gündür fizik kondisyon çalışmaları uygulayarak, oyuncularını maça hazırladığı öğrenildi. Arjantinli Riquelme'nin de bir sakatlık geçirdiği ve oynamasının şüpheli olduğu bildirildi. Villarreal kafilesi bugün öğleden sonra Trabzon'a gelecek. Trabzon'da düşen askeri uçakta ölen 6 İspanyol yakınları da kafilede yer alacak. 
   
   Ağaoğlu'nun korkusu 
   BAŞKAN adaylarından Ahmet Ağaoğlu, yönetimin 26 Ekim'deki kongre kararından geriye dönme ihtimali bulunduğu gerekçesiyle tedirgin bir bekleyişe girdi. Seçim çalışmaları için Trabzon'da bulunan Ağaoğlu, "Sinyaller Maçka'dan verildi. Bunları ciddiye alıyorum" dedi. Bu yönde herhangi bir kararlarının bulunmadığını belirten Asbaşkan Erol Tuna ise, başkan adaylarından futbolcular ve teknik heyetle ilgili açıklamalardan kaçınmalarını istedi. 
   
   Son aday Ergül 
   TRABZONSPOR'DA olağanüstü genel kurul öncesi başkanlığa dördüncü aday Afacan Yılmaz Ergül oldu. Turizmci olan Ergül, demokratik hakkını kullandığını belirterek, "Kongrede galibiyet de, mağlubiyet de onurdur. Ben Trabzon sevdalısıyım" dedi. Kulüpte daha önce sırasıyla Ahmet Ağaoğlu, Mehmet Öksüzoğlu ve Mahmut Koto başkan adaylığını açıklamıştı. İsmi başkanlık için geçen İskender Önal ise, "Aday sayısını arttıran birisi olmam" dedi. 
   
   
   
</TEXT>
</DOC>
