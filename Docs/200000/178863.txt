<DOC>
<DOCNO> 178863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/spor/bnba.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet dikkat 
</HEADLINE>
<TEXT>

   Efes Cup'ta 17 52 şut ortalamasıyla oynayan Hidayet'in bir an önce kendine çeki düzen vermesi hem Milli Takım, hem de NBA kariyerinin hayrına olacak 
      NBA'ye yakın plan METE AKTAŞ 

   
   2. Efes Pilsen Mini Dünya Kupası organizasyonunda İtalya'nın ardından ikinciliği elde eden A Milli Basketbol Takımımız, sergilediği oyunla Avrupa Basketbol şampiyonası öncesinde zaman zaman ümit verdi, zaman zaman da hayal kırıklığı yaşattı. İlk gün alınan Rusya yenilgisi her ne kadar 12500 kişilik Abdi ipekçi'de bulunan 3500'e yakın seyircinin oluşturduğu "baskıya" bağlansa da "statik oyun" ve yanlış şut seçimleri bu yenilgiyi hazırlayan unsurlardı. Letonya ve özellikle güçlü Sırbistan - Karadağ karşısında iyi oyun sonrasında alınan galibiyetler İsveç öncesinde yüzleri güldürdü. Finalde İtalya karşısında alınan yenilgide ise Mehmet Okur ve Hüseyin Beşok'un pota altındaki eksiklikleri fazlasıyla hissedildi. 
   Özetle 12 Dev Adam'ın bu turnuvadaki performansına bakıp "yok bu takım İsveç'de başarısız olur" diye düşünenlere üstadın dediği gibi "enseyi karartmamak" gerektiğini, aşırı iyimser olanlara ise şampiyonaya kadar takımda düzeltilmesi gereken bazı sorunların olduğunu hatırlatmak gerekir. 
   
   Hemen toparlanmalı 
   Sorunlardan söz açılmışken biraz Hidayet Türkoğlu'ndan bahsetmek lazım. Türk basketbolunun belki de gelmiş geçmiş en yetenekli oyuncusu olan San Antonio Spurslu Hidayet için geçen hafta turnuva öncesinde "NBA'de 4. sezonuna başlayacak bir oyuncunun olgunluğunu ve liderlik özelliklerini Milli Takım'a yansıtabilecek mi " sorusunu sormuştuk. Maalesef bu turnuvada gördüklerimizden sonra bu soruya en azından şimdilik "hayır" yanıtını vermemiz lazım. 2.08m boya ve iri bir fiziğe sahip olup da potaya drive etmek yerine dışarıdan zorlama ve oyun momentumunu yaralayıcı şutlara sığınmanın ne Hidayet'e faydası var, ne de Milli Takımın'ın oyun düzenine. Turnuvada 17 52 gibi düşük bir şut isabetiyle oynayan Hidayet'in bir an evvel kendine çeki düzen vermesi hem Milli Takım'ın, hem de NBA'deki kariyerinin hayrına olacak. 
   
   Alkışlar Memo'ya 
   Ve gelelim Mehmet Okur'a. NBA'de çok başarılı bir çaylak sezonu geçiren Mehmet Okur'un bu turnuvadaki performansı herkese "maşallah" dedirtti. Türkiye'deki kariyerinde savunmadaki zaafiyetlerinden dolayı sık sık kulakları çınlatılan Memo'ya Detroit gibi "önce savunma" felsefesi ile oynayan bir takımda bulunmak epey yaramış. Okur'un Letonya maçında eski takım arkadaşı Kambala ve Sırbistan maçında eski Ülkerli Koturovic karşısında yaptığı etkili savunma dikkat çekiciydi. İtalya maçında sakatlığından dolayı oynamaması, Memo'nun öneminin daha iyi anlaşılmasını sağladı, zira Gök mavililer uzun ve kalın pivotları Marconato'dan 17 sayı 10 ribaundluk çok önemli bir verim almayı bildiler. Hücumda da Mehmet, A Millilerin en güvenilir oyuncusuydu. Hem içeriden hem dışarıdan etkili olabilen Memo, nerede ne zaman neyi yapacağını çok iyi biliyor ve gereksiz zorlamalarda bulunmuyor. Eğer bu formunu korursa 2003 - 04 sezonunda Mehmet'in Detroit Pistons'ın ilk 5'inin değişmez elemanı olacağını garanti edebilirim. 
   
   
</TEXT>
</DOC>
