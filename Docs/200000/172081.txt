<DOC>
<DOCNO> 172081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yazar/pulur.html </URL>
<DATE> 2003/07/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Savaşa destan yazanlar 
</HEADLINE>
<TEXT>

     İkinci Cihan Savaşı'nın sonuna doğru ve savaş bittikten sonra, bizim evde ne zaman "babamın arkadaşları" toplansa, hep böyle derlerdi tartışılan konu savaş'tı... 
     Türkiye savaşa girmeli miydi Girmemekle, doğru mu yapmıştı 
     O günlerde, bazı siyaset bezirganları, İsmet Paşa'nın Türkiye'yi savaşa sokmamakla milletin, erkekliğini öldürdüğünü, söyleyecek kadar, ipe, sapa gelmeyen laflar ederlerdi. 
     
     KİMLERDİ, Samet Ağaoğlu'dan kopya çekerek "babamın arkadaşları" dediklerimiz 
     Hepsi de emekli subaydı, Balkan Savaşı'na, İkinci Cihan Savaşı'na katılmış, Kafkas bozgununu, Çanakkale destanını yaşamış, Kurtuluş Savaşı sonunda "zafer"i görmüşlerdi. 
     
     BÖYLE, bir geçmişi olan insanların "savaştan yana olması" gerekmez miydi 
     Hayır, hepsi de savaşa karşıydılar... 
     Çünkü savaşı görmüşlerdi, savaşın ne olduğunu biliyorlardı. 
     O günlerde de "savaştan yana" olanlar vardır, kimi Almanlardan, kimi İngilizlerden yanaydı, kimi orduları Bulgaristan'a gönderiyor, kimi Ege Denizi'nde "12 Ada"ya çıkarıyordu. 
     "Babamın arkadaşları" bunlara "Operet Zabiti" rütbesini vermişlerdi 
     "Enver Paşa'yı da böyle kışkırttılar, onun felaketi oldular... Onun felaketi olmaları bir şey değil, memleketin felaketi oldular. Sonunda bir Mustafa Kemal geldi de..." diyorlardı. 
     Onların söylediklerinin ne demeye geldiğini, yıllar sonra "Hasan Amca"nın "Doğmayan Hürriyet"inde okuyacaktık... 
     
     "HASAN Amca" savaş destanları yazanları şöyle anlatıyordu 
     "Onun Enver Paşa tümenleri, orduları Kafkas'ın buzlu dağlarına gömdüğü günlerde, Kafkas tepeleri bir beyaz örtüye bürünmüştü. Ellerinden gelse, bahadırlarımız karları nefesleriyle eritip ilerleyecekler, gibisinden destanlar yazanlar..." 
     
     YA sonra 
     Osmanlı savaştan yenik çıkmış, İttihat Terakki'nin üç paşası Enver Paşa, Talat Paşa, Cemal Paşa yurtdışına kaçmışlardır. 
     Savaş destanı yazanlar, birkaç gün beklerler, kaçanların geri dönmeyeceğine emin olunca döktürürler 
     "Kaçtılar bu alçaklar Çöllerin kızgın cehennemlerinde, Kafkas'ın buzlu dağlarında, memleket gençliğini mahveden bu türediler, bir hırsız gibi gecenin karanlıklarına karışarak kaçtılar en sonunda... Hesap vermeden, yaktıkları canların yıktıkları hanumanların ev, bark, aile ocağı hesabını vermeden." 
     "Hasan Amca" bu yazısının altına bir not düşer 
     "Bunları, aynı adlı gazetelerde, aynı adamlar yazdı." 
     Tarih, bu sefer, inşallah tekerrür etmez. 
     
     

</TEXT>
</DOC>
