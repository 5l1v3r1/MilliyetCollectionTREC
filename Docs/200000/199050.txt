<DOC>
<DOCNO> 199050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo05.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmede zirve Roma'nın, gündem Inter'in... Emre'ye övgüler... 
</HEADLINE>
<TEXT>

     İtalya'daki futbol gündeminde ise Inter var. Siyah-Mavililer, Della Alpi deplasmanında ezili rakipleri Juventus'u 3-1 yendiler ve zirve hesaplarını alt üst ettiler. Juventus'un bu kaybı, şampiyonluğun diğer adayları Milan ve Roma'yı da sevindirdi. Inter'in galibiyetinin ardından La Gazzetta Sportivo, 'Başdöndürücü Inter' diye manşet attı. Spotta'da, Inter'in 10 yıllık bir aradan sonra Delle Alpi Stadı'nda ilk galibiyetini aldığı vurgulanarak, "Cruz, Cruz, Martins 10 yıl sonra Siyah-Mavililer Torino'da lig maçında Juve'yi yenilgiye uğrattılar" ifadesi yer aldı. Corriere dello Sport Gazetesi, ilk sayfada "Inter'den Siyah-Beyazlılara ders Cruz'dan 2, Martins'ten 1 gol" diye başlık attı. 
     
     Emre beğenildi 

     Karşılaşmada, maç öncesinde son ana dek sakatlık sorunuyla boğuşan Emre Belözoğlu da 57. dakikada oyuna girdi. İtalyan basınında 6 ila 6.5 arasında not verilen Emre için La Gazzetta Sportivo'nun değerlendirmesinde, "İkinci yarıda Van der Meyde'nin yerine oyuna giren Emre, takımın parlamasını ve ritm tutturmasını sağladı. Inter'i güvenceye alan 2 gol, Emre'nin sahaya inmesinin ardından geldi' yorumu yapıldı. Tuttosport, "Sakatlığı yeni atlatan Emre, orta alanda çekirge gibi sıçradı ve maçın havasına girmekte hiç zorlanmadı" diye yazdı. İtalya Serie A'da dün Lecce'yi 3-1 yenen Roma lider oldu. Başkent ekibinin golleri Amantino Mancini, John Carew ve Francesco Totti'den geldi. Lecce'nin tek golünde ise Javier Ernesto Chevanton imzası vardı. 
     Evinde Modena'yı 2-0'la geçen Milan da ikinciliğe yerleşti. Milano ekibinin golleri Andrei Shevchenko'dan geldi. Serie A'da diğer maçlarda ise şu sonuçlar alındı Parma-Chievo 3-1, Perugia-Empoli 1-1, Reggina-Bologna 0-0, Sampdoria-Ancona 2-0. 
     Almanya'da ise Hansa Rostock, Borussia Dortmund 2-1'le geçerken Schalke 04 de deplasmanda Hertha Berlin'i 3-1 yendi. 
     
</TEXT>
</DOC>
