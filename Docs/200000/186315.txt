<DOC>
<DOCNO> 186315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur31.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski milletvekilinin oğlu, "babam dövüyor" diye polise sığındı 
</HEADLINE>
<TEXT>

     Eski Muğla Milletvekili Tunay Dikmen'in oğlu Güvenç Dikmen 14 , babasının kendisine dayak attığını iddia ederek, polise başvurdu. 
     Tunay Dikmen'in kendisine dayak attığı gerekçesiyle Muğla'nın Milas İlçesi'nde oturdukları evden kaçarak, Milas İlçe Emniyet Müdürlüğü'ne sığınan Güvenç Dikmen, babasından şikayetçi oldu. 
     Bir günlük rapor alan ve babasıyla birlikte Milas Cumhuriyet Savcılığı'na sevk edilen Güvenç Dikmen verdiği ifadede, ''babasının sürekli alkol alıp kendisine dayak attığını'' öne sürdü. 
     Babasının davranışlarından dolayı derslerine çalışamadığını dile getiren Dikmen, sürekli dayak yeme korkusu içinde yaşadığını ve psikolojisinin bozulduğunu kaydetti. Dikmen ifadesinde, babasıyla birlikte yaşamak istemediğini belirtti. 
     Savcılık, Güvenç Dikmen'in bu isteği doğrultusunda Ankara'da oturan annesine teslim edilmesine karar verdi. İfadesi alınan baba Dikmen de, serbest bırakıldı. 
     Milas Cumhuriyet Savcısı Fikret Yılmaz, olayla ilgili soruşturmanın sürdüğünü belirterek, çocuğun isteği üzerine kendisini yakınlarına teslim ettiklerini bildirdi. 
     DSP'den 21. Dönem Muğla Milletvekili seçilen Tunay Dikmen'in eşinden boşandıktan sonra, 2 çocuğunun velayetini aldığı ve daha sonra da ikinci evliliğini yaptığı bildirildi. 
     
</TEXT>
</DOC>
