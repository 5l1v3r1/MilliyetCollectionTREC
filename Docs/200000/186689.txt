<DOC>
<DOCNO> 186689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/siyaset/asiy.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta Sohbet Odası'nın konuğu CHP İstanbul milletvekili, TBMM Dışişleri Komisyonu üyesi Onur Öymen 
</HEADLINE>
<TEXT>

   Erdoğan, Meriç'e kadar Kasımpaşalı 
      SOHBET ODASI 
DERYA SAZAK 

   
   Öymen, "AKP, Ege ve Kıbrıs'ta zikzak çiziyor. Erdoğan'ın cesareti Türkiye'nin Meriç sınırından geçemiyor. Meriç'ten sonra çok yumuşak ve alttan alıcı. Cesaretiniz yoksa devlet idare edemezsiniz" diyor 
   
   Irak'a asker gönderme sorunu Meclis gündemine geliyor, CHP'nin tezkereye karşı, 1 Mart'taki tutumunda ısrar edeceği anlaşılıyor. Neden Anayasamızın yurtdışına asker gönderme konusunda belirli kuralları var. Uluslararası hukuki meşruiyet var mı, yok mu, ona bakmak lazım. ABD tarafından asker talep edildiğinde hükümetin tutumu, Anayasa'nın 92'nci maddesini hatırlatmak olmalıydı. BM kararı olmadan hükümetin Irak'a asker göndermeyi teklif dahi edememesi gerekir. 
   "Türkiye 1 Mart tezkeresini reddederek Irak sürecinden dışlandı" görüşü var. Fikret Bila'nın açıkladığı Türkiye - ABD mutabakat belgesi çerçevesinde sizce bir fırsat kaçırıldı mı 
   Türkiye'ye yapabileceğimiz en büyük hizmet ülkeyi savaşın dışında tutmaktır. 1 Mart'ta Meclis de bunu yaptı. Savaşa girilseydi, ABD ile birlikte hedef olacaktık. Askerlerimiz ölecekti. Ülkemiz tehdit altında olacaktı. Ekonomimiz tehlikeye girecekti. Türkiye'nin tavrını o zaman yadırgayanlar bile sonradan anlayışla karşıladılar. Sayın Gül'ün bize verdiği bilgiye göre Irak'a girseydik bile sınıra çok yakın bölgede konuşlanmamıza izin verilecekti. 20 - 30 kilometreyi geçmeyecekti. O bakımdan Türkiye bir şey kaybetmemiştir. 
   
   Mutabakatı görmedik 
   ABD ile imza aşamasına gelen 'mutabakat belgesi' Meclis'e sunulmadı. Siz metni gördünüz mü 
   Hayır görmedik. Mutabakat metninin hazırlanması bile 'arabayı atların önüne koymak gibi'. Hükümet yetki almadan ABD ile müzakereleri başlattı, bazı üs ve tesislerin genişletilmesiyle ilgili karar çıkartarak Amerikan askerlerini davet etti. Böylece Amerikalılarda başka beklentiler uyandırdılar. Türkiye zor duruma düşürüldü. 
   Fırsat mı kaçtı Metni önceden görseydiniz CHP'nin kararı değişir miydi 
   Değişmezdi. Muhtıranın hiçbir maddesi, Türkiye'nin hukuk sistemini göz ardı etmemizi gerektirecek bir özellik taşımıyor. 
   Türkiye, Irak'ta daha avantajlı konumda olmayacak mıydı Musul - Kerkük iddiası rafa kalktı, Kürtlere federasyon yolu açıldı. 
   Milliyet'te çıktığı şekliyle bu metin yürürlüğe girseydi, Türkiye Irak'ın yönetiminde eşit haklara sahip olurdu gibi bir sonuç çıkartmıyorum. ABD'nin Türkiye'ye bazı tavizler verdiği anlaşılıyor. Fakat bunların hiçbiri Irak'a Türkiye'nin yön verebileceği anlamına gelmiyor. 
   
   Etnik devlet olmasın 
   1 Mart tezkeresi Meclis'ten geçseydi, ABD ile birlikte Irak'a girmeyecek miydik 
   Kuzeyden cephe açmakla siz de bir işgal gücü olacaktınız. ABD ile işgalin sorumluluğunu paylaşmak başka şeydir, Türkiye'nin terörle mücadele ederek sınır güvenliğini koruması başka şeydir. 
   Savaştan sonra Türkiye'nin Kuzey Irak politikası değişti mi Kürt politikası daha mı ılımlı Siz 1990'lı yıllarda kritik MGK toplantılarında bulundunuz, Milli Güvenlik Siyaset Belgesi'nde Irak'ta bir Kürt devleti kurulması gerçekten savaş nedeni midir 
   Türkiye, Irak'ın ve komşularının toprak bütünlüğünün, egemenliğinin korunmasını istiyor. Irak'ta yeni kurulacak devlet yapısının etnik veya dini esaslara göre değil vatandaşlık bağına göre oluşturulmasına dikkat edilmelidir. Türkiye, Fransa'da olduğu gibi... 
   Kuzey Irak'ta bir federasyon olmaz mı 
   Amerika'nın şimdiki yaklaşımı maalesef böyle bir risk taşıyor. 
   Türkiye'nin asker göndermesi Irak'ta nasıl karşılanacak 
   Irak'ta halkın çoğunluğu yabancı asker istemiyor. Şimdi bu durum ortadayken Türkiye'nin oraya sırf Amerika talep etti diye asker göndermesi son derece sakıncalı olacaktır. Amerika bir gün gidecek ama Türkiye bu bölgede kalacak. 
   
   TBMM dikkate alınmıyor 
   Dubai anlaşması çıktı, Türkiye'ye verilecek 8.5 milyar dolar kredi, Türk askerinin 'Kuzey Irak'a girmemesi' koşuluna bağlandı... 
   Böyle bir anlaşma 80 yıllık Cumhuriyet tarihinde yok. TBMM Dışişleri Komisyonu'nun bildirisi var, "Türkiye siyasi koşullu kredi alamaz" diye... Dışişleri Bakanı Gül bunu unutuyor. Sanki ABD Kongresi bir karar verince, bizim onu alıp anlaşmaya koymak yükümlülüğümüz varmış gibi sonuç çıkıyor. Hükümet, Türkiye'ye krediyi Irak koşuluna bağlayan ABD Senatosu kararına uyuyor, TBMM'nin görüşünü hiç dikkate almıyor. Sayın Gül, "Krediyi askerlere sorma ihtiyacını duymadık ama diplomatlara danıştık, onayı aldık" diyor. 40 yıldan beri bu meslekteyim, siyasi koşullu bir kredi anlaşmasına onay verecek bir Türk diplomatı tanımıyorum. 
   Geçmişte de ABD Kongresi'nde Kıbrıs raporlarına dayalı yardımlar yok muydu Askeri krediler... silah alımları... 
   Buradaki koşul, terörle mücadele için son derece önemli olan Kuzey Irak'a asker sokmama taahhüdüdür. Ben geçmişte böyle bir şeyi hiç hatırlamıyorum. Türkiye, şu kadar para verirseniz biz de şunu yaparız diye bir anlaşmanın altına hiç imza atmamıştır. Bu şekilde dış politikanızı ipotek altına alıyorsunuz. 
   
   ABD biliyor biz bilmiyoruz 
   Türkiye, Kuzey Irak'a girecek mi ki, kredi anlaşması buna engel oluştursun... 
   Bu Türkiye'nin yetkisinde olan bir şey, şartlar doğarsa... 
   Kuzey Irak'a girersiniz .. 
   Anlaşmayı imzalamakla bir taahhüt altına giriyorsunuz. Hükümetin anlaşmayı mutlaka Meclis'e getirmesi gerekiyor. TBMM'nin onayına sunulmaması Anayasa ihlalidir. 
   Neden gizleniyor 
   Hükümetin Irak politikasını Meclis'in ve kamuoyunun bilgisinden saklayarak yürütme yaklaşımı benimsediğini üzülerek görüyoruz Örneğin 28 Haziran tarihinde hükümet bir kararname çıkarttı ve Irak'a yapılacak insani yardımlar için Türk havaalanlarının, limanların açılmasına karar verdi. Kararnamenin içeriği hala gizli tutuluyor. Amerikalılar bilecek, biz bilmeyeceğiz 
   Süleymaniye baskını da kötü bir anı olarak tarihe geçti. Askere çuval geçirildi... 
   Böyle bir olay haysiyet kırıcıdır, ilk iş protesto notası vermekti. Sayın Başbakan notanın ne olduğunu tam bilmediği için 'her olayda nota verilmez' dedi. Ayrıca özür dilenmesini isteyecektiniz. "Amerika büyük devlet, özür dilemez" deniyor. Böyle bir şey olabilir mi O zaman eşitsizliğimizi kabul etmiş oluyoruz. Bizim devletimizin temelinde yatan Lozan Antlaşması Türkiye'nin bütün devletlerle eşitliğinin kabul ettirilmesi üzerine kurulmuştur. 
   Irak'a asker göndermeyi bu defa Genelkurmay da istiyor. 
   Hükümetin Irak'a niçin asker göndermek istediğini anlayabilmiş değiliz. Belli ki hükümet Amerika'nın bu taleplerine direnme gücünü kendinde göremiyor. 
   Yeni ABD Büyükelçisi geçenlerde CHP'yi ziyaret etti, Sayın Baykal ile görüştü. 
   Amerika'yı biz dost ve müttefik olarak görüyoruz ama Türkiye'nin velinimeti gibi görmüyoruz. Aramızdaki fark budur. 
   
   Tezkere Anayasa ihlalidir 
   ABD ile Kuzey Irak'ta PKK KADEK'e karşı yapılan 'ortak eylem planı' CHP'nin asker göndermeye ilişkin tutumunu değiştir mi 
   Değiştirmez. Biz ancak BM tarafından kurulacak Barış Gücü'ne sıcak bakabiliriz. 
   Hükümet, Irak'a asker gönderme konusunda Meclis'e yetki istemiyle gelecekti, Cumhurbaşkanı'nın da uyarısıyla doğrudan izin tezkeresine dönüldü. 
   Yetki Meclis'e aittir. Melis yetkisini hükümete devredemez. Kanun kuvvetinde kararname gibi olamaz. Türkiye'yi icabında savaşa sokacak bir karardır. Tezkere hiç gelmemeli. Bugünkü koşullarda hükümetin tezkereyi getirmesi bile Anayasa ihlali olur. 
   CHP'nin Kürt sorununa yaklaşımı nasıl 
   Bizim savunduğumuz politika, dini ve etnik kimliği ulusal, vatandaşlık kimliğinin üzerine çıkartmamaktır. Türkiyelilik tartışmasından çok rahatsızlık duyuyoruz. 
   Türkiye'nin Irak politikası, özellikle 1 Mart tezkeresinin reddedilmesi üzerine Avrupa eksenli bir ağırlık oluşturmuştu. Meclis'ten asker gönderme kararı çıkarsa bu eğilim ve AB'nin Türkiye'ye bakış açısı değişir mi 
   Avrupa'da bazılarında öteden beri, Türkiye'yi ABD'nin 'Truva atı' gibi gören bir inaç var. 1 Mart'ta Meclis tezkereyi reddedince Avrupalıların bakış açısı değişti. "Demek ki Türkiye ulusal onurunu koruyabiliyormuş, ABD'nin dostuymuş ama esiri değilmiş" anlayışı yerleşti. Dubai'de yapılan kredi anlaşması maalesef bu inancı tekrar bozma tehlikesini getiriyor. 
   Irak'a asker göndermekte tereddüt eden Türkiye, Kardak krizinde Yunanistan'la savaşı göze almıştı. Siz Dışişleri müsteşarıydınız. 
   Yunanistan Kardak'a asker çıkarınca Türkiye de bitişik adaya statükoyu korumak için asker çıkardı. Ertesi sabah her iki taraf da askerlerini çekti. Kardak iki adacıktan oluşuyor ve Muğla ili tapusuna kayıtlıdır. Her devletin meşru müdafaa hakkı vardır. Gerektiğinde kim askere başvurmayalım diyebilir ki 
   Ulusal çıkarlarımız söz konusu olduğunda Kuzey Irak'la ilgili hiçbir hükümet tutukluk göstermemiştir. Her defasında asker göndermişizdir. AKP iktidarı hariç .. Ege ve Kıbrıs'ta sürekli zikzak çiziyorlar. Ödün vermeye teşne görünürseniz herkes sizi sever, şirin bulur. Ama diplomaside en büyük övgü 'çetin ceviz' lafıdır. İsmet Paşa'yı Lozan'da kimse şirin bulmamıştı ama herkes saygı göstermişti. Tayyip Erdoğan'ın cesareti Türkiye'nin Meriç sınırına kadar gidiyor, oradan öteye geçemiyor. Meriç'e kadar Kasımpaşalıyız. Meriç'ten sonra çok yumuşak ve alttan alıcı. Cesaretiniz yoksa devlet idare edemezsiniz. 
   
      
   Altı oktan vazgeçme keyfiyetimiz yok...    CHP eleştirildikçe 'muhalefete muhalefet yapılıyor' diye tepki gösteriyorsunuz. CHP niye etkin olamıyor 
   CHP'yi aşan bir sorun var. Türkiye Cumhuriyeti'nin temelinde Lozan yatıyor. Lozan tuğlasını çektiğiniz zaman duvar yıkılacak. Şimdi Lozan'ı savunanlar eleştirmeye başladı. Onun için belki CHP'nin görüşlerinden endişe edenler oluyor. "CHP ses çıkartmıyor" diyenlerin çoğu aslında CHP'nin sesinin duyulmasını istemeyenler. Bizim görüşlerimizi yansıtmayıp sonra 'muhalefet ne yapıyor' derseniz, sanki muhalefetten rahatsızlık duyuluyor gibi bir izlenim doğuyor. Muhalefete muhalefet yapmak dediğimiz budur. 
   CHP kurultayı 23 - 24 Ekim'de toplanacak, sosyal demokrat bir partinin parti içi muhalefeti yok etmek için 'blok liste' uygulamasına gitmesi doğru mu 
   Liste konusunda CHP'nin demokrasi anlayışına gölge düşürecek bir yaklaşımın benimseneceğini tahmin etmiyorum. Partimizin kimliğinde de değişiklik olmayacaktır. CHP sosyal demokrat bir partidir. Atatürk ilkelerini savunan, 6 oka bağlı bir partidir. CHP'de politika yapıyorsanız 6 okun bir kısmından vazgeçme keyfiyetiniz yoktur. 1930'lu yıllar CHP'nin gurur yıllarıdır. Biz Atatürk'ün ilkelerine sıkı sıkıya bağlıyız, Kemalizm, yeniliğe, çağdaşlığa açık, akılcı bir dünya görüşünü temsil eden eskimeyen bir yaklaşımdır. CHP gibi çağdaş sol değerlere sahip bir partiyi kalkıp da, statükocu, eski Sovyet modeline yakın parti gibi yorumlamak, zannediyorum insaflı bir davranış olmuyor. 
   
   ABD ile Dubai anlaşması onur kırıcıdır    İkinci Dünya Savaşı'nın ekonomik zorlukları altında bile Türkiye çeşitli vaatlere karşın tarafsızlığını sonuna kadar sürdürmüştü. 
   Tabii, çok büyük baskılar yaptılar. Türkiye'yi savaşa sokmak için Churchill Adana'ya kadar geldi, sonra İsmet Paşa'yı Kahire'ye çağırdılar, tehdit ettiler fakat Türkiye bütün onlara direndi. İsmet Paşa, bu önerinizi Meclis'e bile getiremem, dedi. 
   İsmet Paşa ile ilgili şu örneği de hatırlatmak lazım Lozan Andlaşması sırasında İngiliz Dışişleri Bakanı Lord Curzon diyor ki 'Tekliflerimizi reddediyorsunuz hepsini cebimize koyuyoruz, yarın öbür gün bizden borç isteyeceksiniz o zaman bu siyasi koşulları cebimizden çıkarıp, size kabul ettireceğiz.' İsmet Paşa'nın tepkisi, 'Gelip önünüzde diz çökersem o zaman çıkarırsınız' oluyor. Cumhuriyet'in ilk döneminde bu nedenle başka ülkelerden borç almadan kalkınma politikasını benimsemiştik. 1923'lerdeki zor koşullarda reddetmişiz, 2003 yılında bunları kabul ediyoruz. Dubai anlaşması, Türkiye adına üzüntü verici, onur kırıcıdır. 
   
   
</TEXT>
</DOC>
