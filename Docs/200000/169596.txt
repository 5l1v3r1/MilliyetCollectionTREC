<DOC>
<DOCNO> 169596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur10.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen açıklama geldi... Üzüntü var özür yok... 
</HEADLINE>
<TEXT>

     Genelkurmay Başkanlığı Karargahı'nda Kuzey Irak'ta Türk askerlerinin gözaltına alınması konusunda ABD tarafıyla yapılan görüşmeye ilişkin ortak açıklama yayınlandı. 
     Açıklamada, ''Genelkurmay Başkanlığı'ndan yapılan açıklamada, her iki tarafın, müttefikler arasında vuku bulan bu olayı ve Türk askerlerinin gözaltında maruz kaldıkları muameleyi üzüntüyle karşıladıkları bildirildi. 
     Genelkurmay Başkanlığı Genel Sekreterliği'nin konuyla ilgili açıklamasında, her iki tarafın da, uzun geçmişe sahip ilişkilerinin sürdürülmesinin çok önemli olduğunda mutabık kaldıkları bildirildi. 
     Irak'ın Süleymaniye kentinde 11 Türk askerinin gözaltına alınmasını soruşturmak üzere oluşturulan ''ortak araştırma grubu'', Irak'ta daha iyi bir eşgüdüm ve işbirliği sağlanmasını kararlaştırarak, gelecekte bu gibi olayların tekerrürünün önlenmesi için her türlü tedbirin alınması konusunda görüş birliğine vardı. 
     
     AÇIKLAMA GENELKURMAY'DAN YAPILDI 

     11 Türk askerinin gözaltına alınmasıyla ilgili kurulan Türk-ABD Ortak Araştırma Grubu'nun açıklaması, Genelkurmay Başkanlığı Genel Sekreterliği'nce yapılan yazılı açıklamayla duyuruldu. 
     Açıklamada, grubun 4 Temmuz günü meydana gelen olayla ilgili incelemeler yapmak amacıyla 9-14 Temmuz tarihlerinde Genelkurmay Başkanı Orgeneral Hilmi Özkök ve NATO Müttefik Kuvvetler Başkomutanı ve Avrupa'daki ABD Kuvvetleri Komutanı Orgeneral James Jones'un direktifleriyle Ankara'da toplandığı anımsatıldı. 
     Ortak araştırma grubuna Genelkurmay Harekat Başkanı Korgeneral Köksal Karabay ve ABD Avrupa Kuvvetler Komutanlığı Kurmay Başkanı Korgeneral Sylvester'ın başkanlık ettikleri kaydedilen açıklamada, toplantılara askeri uzmanların yanı sıra ABD ve Türk Dışişleri yetkililerinin de katıldığı bildirildi. Açıklamada, şunlar kaydedildi 
     ''Grup, ABD özel kuvvetlerinin Süleymaniye'deki operasyonunun icra yöntem ve şekli ile Türk özel kuvvetlerinin Kuzey Irak'taki faaliyetlerini görüşmüştür. Keza, Türk askerlerinin alıkonulma durumu detaylı bir şekilde ele alınmıştır. 
     Grup, olayı tüm açıklığı ile değerlendirerek, uzun geçmişe sahip ikili ilişkilerin temelini oluşturan güven ve itimat ortamının yeniden tesisi amacıyla işbirliğinin geliştirilmesine yönelik görüş alışverişinde bulunmuştur. 
     
     ''BİLGİ, UYGUN KANALLARDAN PAYLAŞILACAK...'' 

     ABD tarafı, Türk tarafının araştırma konusunu teşkil eden bu üzüntü verici olay boyunca askeri personelin yapılan muameleye ilişkin kaygılarını not etmiştir. Türk tarafı da, Kuzey Irak'ta Türk personelinin rapor edilen faaliyetleri ile ilgili ABD kaygılarını not etmiştir. Her iki taraf, müttefikler arasında vuku bulan bu olayı ve Türk askerlerinin gözaltında maruz kaldıkları muameleyi üzüntü ile karşılamıştır. 
     Her iki taraf, herhangi bir faaliyete geçmeden önce bölgedeki güvenlik ve istikrara ilişkin her türlü bilginin uygun kanallardan süratle paylaşılmasında mutabık kalmışlardır. Taraflar, bulgular ışığında, aralarındaki işbirliğini ve koordinasyonu daha da geliştirmek amacıyla ilave önlemler almayı da kararlaştırmışlardır. 
     Her iki taraf ayrıca, uzun geçmişe sahip ilişkilerinin sürdürülmesinin çok önemli olduğunda da mutabık kalmıştır. 
     Türkiye ve ABD, bu toplantı sonucunda Irak'ta aralarında daha iyi bir eşgüdüm ve işbirliği sağlanmasını kararlaştırmışlardır ve gelecekte bu gibi olayların tekerrürünün önlenmesi için her türlü tedbiri almakta görüş birliğine varmışlardır.'' 

     
</TEXT>
</DOC>
