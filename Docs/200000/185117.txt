<DOC>
<DOCNO> 185117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun14.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Irak'ta yapılanlarla gurur duymalıyız... 
</HEADLINE>
<TEXT>

     İngiltere Başbakanı Tony Blair, Irak'a özgürlük sağladıklarını, burada yaptıklarıyla gurur duymaları gerektiğini söyledi. 
     BBC'nin ''Frost ile Kahvaltı'' programına konuk olan İngiltere Başbakanı, ''Bizim bu ülkeye sağladığımız özgürlüktür. Bütün güçlüklere rağmen yapılanları unutmamalı ve bunlarla gurur duymalıyız'' diye konuştu. 
     Koalisyon güçlerinin Irak'ı özgürlüğüne kavuşturmasından mutluluk duyduğunu belirten Blair, devrik lider Saddam Hüseyin'in kitle imha silahlarının varlığıyla ilgili savaş öncesinde ortaya konulan iddiaların doğruluğunun da kanıtlanacağından emin olduğunu ifade etti. 
     Savaş öncesinde olduğu gibi bugün de, Saddam'ın Irak'ın yönetiminde olmamasının bu ülke için büyük bir hayır olduğuna dair inancını aynı kuvvetle koruduğunu belirten Blair, ''Bu sadece Irak için değil, aynı zamanda bölge ve dünya için de son derece hayırlı bir durum'' şeklinde konuştu. Partisinin Bournemouth'da başlayacak olan yıllık olağan kongresi öncesinde muhalefete de meydan okuyan Blair, muhaliflerine ''cidden Irak'ın, bölgenin ve dünyanın Saddam döneminde çok daha iyi olduğunu söyleyebilir misiniz '' sorusunu yöneltti. 
     
</TEXT>
</DOC>
