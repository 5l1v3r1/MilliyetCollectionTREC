<DOC>
<DOCNO> 183007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur36.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Kredi olmazsa olmaz değil... 
</HEADLINE>
<TEXT>

     ABD'nin Türkiye'ye vereceği 8.5 milyar dolarlık kredinin ABD Kongresi'nde değerlendirme amacıyla "askıda" bulunduğunu söyleyen Hazine'den sorumlu Devlet Bakanı Ali Babacan, "Değerlendirme süreci 20 Eylül'de sona erecek. Bu kredi Türkiye ekonomisi için olmazsa olmaz değil" dedi. 
     ABD gezisini değerlendiren Babacan, kredinin Kongre'deki değerlendirme sürecinin sürdüğünü kaydetti. Babacan, "Ağustosta ABD'ye giden teknik heyet döndükten sonra 19 teknik konu daha görüşüldü. Bunların tamamlanmasının ardından 2 Eylül'de Amerikan Hazinesi'ne artık düğmeye basabileceklerini söyledik" diye konuştu. 
     Babacan, Amerikan Hazinesi'nin görüştüğü ABD Dışişleri Bakanlığı'nın 5 Eylül'de Kongre'ye bir yazı göndererek görüşme sürecini başlattığını bildirdi. Kongrede 15 günlük bir askı süreci olduğunu dile getiren Babacan, askı sürecini Kongre üyelerinin yazıyı inceleme ve varsa görüşlerini bildirmek için belirlenen zaman dilimi olarak açıkladı. Askı sürecinin 20 Eylül'de biteceğini kaydeden Babacan, "Askı süresi dolmadan kredinin takvimiyle ilgili ya da başka konularla ilgili daha detaylı bilgi vermem şu aşamada mümkün değil" dedi. Babacan, gazetecilerin "Son kararı Kongre mi verecek İtiraz gelirse ne olur" yönündeki ısrarlı sorularını yanıtlamadı. 
     Tüm projeksiyonlarda krediyi yok saydıklarına dikkati çeken Babacan, "Bu gelişmelerin olumsuz gittiği anlamına gelmez. Bu olmazsa olmaz bir kredi değildir. 8.5 milyar doları piyasalardan da bulabiliriz ama bunun koşulları daha iyi" diye konuştu. 
     
     Rasyo 70'in altına inecek 
     Babacan, borç stoğunun GSMH'ye oranının yüzde 92'lerden hızla yüzde 60'lara doğru düştüğünü, yıl sonu için belirlenen hedefler konusunda bir sapma öngörülmediğini belirterek şunları söyledi 
     "Faiz dışı fazla sonuçlarımız, reel faizlerdeki düşme ve TL'deki değerlenme sonucunda kamu borç rasyosu da düşüyor. 2001 sonu için yüzde 92 olan borç rasyosu, 2002 sonunda yüzde 80'e düşmüş, 2003 sonunda yüzde 70'in altına düşmesi öngörülüyor." Öte yandan Babacan, gelecek yıl için yaptıkları çalışmalarda rasyo oranının yüzde 85 gibi göründüğünü ifade etti. Bunun için de ABD'den sağlanacak kredinin bulunmadığını belirten Babacan, "Bunun sağlanması halinde bu oran daha da aşağılara inebilecek" dedi. 
     Borç stoğunun makul düzeye ininceye kadar sıkı maliye politikalarına devam etme zorunluluğuna dikkat çeken Babacan, "Başka çare bulunmuyor. Yüksek borçla Türkiye'nin orta ve uzun vadede ekonomik istikrara kavuşmasının mümkün değil" diye konuştu. 
     
     İmar dengeyi bozmadan çözülecek 
     Babacan, İmar Bankası'na el konulmasının ardından ortaya çıkan tablonun maliyetine yönelik soruya, "İmar Bankası ile ilgili konuların çözümüyle ilgili olarak ençok önem verilen nokta, ekonominin genel makro dengelerine hiçbir şekilde zarar vermeyecek şekilde çözülmesidir" yanıtını verdi. 
     Çalışmaların ne kadar süreceğinin belli olmadığını belirten Babacan, BDDK, Hazine ve Merkez Bankası'nın üçlü çalışmalarının devam ettiğini, teknik çalışmaların henüz tamamlanmadığını kaydetti. 
     
     Güvence AB standardında olacak 
     Bankalardaki mevduata verilen devlet güvencesinin belirli bir takvim içinde aşama aşama kaldırılacağını söyleyen Babacan, "Güvencenin kaldırılmasında geriye yönelik bir düzenleme kesinlikle olamayacak" dedi. Hazine'nin sadece mevduata değil bankacılık sisteminin tüm pasiflerine güvence verdiğini hatırlatan Babacan, "Dünyada eşi benzeri görülmemiş bu durumun mutlaka normal duruma getirilmesi gerekir" diye konuştu. 
     BDDK'nın güvencenin kaldırılması konusunda Temmuz 2004'ü telaffuz ettiğini bildiren Babacan, "Bu tarih dikkate alınacak. Nihai hedef, iki yıl sonra Türkiye'de mevduata verilecek güvencenin AB standartlarında olmasıdır" dedi. Babacan, AB ülkelerinde tek bir standart bulunmamakla birlikte genel olarak bekara, evliye ve evli ile çocukluya farklı güvence verildiğini anlattı. 
     Öte yandan Babacan, bu yıl sonuna doğru yapılması beklenen Yatırımcı Konseyi toplantısının 2004'ünbahar aylarına kaldığını kaydetti. 
     
</TEXT>
</DOC>
