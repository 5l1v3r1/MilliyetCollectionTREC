<DOC>
<DOCNO> 171829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur17.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer, bina yapmaya devam ediyor... 
</HEADLINE>
<TEXT>

     Yalova'nın Çınarcık İlçesi'nde yaptırdığı evlerin 17 Ağustos Marmara Depremi'nde yıkılması sonucu 168 kişinin ölümüne neden olduğu iddiasıyla tutuksuz yargılanan müteahhit Veli Göçer, yeniden ''işbaşı'' yapmak istediğini söyledi. 
     A.A muhabirinin aldığı bilgiye göre, Veli Göçer, deprem öncesi yapımına başladığı, ancak depremde orta hasar görmesi yüzünden yarım kalan Çınarcık İlçesi'ne bağlı Koru Beldesi'ndeki İlayda Sitesi'ndeki 200 konutun tamamlanması için, konutları sattığı kişilere, S.S Özaltınbaşak Yapı Kooperatifi adı altında kooperatif kurdurdu. 
     Göçer, İlayda Sitesi'nde satışını yaptığı 200 dairenin sahiplerini mağdur etmemek için bunları tamamlayarak teslim etmek istediğini söyledi. 
     Arsa tapusu Veli Göçer ve bir inşaat şirketine ait olan konutları tamamlamak için kurulan kooperatifin yöneticileri, bankalardan 2 trilyon lira kredi talep etti. Çoğu bankanın sıcak bakmadığı kredi talebini, Şekerbank'ın incelediği öğrenildi. 
     Şekerbank Yalova Şube Müdürü Yeşim Gökdemir, kooperatifin kredi talebinin incelendiğini belirterek, ''Biz, Toplu Konut İdaresi'nin kredilendirmelerine aracılık yapıyoruz. S.S Özaltınbaşak Yapı Kooperatifi bizden kredi talebinde bulundu. Ancak banka olarak istihbarat aşamasındayız. Bu krediyi alabilmeleri için inşaatın yüzde 60 gibi seviyede tamamlanmış olması gerekir. Araştırmalarımız sürüyor. Şu an kimseye para vermedik'' diye konuştu. 
     
     MAHKEMENİN SONUCUNU BEKLİYOR 
     Veli Göçer ise A.A muhabirine yaptığı açıklamada, yarım kalan inşaatlarını tamamlamak ve elindeki arsaları değerlendirmek için 6 ay önce Çınarcık'a geldiğini söyledi. Göçer, ''İlayda Sitesi'nde satışını yaptığım 200 dairenin sahiplerini mağdur etmemek için bunları tamamlayarak teslim edeceğim. Onlara sözüm var. Bu nedenle kooperatif kurmalarını istedim'' dedi. 
     Yargılandığı için kendi adıyla müteahhitlik yapamadığını kaydeden Göçer, ''En geç 2 sene içinde beraat edip, kendi adımla, yeniden inşaat işlerine başlamayı istiyorum'' diye konuştu. 
     Göçer, Çınarcık'ta 3 bin 100 konut yaptırıp sattığını, bunlardan 400'ünün yıkıldığını, 2 bin 700'ünün ise ayakta kaldığını belirterek, ''Bendeki yıkıntı oranı yüzde 14'tür. Yıkılan konutların da zemin etüdü raporunu aldım. Zemini çürük çıktı'' savunmasını yaptı. 
     
     KONYA'DA YARGILANIYOR 
     Veli Göçer, 17 Ağustos depreminde Yalova ve Çınarcık'ta yaptırdığı konutların yıkılması üzerine 168 kişinin ölümünden sorumlu tutuldu. Çöken konutlarda 8'de 2 oranında kusurlu bulunan Göçer, inşaatlarda deniz kumu ve kalitesiz malzeme kullanıp, ucuz konut satmakla suçlandı. 
     Göçer hakkında Yalova'da açılan dava, güvenlik sebebiyle Konya 6. Asliye Ceza Mahkemesi'ne nakledildi. Konya'da ortağı Zafer Coşkun ile yargılanan Göçer, 8.5 ay hapiste kaldı. Göçer, 20 Mart 2000'de tutuksuz yargılanmak üzere tahliye edildi. 
     
</TEXT>
</DOC>
