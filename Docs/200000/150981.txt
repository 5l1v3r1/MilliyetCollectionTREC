<DOC>
<DOCNO> 150981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun31.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'den ABD'ye rica.. 
</HEADLINE>
<TEXT>

     Suriye, ABD'ye ''kitle imha silahlarından arınmış bir Ortadoğu'' sağlama girişimini desteklemesi çağrısında bulundu. 
     Hükümetin yayın organı El Tavra gazetesinin bugünkü başyazısında, Suriye'nin, hafta içinde yaptığı ''kitle imha silahsız Ortadoğu çağrısında bulunulan bir BM kararı çıkarılması'' önerisine atıfta bulunularak, Şam yönetiminin, ABD ile pek çok düzeyde işbirliği içinde olduğu ve bölgede istikrar için çalıştığı belirtildi. 
     Suriye Dışişleri Bakanı Faruk El Şara, tüm Ortadoğu'yu kitle imha silahlarından arındıracak bir anlaşmayı imzalamaya hazır olduklarını söylemişti. 
     Bu arada Suriye, daha önceden vizesi bulunmayan Iraklıların ülkeye girişini yasakladı. Önceden, havaalanlarında ya da sınır kapılarında vize alınabiliyordu. 
     ABD, Suriye'yi teröristleri desteklemek, kitle imha silahı geliştirmek ve Iraklıları barındırmakla suçluyor. 
     Öte yandan Lübnan da Iraklıların ülkeye vizesiz girmesine yasak getirdi. 
     





</TEXT>
</DOC>
