<DOC>
<DOCNO> 154433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/soneko06.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişi başına gelirin en az olduğu ilimiz Erzurum 
</HEADLINE>
<TEXT>

     Avrupa Birliği standartlarına göre hazırlanan yeni bölgeler itibariyle kişi başına gelirin en az olduğu bölge, Erzurum, Erzincan, Bayburt, Ağrı, Kars, Iğdır ve Ardahan illerinden oluşan Kuzeydoğu Anadolu olarak belirlendi. 
     Devlet Planlama Teşkilatı'nın DPT AB standartlarına uygun olarak düzey 1 seviyesinde hazırladığı verilere göre, sabit fiyatlarla ve 2000 yılı itibariyle, Malatya, Elazığ, Bingöl, Tunceli, Van, Muş, Bitlis ve Hakkari illerinden oluşan Ortadoğu Anadolu Bölgesi kişi başına gelir açısından sondan ikinci sırada yer aldı. 
     Güneydoğu Anadolu Bölgesi ise kişi başına gelir açısından sondan üçüncü sırada bulunuyor. 
     
     ZENGİN BÖLGELER 
     Bursa, Eskişehir, Bilecik, Kocaeli, Sakarya, Düzce, Bolu ve Yalova'dan oluşan Doğu Marmara Bölgesi ise en yüksek kişi başına gelire sahip bölge konumunda bulunuyor. 
     Bu bölgeyi İstanbul Bölgesi izlerken, Ege Bölgesi de en yüksek kişi başına gelirde 3'üncü sırada bulunuyor. 
     
     ORTALAMANIN ÜSTÜ VE ALTI 
     Öte yandan, sahip oldukları kişi başına gelir itibariyle İstanbul, Batı ve Doğu Marmara, Ege ile Batı Anadolu Bölgeleri Türkiye ortalamasının üzerinde yer alıyor. 
     Akdeniz, Orta Anadolu, Batı ve Doğu Karadeniz, Kuzeydoğu Anadolu, Ortadoğu Anadolu ve Güneydoğu Anadolu ise ortalamanın altında kalıyor. 
     
</TEXT>
</DOC>
