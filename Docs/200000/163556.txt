<DOC>
<DOCNO> 163556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur23.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Müşerref'e İlhan Mansız'ın formasını hediye etti 
</HEADLINE>
<TEXT>

     Başbakan Recep Tayyip Erdoğan, Pakistan Devlet Başkanı Pervez Müşerref tarafından kabul edildi. 
     Cumhurbaşkanlığı Sarayı'ndaki kabulde, gazetecilerin sadece görüntü almasına izin verildi. Başbakan Erdoğan, görüşmenin başında Müşerref'e, Beşiktaş Spor Kulübü Başkanı Serdar Bilgili'nin gönderdiği ''kartal'' heykelciğini, futbolcu İlhan Mansız'ın giydiği 26 numaralı formayı ve şapkayı takdim etti. 
     Müşerref, şapkayı taktıktan sonra, kulübün kuruluşunun 100. yılı dolayısıyla özel bir kupa yaptırdığını belirterek, bunu Başkan Bilgili'ye göndereceğini söyledi. 
     Pervez Müşerref'in, hangi takımı tuttuğunu sorması üzerine Erdoğan, Fenerbahçeli olduğunu söyledi. 
     Müşerref ve Erdoğan'ın görüşmesinde Kıbrıs, Irak, Keşmir konuları ve iki ülke arasındaki ticari ilişkilerin ele alındığı öğrenildi. 
     Müşerref'in, ''Kıbrıs konusunda Türkiye'ye destek veriyoruz'' dediği belirtildi. Erdoğan'ın da, Türkiye'nin Keşmir konusunda Pakistan'a verdiği desteği sürdüreceğini belirterek, sorunun diyalog yoluyla ve uluslararası meşruiyet zemininde çözümlenmesi gerektiği görüşünü ifade ettiği kaydedildi. 
     Erdoğan, KKTC'nin, İslam Konferansı Örgütü'ne İKÖ tam üye yapılması konusunda Pakistan'ın desteğini isterken, Müşerref'in konuya olumlu yaklaşarak, değerlendireceklerini belirttiği bildirildi. 
     Irak konusunun da gündeme geldiği görüşmede Erdoğan'ın, etnik grupların diğerlerine üstünlük kurmaması gerektiğini belirttiği ifade edildi. Irak ile Afganistan'da kaosun bir an önce sona ererek demokratik sürecin başlatılması gerektiği görüşünün iki lider tarafından dile getirildiği toplantıda ayrıca, son dönemde ''soğuyan iki ülke ilişkilerinin yeniden geliştirilmesi'' konusunda anlayış birliğine varıldığı kaydedildi. 
     Müşerref'in ''soğuklukların geride kaldığını'' ifade ederek, ''geleceğe bakılması gerektiği'' görüşünü Erdoğan'a aktardığı belirtildi. 
     Bu arada, görüşme öncesinde basın mensuplarını taşıyan araçlar, Cumhurbaşkanlığı Sarayı önünde bir süre güvenlik gerekçesiyle bekletildi. 
     Görüşmeyi izlemek isteyen gazetecilere, Pakistanlı görevliler, akredite edilmedikleri gerekçesiyle izin vermediler. Bunun üzerine gazetecilerle Pakistanlı görevliler arasında gerilim yaşandı. Bu sırada AK Parti genel başkan yardımcıları Reha Denemeç ve Şaban Dişli olaya müdahale etti. Konunun üst düzey yetkililere aktarılmasından sonra, 11 foto muhabiri ve kameramanın saraya alınmasına izin verildi. 
     
</TEXT>
</DOC>
