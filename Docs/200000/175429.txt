<DOC>
<DOCNO> 175429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun05.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette yine virüs kabusu LOVSAN 
</HEADLINE>
<TEXT>

     "Lovsan" adlı bir virüsün dünden itibaren internette yayılmaya başladığı ve Microsoft'un Windows işletim programının değişik sürümlerinin yüklü olduğu bilgisayarlara bulaştığı bildirildi. 
     "Blaster Worm" adıyla da bilinen "Lovsan" virüsünün, ABD'de etkilediği bilgisayarların sayısının 24 saatten kısa bir sürede iki katına çıktığı, virüsün ABD'de 125 binden fazla sisteme bulaştığı belirtildi. 
     Virüsün Japonya'daki bilgisayarlara da sıçradığı, bunun Japonya'da yılbaşından beri en hızlı yayılan virüs olduğu açıklandı. 
     Uzmanlar, Windows işletim sistemi kullanan tüm kullanıcılara, Microsoft'un internet sitesinden indirilecek güvenlik yamasını yüklemelerini tavsiye ediyor. 
     Windows işletim sistemindeki bir açığı kullanan virüsün, bu sistemin NT 4.0, 2000, XP ve Server 2003 versiyonlarına bulaşabildiği belirtiliyor. 
     Yetkililere göre virüs, kullanıcının hiçbir müdahalesine gerek duymadan bilgisayara bulaşabiliyor. Virüs, tıklanarak açılması gereken ekli bir belge halinde gelmiyor ve çok hızlı yayılıyor. 
     Sistemin kendi kendine kapanması ve yine kendi kendine açılması virüsün varlığının habercisi olabilirken, Windows sistem dosyalarında "msblast.exe" adlı bir dosyanın bulunması da sisteme virüsünü bulaştığını gösteriyor. 
     
</TEXT>
</DOC>
