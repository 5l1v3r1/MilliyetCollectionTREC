<DOC>
<DOCNO> 159512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo11.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs'ın altın adamları Cordoba, Okan ve Necati... 
</HEADLINE>
<TEXT>

     Işık Sigorta'nın sponsorluğunda gerçekleştirilen ''11 Altın Adam'' yarışmasında mayıs ayının altın adamları kalede Beşiktaşlı Oscar Cordoba, forvette ise Bursasporlu Okan Yılmaz ile Adanasporlu Necati Ateş seçildi. 
     Kalyon Oteli'nde gerçekleştirilen 9. jüri toplantısında, spor yazarlarından oluşan jüri, Birinci Süper Futbol Ligi'nde 30., 31., 32. ve 33. hafta maçlarının yapıldığı mayıs ayında, 1 kaleci ve 2 forvet oyuncusu için değerlendirme yaptı. 
     Yapılan oylama sonucunda şampiyon Beşiktaş'ın Kolombiyalı kalecisi Cordoba, kaleciler arasında 146 puanla mayıs ayının ''altın'' adamı seçildi. File bekçileri arasında yapılan değerlendirmede Fenerbahçeli Rüştü Reçber ''gümüş'', Gençlerbirliği'nden Gökhan Tokgöz de ''bronz'' adam oldu. 
     Forvet oyuncuları arasında yapılan değerlendirmede ise Bursaspor'un ''Gol Kralı'' adayı futbolcusu Okan Yılmaz 134 puanla, Adanasporlu Necati Ateş de 81 puanla ''altın'' adam seçildi. Forvette ''gümüş'' adamlar Trabzonsporlu Fatih Tekke ile Galatasaraylı Arif Erdem, ''bronz'' adamlar ise Ankaragücü'nden Augustine ile Samsunspor'dan Serkan Aykut oldu. 
     Jürinin gelecek ay yapacağı toplantıda yılın altın 11'ini belirleyeceği bildirildi. 
     
     VOLKAN ARSLAN VE ÜMİT KARAN'A VETO 
     Yarışma statüsü gereği, centilmenlik dışı hareketleri nedeniyle Beşiktaş maçında kırmızı kart gören Galatasaraylı Ümit Karan, değerlendirmeye alınmadı. 
     Mayıs ayının başarılı forvet adayları arasında yer alan Ümit Karan'ın, derbi maçtaki davranışı nedeniyle, jüri toplantısı öncesinde bu oyuncunun değerlendirilmeye alınmaması istendi. 
     Bu arada nisan ayının orta alanda altın adamı seçilen ve ödül alması beklenen Galatasaraylı Volkan Arslan'ın da, Beşiktaş maçında gördüğü kırmızı kart sonucunda, Futbol Federasyonu Profesyonel Futbol Disiplin Kurulu PFDK tarafından cezasının açıklanmasından sonra adaylığının elinden alınacağı öğrenildi. Aynı nedenle daha önce de Fenerbahçeli Fatih Akyel ile aynı takımdan Ariel Ortega'nın, aldıkları cezalar nedeniyle adaylıkları düşmüştü. 
     Öte yandan toplantıya konuk olarak katılan Devlet Bakanı ve Başbakan Yardımcısı Mehmet Ali Şahin, KKTC Çalışma ve Sosyal Güvenlik, Gençlik ve Spor Bakanı Dr.Ahmet Kaşif ile Gençlik ve Spor Genel Müdürü Mehmet Atalay'a, Işık Sigorta Yönetim Kurulu Başkanı İhsan Kalkavan tarafından, birer plaket ile bireysel kaza sigortası poliçesi verildi. 
     
</TEXT>
</DOC>
