<DOC>
<DOCNO> 186973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun02.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
California'da Valilik seçimi bugün... Schwarzenegger'in şansı büyük 
</HEADLINE>
<TEXT>

     ABD'nin en büyük eyaleti olan, dünyanın beşinci güçlü ekonomisine sahip California'da, skandallarla dolu bir kampanyanın ardından bugün tarihi bir valilik referandumu ve seçimi yapılıyor. 
     California'da kayıtlı yaklaşık 15 milyon seçmen, eyaletin karmaşık seçim kuralları çerçevesinde bugün ilk olarak, Demokrat Partili Vali Gray Davis'in görevde kalıp kalmaması için oy kullanacak. Seçmenler, daha sonra aynı pusulada yer alan, ''Davis görevinden alınırsa kim vali olmalı '' sorusuna yanıt olarak, toplam 135 aday arasından bir tercih yapacak. 
     Eyalette valilik için referandum ve seçim süreci, ilkbahar aylarında başladı ve eyaletin içinde bulunduğu enerji krizi ile 38 milyar doları bulan borçlarından sorumlu tutulan Vali Davis hakkında referandum yapılması için gerekli imza sayısı toplandı. ABD'de, muhalefetteki Demokrat Parti, Davis'in sadece geçen yıl kasım ayında yeniden vali seçildiğini hatırlatarak, bu kadar kısa süre sonra Davis hakkında referandum düzenlenmesinin demokrasiye aykırı olduğunu savunuyor. 
     Yaklaşık birbuçuk ay önce de, defalarca dünya vücut şampiyonu seçilen ve daha sonra Hollywood'da ''Terminatör'' filmleriyle ün kazanan Avusturya asıllı Arnold Schwarzenegger, Cumhuriyetçi Parti'den aday olarak, kısa sürede anketlerde öne geçti. 
     Bugünkü seçimde, eğer Davis'in görevden alınması yönündeki oylar yüzde 50'nin altında kalırsa, Vali Davis otomatik olarak görevini sürdürmeye devam edecek. Davis'in görevden alınması yönündeki oyların yüzde 50'yi aşması halinde ise yerine geçmek isteyen adaylar arasında en yüksek oyu alan kişi, yeni vali seçilecek. 
     Seçimin en iddialı adayı Schwarzenegger, hakkında son haftalarda ortaya atılan sarkıntılık, ırkçılık ve Nazi diktatörü Hitler'e hayranlık suçlamalarına karşın anketlerde önde gidiyor. Son kamuoyu yoklamaları, Gray'in görevden alınması ihtimalini yüzde 50'nin üzerinde gösterirken, Schwarzenegger'e de, bu durumdaki seçimde yüzde 36 ile 40 arasında oy gelmesini öngörüyor. 
     Gray'in görevden alınması durumunda Schwarzenegger'in yarışacağı en önemli adaylar arasında gösterilen Demokrat Partili Cruz Bustamante'ye yüzde 25 ile 30 arasında oy bekleniyor. Son günlerde, Los Angeles Times gazetesi tarafından 16 kadına geçmiş yıllarda sarkıntılık yapmakla suçlanan Schwarzenegger, kampanyanın son gününde kendisini savundu ve ''Ben kadınlara istemedikleri hiçbir şey yapmam. Daha önce de yapmadım'' dedi. 
     
</TEXT>
</DOC>
