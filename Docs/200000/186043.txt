<DOC>
<DOCNO> 186043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo21.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
H. Şükür ve Mondragon ''tükürme'' olayını açıkladılar... 
</HEADLINE>
<TEXT>

     Galatasaray'da, Avrupa Şampiyonlar Ligi'nde Real Sociedad ile yapılan maç sonrası aralarında tartışma çıktığı yönünde haberler çıkan Hakan Şükür ile Kolombiyalı kaleci Mondragon, birlikte basın mensuplarına konuyla ilgili açıklamalarda bulundular. 
     Florya Metin Oktay Tesisleri'ndeki basın odasında gazetecilerin sorularını yanıtlayan ikili, özellikle haberin medyaya yansıdığı yönünden yakındılar. 
     Mondragon ile Real Sociedad maçı sonrası aralarında bir tartışma yaşandığını, ancak gazetelere yansıdığı biçimde olmadığını belirten Hakan Şükür, ''Maç bitiminde soyunma odasına giderken karşılaştık. Tabii ki yenildiğimiz için gergindik. Ben kendisine, yenilen 2. golde topa çıkıp çıkamayacağını sordum. Ancak Türkçesi yeterli olmadığı için sanırım Mondragon beni yanlış anladı ve bazı el kol hareketleri yaptı. Ancak bunlar olabilecek şeyler. Maçtan sonra da tercüman aracılığıyla konuşarak, sorunu hallettik'' diye konuştu. 
     
     TANRI'YA AĞIR HESAP VERECEKLER 

     Basın toplantısında morali oldukça bozuk olduğu gözlenen Galatasaray'ın Kolombiyalı kalecisi Mondragon ise bu haberleri yazanların Tanrı'ya ağır hesap vereceğini söyledi. 
     Basın açıklamasını herhangi kimseye hesap vermek için değil, yalnızca Hakan Şükür'ün arkadaşı olduğu için yaptığını ifade eden Mondragon, şunları söyledi 
     ''Özellikle şunu belirtmek istiyorum ki anlamsız haberler yaparak, takım içinde huzur bozmak isteyenler bunu yapmasınlar. Çünkü benle uğraşmak zaman kaybıdır. Bazılarının benim için 'iyi oynadı' veya 'dünyanın en iyi kalecisi' diye yazmaları önemli değil. Yukarda bir Tanrı var ve o hepimizin tanrısı. Ben iyi bir profesyonel olarak buradayım. Bu haberleri yazanlar, Tanrı'ya ağır bir hesap vermek zorunda kalacaklar. Eğer teknik heyet, arkadaşlarım veya yönetim, benden memnun olmadıklarını söylerlerse ben zaten gereken görüşmeleri yapacak profesyonel anlayıştayım.'' Sorumluluklarının bilincinde de olduğunu kaydeden Kolombiyalı kaleci, penaltıdan yediği bir golde dahi kendisine düşen payı bildiğini vurgulayarak, ''2.5 yıldır Türkiye'deyim. 3 yıl daha sözleşmem var. Ben ve ailem burada çok mutluyuz. Hatta daha uzun yıllar kalmak ve kariyerimi dahi burada tamamlamak istiyorum. Hakkımda yazılanları da umursamıyorum'' diye konuştu. 
     Toplantı sonrası basın mensuplarının soruları her iki oyuncu tarafından reddedilirken, Mondragon ve Hakan Şükür'ün tesislere kolkola gitmeleri dikkati çekti. 

     
</TEXT>
</DOC>
