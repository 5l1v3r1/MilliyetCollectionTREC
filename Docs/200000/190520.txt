<DOC>
<DOCNO> 190520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur07.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Irak'ta egemenlik giderek Iraklılara devredilmelidir 
</HEADLINE>
<TEXT>

     Cumhurbaşkanı Ahmet Necdet Sezer, Sezer, Türkiye'nin Irak'taki gelişmeleri yakından izlediğini belirterek, "Irak'ta asayiş ve istikrarın sağlanmasına koşut olarak egemenlik giderek Iraklılar'a devredilmelidir" dedi. 
     Bu süreçte Irak'ın toprak bütünlüğünün ve siyasal birliğinin korunmasının Türkiye için vazgeçilmez ilkeler olduğuna dikkat çeken Sezer, "Türkiye'nin Irak vizyonu Irak halkının ve uluslararası toplumun kollektif vizyonudur, başka özel bir gündem içermemektedir" diye konuştu. 
     İslam Konferansı Teşkilatı Ekonomik ve Ticari İşbirliği Daimi Komitesi'nin İSEDAK 19. Toplantısının açılışında Cumhurbaşkanı Ahmet Necdet Sezer bir konuşma yaptı. Sezer, konuşmasında Ortadoğu'yu derinden etkileyen ve İslam dünyasında kaygıyla karşılanan gelişmelere değindi. 
     Türkiye'nin komşusu Irak'taki gelişmeleri yakından izlediğini vurgulayan Sezer, Irak'ta asayiş ve kamu düzeninin sağlanması, can ve mal güvenliğinin korunması ve temel gereksinimlerinin karşılanmasının hızla çözülmesi gereken konular arasında bulunduğunu bildirdi. Sezer, "Irak'ta asayiş ve istikrarın sağlanmasına koşut olarak egemenlik giderek Iraklılar'a devredilmelidir" dedi. 
     Bu süreçte Irak'ın toprak bütünlüğünün ve siyasal birliğinin korunmasının Türkiye için vazgeçilmez ilkeler olduğuna dikkat çeken Sezer, şöyle devam etti 
     "Irak'ı oluşturan bütün nüfus kesimlerinin bu temel ilkeler çevresinde kenetlenmesi, Irak için olduğu kadar, bu bölgelerin istikrarı açısından da büyük önem taşımaktadır. 
     Yıllardır çekmekte olduğu sıkıntıları geride bırakmış, barış, istikrar, huzur ve gönenç içinde yaşayan, toprak bütünlüğünü ve siyasal birliğini koruyan demokratik bir Irak'ın bölgesel ve uluslararası istikrara katkısı da büyük olacaktır. Bu doğrultuda, Irak'ın komşularına ve bölge ülkelerine özel bir sorumluluk düşmektedir." Sezer, Türkiye'nin Irak'ın komşusu ve Irak halkının dostu olarak, yeniden yapılandırma sürecinde elinden gelen katkıyı yapmayı sürdüreceğini bildirdi. Sezer, bu katkıların Türkiye'nin Irak'a ilişkin temel vizyonunun somut yansımaları olacağını söyledi. Sezer, "Türkiye'nin Irak vizyonu da Irak halkının ve uluslar arası toplumun kolektif vizyonudur, başka özel bir gündem içermemektedir" diye konuştu. 
     İsrail-Filistin sorununa da değinen Sezer, Ortadoğu bölgesinin yeni bir dönemin eşiğinde olduğunu kaydetti. 
     Sezer, "İsrail-Filistin sorununun çözümü yolunda her iki tarafından da benimsenmiş yol haritası uyarınca atacağı adımları hızlandırmasını ve çatışmaların, terörün ve şiddetin sona erdirilmesi için etkin bir işbirliği yapmasını bekliyoruz" dedi. Sezer, terör eylemleriyle güç kullanımı dahil, yol haritasının uygulanmasını engelleyecek her türlü girişimin etkisiz kılınması için gerekli önlemlerin kararlılıkla alınmasının yaşamsal önem taşıdığını vurguladı. 
     Sezer, "Uyuşmazlığın barışçıl yollardan çözümü amacıyla yakalanan bu önemli fırsatın kaçırılmasına izin verilmemelidir. Barış ve güvenlik ortamında tanınmış sınırlar içinde yanyana yaşayacak iki devlet vizyonunun gerçekleşmesi kalıcı barışın sağlanması bakımından belirleyici olacaktır" dedi. 
     
</TEXT>
</DOC>
