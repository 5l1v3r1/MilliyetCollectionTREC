<DOC>
<DOCNO> 189074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo01.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal İyi oynamadık ama turu geçtik... 
</HEADLINE>
<TEXT>

     Gençlerbirliği Teknik Direktörü Ersun Yanal, UEFA Kupası 1. turunda güçlü bir rakibi saf dışı bıraktıklarını belirterek, ''Bu akşam iyi futbol oynamadık ama turu geçtik'' dedi. 
     Golü yedikten sonra erken buldukları golün kendilerine turu getirdiğini ifade eden Yanal, bundan sonra daha pozitif sonuçlar almaya devam edeceklerini söyledi. 
     Ersun Yanal ayrıca bir soru üzerine, Alpay'a İngiltere'de basının haksız yere saldırdığını ifade ederek, ''Alpay hem karakteriyle hem de oyunculuk yönüyle çok iyidir. İngilizler bir bahane arıyorlardı. Bu bahane de Alpay'ın olayında patlak verdi'' diye konuştu. 
     Blackburn Rovers Teknik Direktörü Graham Souness ise Gençlerbirliği karşısında çok fazla şans yakaladıklarını ancak bunlardan yararlanamadıklarını belirterek, şöyle konuştu 
     ''Her iki yarıda da çok sayıda pozisyonu harcadık. Gençlerbirliği ise yakaladığı tek pozisyonu gole çevirerek turu kazanmayı bildi. Bu futbolun cilvesi. Kesinlikle iyi olan taraf bizdik. Turu geçen ise Gençlerbirliği oldu. Şanssızlığımız devam ediyor. Gençlerbirliği'ne UEFA Kupası'nda başarılar diliyorum.'' 
     
</TEXT>
</DOC>
