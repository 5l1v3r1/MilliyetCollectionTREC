<DOC>
<DOCNO> 191438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur02.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
80. yılda büyük coşku, görkemli etkinlikler... 
</HEADLINE>
<TEXT>

     Cumhuriyet'in 80. yıldönümü kutlamaları, görkemli etkinliklerle devam ediyor. 
     Kültür ve Turizm Bakanlığı'nın Cumhuriyet'in 80. yılı dolayısıyla düzenlediği etkinlikler kapsamında İstanbul Mydonose Showland'de ünlü sanatçıların katılımıyla yarın bir konser verilecek. 
     Konsere, Melih Kibar, Eda-Metin Özülkü, Sinan Erkoç, Elma Şekerleri, Tarkan Tüzmen, Ali Kocatepe, Reyhan Karaca, Berdan Mardini, Burak Kut, Koray Candemir, Gökhan Tepe, Murat Kekilli, Mithat Körler ile Göksel sahne alacak. 
     Kültür ve Turizm Bakanlığı tarafından düzenlenen ''80. Yılda Kültürel Değişme 1923-2003 konulu panel, Milli Kütüphane'de gerçekleştirilecek. Panele, konuşmacı olarak Prof. Dr. Bozkurt Güvenç, Prof. Dr. Ahmet Nezihi Turan ile Prof. Dr. Naci Bostancı katılacak. 
     İçişleri Bakanlığı Sivil Savunma Genel Müdürlüğü'nce ''Cumhuriyet'in 80. Yılı Sivil Savunma Sergisi ve Tatbikatı'' adıyla sivil savunma, araç, gereç ve malzemelerinin yer alacağı bir sergi düzenlenecek. Sergi, Sivil Savunma Koleji Müdürlüğü ve Ankara Sivil Savunma, Arama ve Kurtarma Birlik Müdürlüğü'nde ziyaret edilebilecek. 
     Maliye Bakanlığı tarafından ''Cumhuriyet'in 80. Yılında Türk Kamu Yönetimi ve Kamu Maliyesinin Dünü, Bugünü ve Yarını'' konulu konferans düzenlenecek. 
     Hazine ve Dış Ticaret Müsteşarlığı tarafından ''Çağdaşlaşma Sürecinde Türkiye'nin Avrupa Birliği İlişkisi ve Tam Üyelik Hedefi'' konulu bir konferans yapılacak. 
     Gümrük Müsteşarlığı tarafından Türk Halk Müziği ve Türk Sanat Müziği Korosu ile tiyatro topluluğu, Milli Eğitim Bakanlığı Şura Salonu'nda bir etkinlik gerçekleştirecek. 
     Devlet İstatistik Enstitüsü Başkanlığı Türk Sanat Müziği Korosu da Ankara Üniversitesi Tıp Fakültesi Morfoloji Binası Büyük Salonu'nda konser verecek. 
     
     MERNİS... 
     İçişleri Bakanlığı Nüfus ve Vatandaşlık İşleri Genel Müdürlüğü tarafından düzenlenen ''Cumhuriyetimizin 80. Yılında Nüfus Hizmetleri'' konulu panel, yarın ve 28 Ekim'de gerçekleştirilecek. 
     Diyanet İşleri Başkanlığı, Cumhuriyet döneminde yetişmiş hat ve tezhip sanatçılarının eserlerini 27 Ekim-22 Kasım tarihleri arasında Ankara Kocatepe Camii ile İstanbul'da Cağaloğlu Yayınevi'nin altında sergileyecek. 
     Kültür ve Turizm Bakanlığı ve Ankara Valiliği'nin işbirliğiyle yarın ve 28 Ekim'de ''Halk Ozanları Şöleni'' düzenlenecek. 
     Ulaştırma Bakanlığı Türk Telekom Türk Halk Müziği ve Türk Sanat Müziği Korosu, 27-31 Ekim tarihleri arasında Türk Telekom Anonim Şirketi Genel Müdürlüğü ve bağlı ünitelerde çeşitli konserler verecek. 
     TÜBİTAK tarafından düzenlenen ''80. Yılda Bilim-Teknoloji ve 100. Yıla Doğru Vizyon 2003 Sergisi'', 27 Ekim-14 Kasım tarihleri arasında TÜBİTAK Feza Gürsey Toplantı Salonu Fuayesi'nde ziyaretçileri bekliyor. 
     Türkiye Kalkınma Bankası Genel Müdürlüğü tarafından hazırlanan ve Cumhuriyet döneminde resim, heykel ve grafik sanatlarındaki gelişmeleri vurgulayan ''80. Yıl'' başlıklı sergi, 8 Kasım'a kadar açık kalacak. 
     
</TEXT>
</DOC>
