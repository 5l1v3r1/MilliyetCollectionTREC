<DOC>
<DOCNO> 186166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yazar/altan.html </URL>
<DATE> 2003/10/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Geceleyin İstanbul, futbol ve "politika"... 
</HEADLINE>
<TEXT>

   
   Geceleri İstanbul, özellikle Boğaz üstündeki köprülerden bakıldığında yüz binlerce yıldan bu yana hiçbir canlı tarafından uykusunda görülmemiş, büyülü ve özgün bir rüya gibi... 
   Aydınlatılmış Kızkulesi, uzaklardaki kubbeler ve minareler... Boğaz'ın iki kıyısında uzanıp giden ışıklar ve her iki yakada da mavisi, kırmızısı, yeşili, salkım salkım ılıman ışık kolyeleriyle, reklam panoları... 
   Sonra da gecenin içinde kentin dört bir yanını ta ufuklardaki dik yamaçlara kadar, avuç avuç kaplayan minik cin mısırı gibi milyonlarca pencere ışığı... 
   
   Her bir minicik pencere ışığında yaşanan değişik dünyalar... 
   Herhalde önceki gece, o dünyaların önemli bir bölümü, Londra'daki Beşiktaş - Chelsea maçına odaklanmıştı. 
   Yüzlerce yıl sürmüş "kul" ezikliğinin "başarı"yı, salt "yenme" olarak değerlendirmeye koşullanmış, büyük özlemi... 
   
   Yüksek Seçim Kurulu'nun vereceği karar ve Türk iç politikası... 
   Cumhurbaşkanı Ahmet Necdet Sezer'in, Meclis'in açılışında yaptığı uyarılarla yüklü uzun konuşma... 
   Avrupa Birliği Komisyonu üyesi Verheugen'in, "Kıbrıs sorununu, Mayıs 2004'e kadar çözmezseniz, işgalci olursunuz" uyarısı... 
   İsviçre'deki Vaud kantonunun, Ermeni soykırımı tasarısını kabul etmesi... 
   Mustafa Koç'un, "Seçimin lafı bile stres yaratır" noktalaması... 
   CHP grup başkanvekilliği seçimlerinde Baykal'ın adaylarına karşı, Önder Sav'ın adayları olan Ali Topuz'la Kemal Anadol'un kazanmaları... 
   
   İstanbul gecelerini kaplayan, minik minik binlerce, yüz binlerce, milyonla pencere ışığı dünyalarından acaba gerçekten yüzde kaçı, tüm ayrıntılarıyla ilgili bu tür politik konularla 
   Bendeniz, doğrusu bilemiyorum yanıtını. 
   
   Bir kez Türkiye'de, hangi kurum ve örgütlenmelerin "statüko"cu, hangi kurum ve örgütlenmelerin "değişimci" olduğu bile ne bilim ve sanat ortamlarına, ne kamu bilincine açık seçik ve net olarak yansımış durumda. 
   Siz istediğiniz kadar davul çalın, "tek değişmeyen şey, değişimdir" diye... 
   Amerikan pragmatizminin, Türkiye'ye ve özellikle de genç kuşaklar üstüne düşen gölgesi 
   - Geçmişi, geleceği bırak hayatını - daha doğrusu - gününü yaşa... 
   Evet ama, hangi ekonomik olanakla 
   
   ABD demokrasisi "tavır demokrasisi"dir. Bir Amerikan başçavuşu, bir Amerikan generalinin kızıyla, bal gibi akşam yemeğine çıkabilir. Ama asla aklından ABD Komünist Partisi'ne oy vermek geçmez. 
   Avrupa demokrasisi "düşünce demokrasisi"dir. Avrupa'da bir başçavuşun aklından bile geçmez bir generalin kızıyla akşam yemeğine çıkmak. Ama bal gibi verebilir oyunu komünist partilerine... 
   
   Bugün Türkiye'nin en "değişimci" kanadı ekonominin, yerel parti iradelerine bağlı bir mekanizma değil saydam olması koşuluyla, her türlü siyasal iradenin dışında, evrensel bir mekanizma olduğunu kavramış olanlar ve 21. yüzyılla bütünleşmeye dönük tek çıkış yolu olarak da, Avrupa Birliği üyeliğini görenler... 
   Geçen akşam ayaküstü karşılaştığımız Cem Duna da, bunlardan en berrak olanı... 
   
   Leninizmin en büyük hatalarından biri "kol gücüyle çalışma", yani "işçi sınıfı" döneminin kapanıp, tarihe gömülmesi için enerji kaynaklarıyla teknolojide ne gibi aşamaların yapılması gerektiği konusunu, yeterince gündeme getirmemiş olmasıydı... 
   Lenin, "burjuva sınıfı"nın, kazanç biçimini reddetmekle yetinmiyor burjuvazinin yaşam düzeyini, yani "yaşam kalitesi"ni de reddediyordu. 
   Ve bu ret, tarihsel değişim diyalektiğiyle bağdaşmayan, politik bir demagojiydi... 
   
   Sorun burjuvazinin yaşam kalitesi değil, böylesi bir yaşam kalitesinin, işçi sınıfının sömürüsüne dayalı olarak sağlanmasıydı. 
   Ve saydam olma koşuluyla, evrensel bir mekanizma olan ekonomi, tüm insanlığı sürekli üst düzey bir yaşam kalitesine yöneltmek zorundaydı. 
   Değişen enerji kaynakları ve modern teknolojinin durmadan artan üretimi bunu gerektiriyordu. 
   Ne var ki "ulus - devlet" modelinin yarattığı "demagoglar saltanatı", yılda 900 milyar dolarlık silah pazarının sürmesini istiyordu. 
   
   Artık çelişki, işçi sınıfıyla burjuva sınıfı arasında değil silah üreticileriyle, bireylerin refahına ve alımına muhtaç, modern teknolojinin ürünlerini yaygınlaştırmak isteyenler arasındaydı. 
   Yani bir bakıma Başkan Bush politikasıyla, Bill Gates dünyası arasındaydı... 
   
   2004 Mayıs'ına kadar Kıbrıs sorunu çözümlenmezse... 
   Statükocuların çözümlenmesini istemediğini biliyoruz... Ama belki Genelkurmay Başkanı Org. Özkök de isteyebilir çözümlenmesini nasıl ki TÜSİAD da istemede... 
   Ne yaparsak yapalım, tek değişmeyen şey, değişimdir. 
   
      
   
</TEXT>
</DOC>
