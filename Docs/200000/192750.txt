<DOC>
<DOCNO> 192750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/siyaset/siy03.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maraş yalanı 
</HEADLINE>
<TEXT>

   Rum basını, Kıbrıs'taki kapalı bölge Maraş'ın BM'ye teslim edileceğini öne sürdü. İddiayı yalanlayan Denktaş, 'Aç horoz arpalık rüyası görür. Yok öyle bir şey' dedi 
      SEFA KARAHASAN Lefkoşa 

   
   Kıbrıs'taki kapalı bölge Maraş'ın Birleşmiş Milletler'e BM teslim edileceği öne sürüldü. Rum basının iddiasına göre, BM Barış Gücü, teslim gerçekleşirse Rumların kente güvenli dönüşünü sağlamak için kapsamlı planlar yaptı. Barış Gücü uzmanları hayalet kent görünümündeki Maraş'ta tehlikeli binaların tespit edilip yıkılması için çalışma başlatacak. KKTC Cumhurbaşkanı Rauf Denktaş ise iddiaların doğru olmadığını söyledi. 
   Rum basını, Denktaş'ın seçimler öncesinde "gösterişli bir harekette bulunacağını, bundan Barış Gücü'nün haberdar olduğunu, bu hareketin kapalı Maraş bölgesinin Barış Gücü'ne teslim edilmesini öngördüğünü yazdı. İddiaya göre bu hareketle Denktaş ve Türkiye, uluslararası toplum önünde uzlaşmacı bir yüz göstermeyi amaçlıyor. 
   
   Maraş toprakları vakıf arazisi 
   Denktaş'ın karşılıklı geçişlerle ilgili pasaport ibrazını kaldırma gibi başka önlemleri de açıklamasının beklendiği, bu hareketlerle de KKTC Cumhurbaşkanı'nın "muhalefetin ayaklarının altından halıyı çekmeyi umduğu" öne sürüldü. 
   Tokat'ta açılışlara katılan Denktaş ise iddiaları yalanlayarak şöyle konuştu "Aç horoz arpalık rüyası görür. Hiç öyle bir şey yok. Almaya niyetleri olduğunda başvuruları hükümetimiz görüşür, karara bağlar. Maraş'ın hemen hemen bütün toprakları vakıf arazisidir." 
   AB, ABD ve İngiltere'nin KKTC seçimlerinde taraf tuttuğunu savunan Rauf Denktaş, şöyle devam etti 
   "Gözle görülür şekilde müdahale ediyorlar. Bir de hiç sıkılmadan Türkiye'ye 'Aman müdahale etme, şeffaf bir seçim olsun' diyorlar. Türkiye'nin müdahale ettiği de, edeceği de yok. Kıbrıs meselesi Türkiye'nin haklarının kabul edilmesiyle halledilebilir. Türkiye'siz Kıbrıs bütünüyle AB'ye giremez." 
   
   Eroğlu Türkiye karışmıyor    KKTC Başbakanı Derviş Eroğlu, Türkiye'nin seçimler öncesinde veya sonrasında herhangi bir müdahalesi veya böyle bir niyetinin kesinlikle söz konusu olmadığını söyledi. 
   Eroğlu, Türkiye'nin seçimlerin adil, şeffaf ve demokratik bir ortamda yapılmasına herkesten fazla önem verdiğini ve gerekli her türlü titizliği gösterdiğini kaydetti. Eroğlu şöyle devam etti "Kimse, Türkiye Cumhuriyeti Hükümeti'ni ve Türkiye'nin temsilcilerini böyle uydurma haberlere konu yapmaya yeltenmesin. Halkımız bu tür Rum oyunlarına itibar etmeyecektir. Seçimler adil, demokratik ve tamamen şeffaf bir ortamda gerçekleştirilecektir ve uluslararası gözlemcilere açıktır. Bu gözlemcileri ülkemize davet ediyoruz." 
   
   
   
</TEXT>
</DOC>
