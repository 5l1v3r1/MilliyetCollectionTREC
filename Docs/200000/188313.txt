<DOC>
<DOCNO> 188313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun41.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk yerel seçimleri 
</HEADLINE>
<TEXT>

     Arnavutluk'ta dün yapılan yerel seçimlerde, iktidardaki Sosyalist Parti zaferini ilan etti. 
     Sosyalist Parti yetkililerinden Musa Ulkini, başkent Tiran'da yaptığı açıklamada, seçimleri zaferle bitirdiklerini belirterek, seçim komisyonlarındaki muhalefet partisi görevlilerinin, seçimin bozulması için görev yerlerini terkettiklerini ileri sürdü. 
     Sosyalist Parti Genel Sekreteri Gramoz Ruci ise, belli olan 65 belediye başkanlığından, aralarında başkent Tiran ve ülkenin ikinci büyük kenti Dıraç'ın da bulunduğu 36'sını kazandıklarını, muhalefetin ise sadece 23 belediye başkanlığı aldığını söyledi. 
     Ruci, 308 mahalli idareden ise 163'ini kazandıklarını belirtti. 
     Demokrat Parti'nin lideri eski devlet başkanı Sali Berişa ise Sosyalistlerin kalesi olarak bilinen güney bölgelerinde oy oranlarını yüzde 8'den yüzde 15'e çıkardıklarını söyledi. 
     Berişa, Tiran ve Dıraç'taki seçmen listelerinde yer alan eksiklikler nedeniyle Avrupa Konseyi gözlemcilerinin seçim sonuçlarını tanımadığını, sadece Tiran'da 15 bin kişinin oy kullanmaktan mahrum edildiğini ifade etti. 
     Seçimlerdeki oy kullanma oranının 2000 yılında yapılan seçimlere göre yüzde 10 düşerek, yüzde 52'lerde kaldığı bildiriliyor. 
     
</TEXT>
</DOC>
