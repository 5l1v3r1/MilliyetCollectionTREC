<DOC>
<DOCNO> 198932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/spo02.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan taşlama 
</HEADLINE>
<TEXT>

   Fenerbahçe Teknik Direktörü, Lucescu'yu hakem eleştirisiyle avantaj sağlamakla suçladı 
      
   'Ben geri kaldım' 
   CHRISTOPH Daum, Mircea Lucescu'nun hakeme yönelik eleştirilerini anlamsız buldu. Sarı - Lacivertli ekibin hocası, "Genelde bugüne kadar hakemleri tenkit etmek konusunda geri kaldım. Lucescu, kalkıp böyle bir hakem eleştirisiyle kendine avantaj sağlamaya çalışıyorsa, demek ki bundan sonra benim de bunu yapmam gerekiyor. Ama yine de konuşmak istemiyorum" açıklamasını yaptı. 
   
   'Tebrikte ayrım' 
   ORTAYA konulan mücadeleyi beğendiğine işaret eden Daum, "Fenerbahçe'nin oynadığı en iyi maçlardan birini izledim. Çok koştuk, mücadele ettik, rakibi baskı altına aldık. Tüm futbolcuları diyemem ama genelini tebrik ediyorum" diyerek, başta kaleci Recep olmak üzere bazı oyunculara mesaj gönderdi. Tecrübeli teknik adam, ileriye dönük daha iyi bir takım olma yolunda olduklarını vurguladı. 
   
   Tugay tamam gibi    Milli futbolcu ile kıyasıya pazarlık yapan Fenerbahçe'nin transferde büyük aşama kaydettiği öğrenildi. Daum'un da ısrarla istediği Tugay'ın ocakta renklere bağlanması bekleniyor 
   CÜNEYT KARAKAYA 

   Pazarlıklar olumlu 
   BİR süre önce menajerleri tarafından Türkiye'ye dönmek istediği iletilen ve Fenerbahçe'ye teklif edilen Tugay'ın transferinde yönetim büyük ilerleme kaydetti. Sarı - Lacivertliler'in, ocakta serbest kalacak olan milli oyuncu ile yaklaşık on gündür temasta bulunduğu, tarafların maddi konularda yoğun pazarlık yaptığı bildirildi. Teknik Direktör Daum'un da alınmasına sıcak baktığı Tugay'la pürüzlerin çözüldüğü, bu girişimin mutlu sonla noktalanacağı iddia edildi. 
   
   Ahmet umudu kesti 
   BEŞİKTAŞ'TA Konyaspor maçı sonrası Teknik Direktör Lucescu'nun hışmına uğrayan ve taraftarlar tarafından da protesto edilen Ahmet Dursun yol ayrımına geldi. Siyah - Beyazlı kulüp ile üç artı iki yıllık sözleşmesi bulunan golcü oyuncunun, Menajer Sinan Engin aracılığı ile devre arasında ayrılmak istediğini bildirdiği yönetimden anlayış istedi. Beşiktaş, prensipte anlaşmaya varılan Gaziantepsporlu İbrahim Toroman ile bu oyuncuyu takasta kullanmak için girişimlere başladı. 
   
   'Malzeme bu kadar'    FENERBAHÇE'DE beraberliğin faturası kaleci Recep'e çıktı. Yöneticiler, genç file bekçisinin hatalı davrandığını belirtirken, kaleci antrenörü Immel de Recep hakkında ilginç yaklaşımda bulundu. Alman çalıştırıcı, iki golün de kaleciden kaynaklandığını ifade ederek, "Yapacak birşeyimiz yok. Malzeme bu kadar. Durum ortada" diye Recep'ten memnun olmadığını vurguladı. 
   
   Kartal'ın gazabı 1-1    Fotoğraf Yusuf Dursun 

      FENERBAHÇE'NİN PAF Takımı, Teknik Direktör İsmail Kartal'ın gazabına uğradı. Sarı - Lacivertli gençlerin maçlardan çok saç biçimleriyle ilgilendiklerini gören Kartal, Beşiktaş karşılaşması öncesinde hepsinin saçını traş ettirdi. Dereağzı'ndaki iki takımın arasındaki mücadele de 1-1 sonuçlandı. 35'te Ozan ile öne geçen Fener, 59'da Selim'in golüne engel olamadı. 
   
   
   
   
   
   
</TEXT>
</DOC>
