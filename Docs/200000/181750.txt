<DOC>
<DOCNO> 181750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur11.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışın tuzdan uzak durun... 
</HEADLINE>
<TEXT>

     Yazın terlemeyle vücuttan dışarı atıldığı için zararsız olduğu düşünülen tuzun, kış aylarında kalp hastaları üzerinde sağlık risklerine neden olabileceği bildirildi. 
     Selçuk Üniversitesi Meram Tıp Fakültesi Kardiyoloji Bölümü Öğretim Üyesi Prof. Dr. Hasan Hüseyin Telli, vücudun, ihtiyacı olan tuzu, sebze ve meyvelerden doğal olarak karşıladığını, bu nedenle dışardan tuz almaya gereksinim olmadığını söyledi. 
     Türk insanının, geleneksel damak tadı nedeniyle yemekte tuz oranının genelde fazla olduğunu belirten Prof. Dr. Telli, fazla tuz tüketim alışkanlığının ise toplumdaki kalp-damar hastalıklarını artırdığını vurguladı. 
     Yemekte tuz kullanımının tümüyle yanlış olduğunu ve yemeklerin az tuzlu ya da tamamen tuzsuz olması durumunda vücudun hiçbir eksiklik hissetmeyeceğini vurgulayan Prof. Dr. Telli, şunları kaydetti 
     ''Sofralarda ve yemeklerde kullandığımız tuz, güçlü çözücü özelliğe sahip sodyum klorür maddesinden oluşur. Aynı zamanda su ve nem çekme özelliği olan tuz, bu yanıyla damarlarda dolaşan kanın akışkanlığını artırır. Kanda bulunan yüksek tuz oranı, terleme ya da bir başka nedenle azalmadığı takdirde, kalbin kan pompalama hızını dengede tutması güçleşir. Kanın normalden daha az ve fazla pompalanması damar çeperine uygulanan basıncın azalmasına ya da artmasına yol açar. Bu durum ise tansiyon ve kalp rahatsızlıklarının en büyük nedenlerinden biridir.'' 
     
     KIŞ MEVSİMİNDE TUZ RİSKLİ 
     Yazın terlemeyle vücuttan dışarı kolaylıkla atılabildiği için zararsızmış gibi görünen tuzun, kışın kalp için büyük risk oluşturabileceğini belirten Prof. Dr. Telli, sağlıklı yaşam için özellikle kış döneminde tuzdan uzak durulmasını önerdi. 
     Yağlı ve baharatlı yemeklerin daha sık tüketildiği kış aylarında, yemeklerde aşırı miktarda tuz kullanılmasının kalp-damar hastalıklarına adeta davetiye çıkardığını vurgulayan Prof. Dr. Telli, sözlerini şöyle sürdürdü 
     ''Soğuk hava nedeniyle damarların büzüştüğü kış aylarında, özellikle kalp-damar hastalığı riski yüksek kişilerin mümkün olduğunca tuzsuz yemesi gerekir. Çünkü, kışın damarlardaki büzüşme, kalp pompalama hızını yavaşlatır. Bu mevsimde fazla tuz alınırsa, basınç dengesini yitiren kalpte ani krizler görülebilir. Kalp ve tansiyon hastalarının aşırı tuzlu yemesi ise hastanın intiharı anlamına gelir.'' Kış mevsiminde kullanılmak üzere evde hazırlanan tuzlu salçaların da, yemekleri aşırı tuzlu hale getirdiğini anlatan Prof. Dr. Telli, asıl yapılması gerekenin ise sağlıklı bir yaşam için yıl boyunca tuz kullanımının en aza indirilmesi olduğunu sözlerine ekledi. 
     
</TEXT>
</DOC>
