<DOC>
<DOCNO> 195586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur08.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Erdoğan hakkında da soruşturma önergesi veriyor... 
</HEADLINE>
<TEXT>

     CHP, Başbakan Recep Tayyip Erdoğan hakkında meclis soruşturması açılmasını istemeye hazırlanıyor. 
     Edinilen bilgiye göre, AK Parti Milletvekillerinin 4 eski bakan hakkında soruşturma önergesi vermesinin ardından CHP'de de hazırlıklar hızlandırıldı. 
     Aralarında Maliye Bakanı Kemal Unakıtan'ın da bulunduğu 14 bakan hakkında soruşturma önergesi hazırlayan CHP, ''Hem AK Parti'nin tavrını görmek hem de bu kadar çok önergenin Meclis çalışmalarını kilitleyeceği endişesiyle'' Meclis Başkanlığı'na sunmadığı önergelere son şeklini veriyor. ''Birleştirilerek verilmesi'' düşünülen önergelerle ilgili çalışmanın, Başbakan Recep Tayyip Erdoğan'ı da kapsayacak şekilde genişletildiği öğrenildi. CHP'liler, başta İstanbul Büyükşehir Belediye Başkanlığı dönemi olmak üzere diğer belediyelerle ilgili olarak da araştırmaya başladı. Bu çalışmalar sonunda soruşturma önergeleri arasına Başbakan Recep Tayyip Erdoğan'ın önergesinin de eklenmesi bekleniyor. 
     CHP'nin daha önce imzalarını topladığı soruşturma önergelerindeki bakanlar ve konuları şöyle 
     ''Özelleştirme Yüksek Kurulu'nca yapılan özelleştirme işlemleri neticesinde yeniden borç yapılandırması konusunda Yüksel Yalova, Yılmaz Karakoyunlu ve Kemal Unakıtan, Türkbank ihalesi Mesut Yılmaz, Karadeniz sahil yolu Yaşar Topçu, Enerji Bakanlığı DSİ ihalelerinde keşif bedeli artışları Cumhur Ersümer, Zeki Çakan, Trona madeninin işletilmesi Rüştü Kazım Yücelen, Bazı bankalara yönelik gerekli tedbirlerin zamanında alınmaması sonucu kamu zararına yol açılması Hikmet Uluğbay, Recep Önal, Güneş Taner, Bayındırlık Bakanlığı Karayolları Genel Müdürlüğü'nün bazı ihalelerinde keşif artışları Koray Aydın, Abdülkadir Akcan, Etibank'ın Tasarruf Mevduat Sigorta Fonu'na devri sonrası Etibank'daki bir kişiye ait hisselerin geçmişe dönük olarak el değiştirmesi Recep Önal, Vakıflar Bankası kaynaklarının Banko Turco Romano'ya aktarılması Yüksel Yalova, Şükrü Sina Gürel, Hüsamettin Özkan, Halkbank ve Ziraat Bankası'nın kullandırdığı usulsüz kredilerle ilgili denetim raporlarının gereğini yapmama Hüsamettin Özkan ve Recep Önal, Kara taşıtlarına antrepolardan gümrüksüz akaryakıt kullandırma Mehmet Keçeciler, Rıfat Serdaroğlu, Bağ-Kur ve SSK'daki usulsüzlükler Yaşar Okuyan, Bayındırlık ve İskan Bakanlığı ile ilgili Vurgun operasyonuyla ilgili komisyona intikal eden ek deliller Koray Aydın, Yurt dışında yapılan tanıtma fuarlarında kullanılan reklam kampanyaları ihaleleri ve birtakım harcamalar Mustafa Taşar.'' CHP'nin önümüzdeki hafta bazı önergeleri TBMM Başkanlığı'na sunması bekleniyor. 
     
</TEXT>
</DOC>
