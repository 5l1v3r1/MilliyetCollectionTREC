<DOC>
<DOCNO> 188577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko36.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün ÖTV artışını incelettireceğim, gerekirse dava açarım 
</HEADLINE>
<TEXT>

     Ankara Ticaret Odası ATO Başkanı Sinan Aygün, hükümetin Anayasa Mahkemesi tarafından iptal edilen ek vergilerin ''intikamını'' almak için vergiyle terbiye dönemini başlattığını belirterek, 25 puana kadar artırılan Özel Tüketim Vergisi ÖTV oranlarının hukukla bağdaşıp bağdaşmadığını inceleteceğini, gerekirse iptali için yargı yoluna başvurabileceğini kaydetti. 
     Aygün, konu ile ilgili yaptığı yazılı açıklamada, bütçe dengesini sağlamak için arayış içine giren hükümetin akıl almaz yollara başvurup, inanılmaz oranlar uyguladığını kaydetti. 
     Sinan Aygün, şunları söyledi 
     ''Bu gidişle hükümet yolda yürüyenden, havayı soluyandan, etrafına bakandan, fikir beyan edenden vergi alırsa artık kimse şaşırmasın. Bu dönem IMF'nin vergiyle terbiye dönemidir. Maliye Bakanı ne yazık ki, ek vergilerde uğradığı hüsranı bu kez bir başka haksızlıkla kapatmak istemektedir. Gelecek yıl Türkiye'nin hedefi yüzde 12 enflasyon ise şu anda enflasyon yüzde 20'lerin altına inmişse, özel tüketim vergilerinin 25 puan birden artırılmasının kriteri, etiği, aklı, mantığı var mıdır Gelsinler otomobillerin hepsini devletleştirsinler biz de kurtulalım onlar da kurtulsun. Zaten arabalarımıza biz değil, vergi biniyor. Bir araç kilometrede en az 150 bin lira vergi yakıyor. Bu oran lüks araçlarda 1.5 milyon liraya kadar çıkabiliryor. Benzin deseniz, üçte ikisi vergi. Aracı alırken de satarken de, kullanırken de vergi. Sosyalist bir ülkede bile bu kadar bindirilmiş vergi olmaz. Kafayı vatandaşın arabasına, evine taktılar. Yakında servet vergisi, kelle vergisi de çıkarabilerler. Benden söylemesi.'' 
     
     ''KANUNİ YOLLARA BAŞVURALIM'' 
     Hükümetin Anayasa Mahkemesi tarafından haksız bularak iptal ettiği ek vergiden doğan kaybını ÖTV ile kapatmaya çalıştığını belirten Aygün, bu oranların hukukla bağdaşıp bağdaşmadığını inceleteceğini, gerekirse iptali için yargı yoluna başvurabileceğini bildirdi. 
     
</TEXT>
</DOC>
