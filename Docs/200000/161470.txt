<DOC>
<DOCNO> 161470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko18.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Devletin iç borcu o kadar yüksek ki mali piyasa derinleşemiyor" 
</HEADLINE>
<TEXT>

     Akbank Genel Müdürü Zafer Kurtul, 2004 yılında gerçekleştirilecek yerel seçimlere giderken bu yıl ve 2004 yılı başında yapılacak harcamaların ekonomik programın öngördüğü şekilde sürdürülmesi ve piyasaların güveninin pekiştirilmesi gerektiğini vurgulayarak, ''Güven, reel faizleri ve kuru etkileyecek, dolayısıyla çok kritik'' dedi. 
     Kurtul, Akbank'ın geleneksel basın yemeğinde yaptığı konuşmada, bankanın müşterilere daha kaliteli hizmet sunmak amacıyla başlattığı Yeni Ufuklar projesini anlattı. 
     Kurtul, yapılan çalışmalar sonucunda bu yılın ilk 3 ayında müşteri sayılarının 5.4 milyona, toplam aktiflerin de geçen yıl sonuna göre yüzde 10 büyüyerek 15 milyar dolara ulaştığını kaydetti. 
     Akbank'ın iştirak ve sabit kıymetlerinin toplam aktif içindeki payının yüzde 3 olduğuna işaret eden Kurtul, ''Bu oran Akbank'ın tamamen bankacılık faaliyetlerine odaklanmasına imkan tanımakta, karlılığımıza olumlu katkıda bulunmakta ve likiditesi yüksek bir mali bünyeye işaret etmektedir'' diye konuştu. 
     Bankanın mevduat ve müşteri emaneti toplamının 15 milyar doları geçtiğini belirten Kurtul, tükekici kredilerinde de bu yılın ilk üç ayında 244 milyon dolarlık bir hacme ulaştıklarını ve pazar paylarının şu anda yüzde 13'lerde olduğunu bildirdi. 
     Tüketici kredileri hakkında da bilgi veren Kurtul, kredi kartı pazar payının Mart ayı itibariyle yüzde 10.5'e yükseldiğini, kredi kartı sayısının da 16.4 milyon adede çıktığını kaydetti. 
     ''Ailem'', ''Şirketim'' ve ''biz.cart'' projelerine de değinen Kurtul, ekonomik belirsizlik ve olumsuzluklara rağmen ilk çeyrekte reel kesime olan desteklerini sürdürdüklerini belirterek, ''6.4 katrilyon lira tutarında kredi kullandırdığımız dikkate alınırsa bu kesime verdiğimiz önem ortaya çıkmaktadır'' dedi. 
     Zafer Kurtul, uluslararası derecelendirme kuruluşu Fitch'in Akbank'a verdiği notun ülke notunun üzerinde B olduğuna işaret ederek ''Ülke notu B eksi iken bankamız B ile tüm bankaların üzerindedir'' dedi. 
     Sektörde takipteki kredilerin oranının yüksek olduğuna dikkat çeken Kurtul, Akbank'ın aktif kalitesinde bir bozulma görülmediğini ve takipteki kredilerinin toplam kredilere oranının yüzde 1.8 gibi düşük seviyede olduğunu söyledi. 
     Konuşmasının ardından gazetecilerin sorularını yanıtlayan Kurtul, yıl sonu faiz tahminine ilişkin bir soru üzerine, bütçe disiplininin, politik istikrarın devam etmesi ve dışarıdan bir şok gelmediği sürece bono faiz oranını yıl sonunda yüzde 41 olarak tahmin ettiklerini kaydetti. 
     -REEL FAİZ TAHMİNİ YÜZDE 17-19 ARASI- Yıl sonu enflasyonunu da yüzde 24-25 olarak düşündüklerini belirten Kurtul, ''Yıl sonu faizin baz alacağı enflasyon, 2004 enflasyonudur. Bono faizi yüzde 41 olursa enflasyonu yüzde 20'nin altında tahmin ediyoruz. Dolayısıyla reel faizi yüzde 17 ile 19 arasında tahmin ediyoruz'' diye konuştu. 
     Döviz kurunda yaşanan gelişmelere ilişkin sorular üzerine de Kurtul, dalgalı kur sisteminde döviz fiyatını belirleyen unsurun arz ve talep olduğuna dikkat çekerek, ihracat, portföy yatırımları ve dövizin bozdurulmasının aşağıya doğru bir baskı yarattığını ifade etti. 
     Zafer Kurtul, döviz talebinin ithalattan gelebileceğini kaydederek yıl sonunda cari açığı 7 milyar dolar seviyelerinde tahmin ettiklerini, cari açığın büyüdükçe bunun dövizde yukarıya doğru bir baskı yapacağını söyledi. 
     Kurtul şöyle devam etti 
     ''Bu şekilde arz-talep dengesinde bir fiyat oluşacak. Burada parantez içinde vereceğimiz not, biliyorsunuz önümüzdeki sene seçimler var. Bu bütçe dengeleri de kurun oluşmasında ve faizlerin belirlenmesinde özellikle önemli, dolayısıyla seçimlerde çok iyi yönetilmesi lazım. Seçimlere giderken bu sene, 2004 başında bu harcamaların ekonomik programın planlandığı, öngörüldüğü şekilde sürdürülmesi ve piyasaların güveninin özellikle pekiştirilmesi, devam ettirilmesi lazım. Güven, reel faizleri ve kuru etkileyecek, dolayısıyla çok kritik.'' Kurtul IMF programının aksayıp aksamayacağı yönündeki bir soruya, ''Ekonomik programın aksamayacağına inanıyoruz. Hükümetin ekonomik program konusunda çok kararlı olduğu ve bunu uygulayacağı gözüküyor. Zaten başka alternatifi de yok'' yanıtını verdi. 
     -ÜLKE NOTU ARTABİLİR- Ülke notuna ilişkin bir soru üzerine de Kurtul bu yılın son çeyreğinde not artırımının olabileceğini belirtti. 
     Başka bir soru üzerine de Kurtul şu anda döviz tevdiatında azalma görülmediğini, tüketici kredilerinde ise artış gözlemlediklerini söyledi. 
     Kurtul, dalgalı kur rejiminde açık pozisyonun çok riskli olduğuna dikkat çekerek, Akbank'ın açık pozisyonunun bulunmadığını ifade etti. 
     ''Merkez Bankası'na faiz konusundaki baskıları doğru buluyor musunuz '' sorusunu da Kurtul, ''Merkez Bankası bağımsız bir kurum, dolayısıyla bu tür kararları vermek durumunda'' diye yanıtladı. 
     Zafer Kurtul, sektöre ilişkin bir soru üzerine de ''Devletin iç borcu o kadar yüksek ki mali piyasa derinleşemiyor. Devlet, Hazine bütün parayı çeker durumda, dolayısıyla özel sektöre para kalmıyor. Ancak iç borcun azalmasıyla bu problemlerden kurtulabiliriz. Türkiye'de küçük bir mali sistem söz konusu'' şeklinde konuştu. 
     Zafer Kurtul, Merkez Bankası eski Başkanı Gazi Erçel'in kriz döneminde bankaların üzerine düşeni yapmadığı yönündeki açıklamalarının hatırlatılması üzerine şunları söyledi 
     ''Akbank üstüne düşeni yapmaktadır. Kriz döneminde de her dönemde de yapmıştır. Biz toplam aktiflerimiz içinde hazine bonosu oranı küçülsün, kredilerin oranı yükselsin istiyoruz. Bunun için bir seferberlik ilan ettik kredileri nasıl daha fazla yükseltebiliriz diye...'' 
     
</TEXT>
</DOC>
