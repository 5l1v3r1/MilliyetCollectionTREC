<DOC>
<DOCNO> 182532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur35.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB ile müzakereler 2004'ün Aralık ayında... 
</HEADLINE>
<TEXT>

     Başbakan Recep Tayyip Erdoğan, Türkiye'nin, AB ile tam üyelik müzakerelerine Aralık 2004'te başlamayı beklediğini söyledi. 
     Erdoğan, Camlı Köşk'te Portekiz Cumhurbaşkanı Jorge Sampaio ile yaptığı görüşmenin ardından yabancı basın mensuplarının sorularını yanıtladı. 
     Kendisinin İstanbul, konuk cumhurbaşkanının ise Lizbon'un eski belediye başkanı olduğunu hatırlatan Erdoğan, iki eski meslektaş olarak bugün farklı makamlarda görüşmelerinin çok daha anlamlı olduğunu kaydetti. 
     Erdoğan, Portekiz'in, Türkiye'nin AB sürecine ilişkin yaklaşımının sorulması üzerine, ''Gayet iyi, danışma içindeyiz'' diye konuştu. 
     ''Türkiye, AB ile tam üyelik müzakerelerine ne zaman başlamayı bekliyor'' sorusu üzerine de Erdoğan, ''2004 aralığında bekliyoruz. Onun için de bütün hazırlıklarımızı gayet dikkatle götürüyoruz'' dedi. 
     Sampaio, Erdoğan'ın ardından, CHP Genel Başkanı Deniz Baykal'ı kabul etti. 
     Camlı Köşk'teki görüşme öncesi görüntü alınmasına izin verilirken, açıklama yapılmadı. 
     
</TEXT>
</DOC>
