<DOC>
<DOCNO> 158807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yazar/civaoglu.html </URL>
<DATE> 2003/05/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
BJK GS 
</HEADLINE>
<TEXT>

     Konumuz elbette futbol... 
     Galatasaray'la yolları ayrıldıktan sonra Lucescu'yu davet etmiş. "Beşiktaş'ı çalıştırmasını" önermiş. 
     Lucescu'nun cevabı "büyük memnuniyet duyarım" olmuş. 
     Ya koşullar 
     Bilgili'nin bu sorusuna Lucescu'nun cevabı kişiliğini bir kez daha vurguluyor. 
     "Koşullar hiç önemli değil. Beşiktaş'ta ben onur mücadelesi yapacağım. Bana bu imkanı verdiğiniz için teşekkür ediyorum." 
     Ve Serdar Bilgili'nin jesti "Galatasaray'la anlaşmanız nasıl idiyse, aynı koşulla mukaveleyi imzalamaya hazırım." 
     Lucescu'nun yüzünde o belli belirsiz tebessümlerinden biri daha beliriyor. 5 - 10 dakika içinde mukavele yazılıyor ve imzalanıyor. 
     Galatasaray'dan hangi futbolcuların getirileceği, kimlerin alınmasını istediği sonraları konuşulmuş. 
     Bugüne kadar başta Serdar Bilgili olmak üzere yönetimle aralarında hiçbir sürtüşme olmuyor. 
     
Kovun gitsin      Son Gençlerbirliği maçı öncesi Bilgili'ye bir haber geliyor. 
     "Falanca oyuncu 'yedek soyunmam, sahaya çıkmam' diyor, ne yapalım " 
     Bilgili'nin kanı beynine sıçrıyor "Bizi en önemli maçımızda böyle bırakıyorsa, şimdiden kovun gitsin..." 
     O oyuncu Bilgili'nin çok sevdiği ve de Beşiktaş için önemli bir isimdir. 
     Sonra... Takımlar sahaya çıkar. Bir bakılır. Falanca da yedek soyunmuştur. Yedekler kulübesindedir. 
     Maçın ikinci devresinde Lucescu onu oyuna sokar ve o topçu sezonun en iyi oyunlarından birini ortaya koyar. 
     Bilgili sorar. "Nasıl yedek soyundurtmayı başardınız " 
     Lucescu milimetrik gülümseyişiyle "O bir çocuk. İyi bir çocuk... Sırtını, başını okşadım. Hadi soyun dedim o kadar." 
     Lucescu takıma terapi için psikoloğa gerek görmüyor. "Onların psikoloğu benim" diyor. 
     
Kurumsal BJK      Bugün Galatasaray'la karşı karşıya gelecek olan BJK, kurumsallık sürecinde mesafeler almıştır. Ne yapacağını, ne yapamayacağını tahmin etmek mümkün. 
     Sahaya çıkaracağı takımı da öyle. 
     İtalya futbolunun bir türevini oynuyor. Sağlam bir savunma ve ani ataklarla gol şansı aramak. Gol adamları sonuç alabilen, topa iyi vuranlar. Savunma adamları sağlam. 
     İki blokun arasında son yılların en iyi futbolcularından biri olan Sergen oyun kuruyor, top dağıtıyor. 
     Şans ibresi BJK'den yana. 
     Üstelik beraberlik dahi Beşiktaş'ı şampiyonluğa götürüyor. 
     
Galatasaray sancısı      Galatasaray Kongresi'nde oyumu Başkan Canaydın'a vermiştim. 
     Mehmet Cansun ve arkadaşlarının takımı en zor dönemde sırtlayıp şampiyonluğun turnikesine kadar taşımış olmalarını alkışlıyor, ama kulübün artık daha büyük mali olanaklarla yönetilmesi gereğine inanıyordum. UEFA kuralları bunu gerektiriyordu. 
     Bir diğer inancım Fatih Terim'in Avrupa deneyimleriyle daha da zenginleşen futbol kariyeri ile Galatasaray'ı Avrupa Şampiyonu gibi doruklara uçuracağıydı. Bunları Galatasaraylı gazetecilerin katıldıkları bir açık oturumda içtenlikle söylemiştim de. 
     Milliyet'in düzenlemiş olduğu "Yılın Sporcuları" gecesinde Lucescu'ya özel ödül vermekle ben görevlendirilmiştim. 
     Şampiyonluğun tadını çıkarmak için ona bir hafta bile esirgenmişti. Buruktu. Ödülünü verirken kulağına "Bir Galatasaray Kongre Üyesi olarak size camiamızın müteşekkir olduğunu bildiririm" demiştim. 
     Milimetrik gülümseyişi dudaklarında belirirken, gözlerinden de bir pırıltı geçtiğini görür gibi oldum. Ne yazık ki... Süper Lig'de de, Avrupa Şampiyonlar Ligi karşılaşmalarında da GS'den beklediklerimizi bulamadık. 
     Galatasaray bir kurumlaşma ve sistemleşme gerçekleştiremedi. 
     Her maç öncesi ne oynayacağı, kimlerle oynayacağı bilinmezler hanesinde kaldı. 
     Hakemlerin de Galatasaray'ın tekerlerine çomak soktukları bir gerçek. Bu durumda ikincilik dahi başarı. 
     Şimdi umudumuz Galatasaray için gelecek yıl. Bugün İnönü Stadı'nda Galatasaray futbolun iyisini ve efendicesini oynamalı. Yüzüncü Yıl için sarı - kırmızı renklerle bir buket gibi güzel olmalı. 
     
     
     

</TEXT>
</DOC>
