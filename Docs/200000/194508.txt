<DOC>
<DOCNO> 194508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/ymese.html </URL>
<DATE> 2003/11/10/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Tecrübe ve özgüven 
</HEADLINE>
<TEXT>

   
   Başkan Serdar Bilgili'nin olaylı Galatasaray maçından sonra kamuoyundan "özür" dilemesi sporumuzdaki "terörün" ortadan kalkması, barış ve dostluğu pekiştirmesi adına önemli bir adımdı. Ankara'daki FAİR - PLAY adına yaşanan tablolar da, doğrusu spordaki terörün barış ve dostluğa dönüşmesi açısından sıcak örnekler idi bizce. 
   İki Avrupalı'nın mücadelesinde futbol adına fazla güzellikler izleyemedik. Faul yüzdesinin bir hayli yüksek olduğu maçta orta hakem Erol Ersoy trafik polisi gibiydi. Ersoy'un çaldığı fauller kadar, çalmadıkları da vardı elbette. Ersoy, 65.dakikada Emre Aşık'ı çift sarı karttan oyun dışı bırakırken, El Saka'nın ikinci kartını pas geçmesi inanılır gibi değildi. Ayrıca Ahmed Hassan'ın ceza alanı içinde düşürülmesi de tartışılırdı. 
   İlk yarıda tecrübesini ve de özgüvenini maça yansıtan Beşiktaş, önce İlhan Mansız ardından da El Saka'nın kendi kalesine attığı golle iki farkı yakaladı. İki fark Kartal cephesinde rahatlığı birlikte getirdi. Nitekim ikinci golden sonra ev sahibi Gençlerbirliği ağırlığını sahaya yansıttı. Emre Aşık'ın 65. dakikadan çift sarı kartla oyun dışı kalması, Beşiktaş'a kalan dakikalarda ecel terleri döktüren en büyük faktördü. Oyunu tamamen rakip kaleye yıkan Gençlerbirliği sayısız fırsat yakaladı, birini gole çevirebildi, diğerlerinde ise son vuruşlardaki beceriksizliği ve telaşının kurbanı oldu. Gençlerbirliği'nin yoğun baskısında Beşiktaş'ı ayakta tutan ve üç puana taşıyan krampon sayısı bir elin parmaklarını geçmedi. Savunmada Ronaldo neredeyse üç kişilik oynadı. Gördüğü sarı kart bunun karşılığıydı. Orta alanda Guinti her taşın altına elini koydu, savaştı, son bölümlerde savunmaya yardım etti. Kaptan Tayfur da savaşanlar arasındaydı. Kaleci Cordoba zorlu doksan dakikadan Kartal'ın üç puanla ayrılmasında büyük faktördü. Soğukkanlılığı, çıkışları ve yer tutuşları mükemmeldi. Sol kulvarda İbrahim Üzülmez'deki düşüşü anlayamadım. Ondaki bu form düşüklüğü takımı olumsuz etkiliyor, savunmayı da müthiş sıkıntıya sokuyor. Beşiktaş zorlu Ankara deplasmanından üç puanla dönmesini sadece tecrübe ve özgüvenine borçludur. 
   Lucescu başarılı bir hoca... 90 dakika yerinde durmuyor. Ama oyunun başlarında Pancu ile ağız dalaşına girmesi hiç hoş değildi. Gergin olan futbolcuları, uyarırken daha dikkatli olması şart. Çünkü o tablolar hoş görünmüyor. 
   
      
   
</TEXT>
</DOC>
