<DOC>
<DOCNO> 181645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kredi asker yollama koşuluna bağlı değil" 
</HEADLINE>
<TEXT>

     ABD'deki temaslarını sürdüren Devlet Bakanı Ali Babacan, ABD'nin vereceği 8.5 milyar dolarlık kredinin Irak'a asker gönderme koşuluna bağlı olmadığını söyledi. 
     New York'ta yerli ve yabancı gazeteciler için bir basın toplantısı düzenleyen Babacan, ABD'den alınacak kredinin siyasi ve ekonomik koşulları bulunduğunu belirterek, "Güçlü ekonomik politika uygulamasının sürdürülmesi ve Irak'ın bağımsızlığa kavuşturulması konusunda bizden katkı isteniyor" dedi. 
     Babacan, imza tarihinin belli olmadığını belirterek, "Dubai toplantısında da olabilir, sonraya da kalabilir" şeklinde konuştu. 
     AB konusuna da değinen Babacan, AB üyeliğinin Türkiye için, demokrasinin iyi işlemesi ve insan hakları açısından önem taşıdığını belirtti. Babacan, "AB'nin Türkiye'ye gelerek yatırım yapmasını istiyoruz. Türkiye'de yatırım yapmak kaydıyla yabancı sermayenin kontrol oranı yüzde 100 bile olabilir" dedi. 
     Irak'a asker yollama konusunda hükümet olarak bölgeden bilgi topladıklarını da söyleyen Babacan, Irak halkının olası tepkileriyle ilgili değerlendirme yapıldığını kaydetti. Irak'ın yeni Dışişleri Bakanı Hoşyar Zebari'nin açıklamalarının akıl karıştırdığının da altını çizen Babacan, "Asker yollama konusundaki nihai kararı parlamentonun vereceğine" işaret etti. 
     Türk lirasından 6 sıfır atılması konusunun yıllardır konuşulduğunu da hatırlatan Babacan, "Önemli olan yeni liranın enflasyona yenik düşmemesidir. Bu sıfırlar enflasyonun etkisidir" dedi. 
     
</TEXT>
</DOC>
