<DOC>
<DOCNO> 171154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko11.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryakinin kara gün dostu... 
</HEADLINE>
<TEXT>

     Sigaraya yapılan zamla birlikte piyasada yaygın olarak satılan sigaralardan en ucuzu olan kısa Samsun'u 1 milyon 150 bin liraya satın alan tiryaki, aynı para ile 5 paket sigara değerinde tütün alabiliyor. 
     Kiminin alışkanlık, kiminin ise parasızlık nedeniyle tercih ettiği tütün, sigara fiyatlarına yüzde 10 oranında gelen zamla, özellikle gelir durumu iyi olmayan tiryakilerin yine zorunlu tercihi oldu. 
     Kesilmiş ve kurutulmuş saf tütünün kilosu, kalitesi ve cinsine göre 7 milyon 500 bin lira ile 15 milyon lira arasında değişen fiyatlarla satılıyor. 
     Buna göre, yeni zamla birlikte piyasada yaygın olarak satılan sigaralardan en ucuzu olan kısa Samsun'a vereceği 1 milyon 150 bin lira ile 100 gram tütün alabilen tiryaki, bu tütünleri sigara kağıtlarına sararak, içinde 20 sigara tanesi olan paketlerden 5 paket sigara temin etmiş oluyor. 
     Tütünün, tiryakinin kara gün dostu olduğunu belirten tütün satıcıları, bütçesi paket sigara içmek için uygun olmayan tiryakilerin, tütün sarmaktan başka alternatifi olmadığını söyledi. 
     İlk nefeste içen kişiye ağır gelen tütünün, aslında hiç bir işlemden geçmemiş tütün yaprağı olduğunu vurgulayan satıcılar, ''Sigaraların içine, kokuyu ve dumanı gidermek için çok sayıda kimyasal madde karıştırıyorlar. Sattığımız bu tütünde ise hiçbir yabancı madde yok ve nikotin oranı yabancı sigaralara göre daha düşük'' dedi. 
     
     FİLTRELİ DOLUM 
     Türkiye'de artık filtresiz sigara üretiminin yok denecek kadar azaldığını, bu duruma tütününü kendisi sarıp içenlerin de ayak uydurduğunu belirten tütüncüler, şunları kaydettiler 
     ''Artık piyasada saf tütün yaprağı ile birlikte, hazır filtreli kağıtlar da satılmaya başlandı. İçleri boş ve rulo yapılmış bu kağıtlara, küçük mekanik bir doldurma makinesiyle kolaylıkla tütün doldurulabiliyor. Bu makine elinde olmayanlar ise tütünlerini, tütün satın aldığı kişilere doldurtuyor. Sigaraya kısa süre önce zam gelmesine rağmen, tütüne olan ilgi gözle görünür bir şekilde arttı.'' 
     
</TEXT>
</DOC>
