<DOC>
<DOCNO> 195484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun19.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, Bush'u protestoları engellenirse polisi dava edecek 
</HEADLINE>
<TEXT>

     İngiltere'deki savaş karşıtlarını, ABD Başkanı George Bush'un ülkeyi ziyareti sırasında yapılacak protestolar için örgütleyen Savaşı Durdurma Koalisyonu, kendilerini engellemesi halinde polisi dava edebileceğini açıkladı. 
     Özellikle Parlamento Meydanı ve Whitehall adı verilen protokol yolu boyunca yürümelerinin engellenmesi halinde, Londra'nın güvenliğinden sorumlu Metropolitan Polis Teşkilatı yöneticilerini mahkemeye vereceklerini açıklayan sivil toplum kuruluşu yöneticileri, polis yöneticileriyle yarın biraraya gelip, kendilerine gösterilecek rotayı görüşeceklerini hatırlattı. 
     Ancak Londra Emniyet Müdür Yardımcısı Andy Trotter'ın, daha savaş karşıtlarıyla görüşmeden önce basına Parlamento Meydanı ve Whitehall'un göstericilere kapatılacağını açıklaması, ilişkilerin gerilmesine yol açtı. 
     Savaşı Durdurma Koalisyonu'nun, bu peşin tavır yüzünden Liberty adı verilen sivil toplum kuruluşuna başvurduğu ve hukukçuları aracılığıyla belli bir bölgenin gösterilere kapatılmasının özgürlüklerin kısıtlanması anlamına gelip gelmediği konusunda görüş hazırlanmasını istediği belirtiliyor. 
     Bu görüş olumlu çıkarsa ve yarın yapılacak toplantı Parlamento meydanı ve Whitehall'un protestolara açılmasını sağlamazsa, Savaşı Durdurma Koalisyonu üyeleri büyük olasılıkla mahkemeye başvurarak bu alanın protestoculara açılmasını sağlamaya çalışacak. Bu arada gelecek Perşembe günü yapılması planlanan gösteriye en az 100 bin kişinin katılmasını beklediklerini belirten protestocular, o gün kenti trafiğe tümüyle kapatacaklarını iddia ediyor. 
     Buna karşılık Metropolitan polis teşkilatında Başkan Bush'un Londra'da olacağı üç gün boyunca izinler iptal edilirken, yaklaşık 3 bin 800 polisin 4 milyon sterlin tutması beklenen bir güvenlik operasyonuna katılacakları belirtiliyor. 
     İngiliz polisine ABD'den gelecek 250 kişilik silahlı Amerikan gizli servisi üyeleri de eşlik edecek. Savaş karşıtları, bugün bazı gazetelere ilan vererek, ''Bush'a unutamayacağı bir ders vermek için'' yapılacak gösterilere destek kampanyası açtı. Bu kampanyaya yapılacak her 30 sterlinlik bağışla 5 bin 250 kişiye daha ulaşabileceklerini belirten savaş karşıtları, ilanda Blair ve Bush'u da Pinokyo görüntüsüne soktu. 
     
</TEXT>
</DOC>
