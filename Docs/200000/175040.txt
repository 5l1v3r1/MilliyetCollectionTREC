<DOC>
<DOCNO> 175040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko34.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Petkim ilanlarını Ağustos ayı içine yetiştirmeye çalışıyoruz 
</HEADLINE>
<TEXT>

     Özelleştirme İdaresi Başkanı Metin Kilci, ''Petkim ihale ilanlarını Ağustos ayı içine yetiştirmeye çalışıyoruz, yetişmezse en geç Eylül başında ilana çıkacağız'' dedi. 
     Petkim'de yeniden ihaleye çıkılmasına ilişkin sorularını yanıtlayan Kilci, Petkim'in özelleştirmesi için bir an önce hazırlıkları tamamlamayı amaçladıklarını söyledi. 
     İhale ilanlarının Ağustos ayı içinde yetiştirmeye çalıştıklarını ifade eden Kilci, yetişmemesi durumunda en geç Eylül başında ihaleye çıkacaklarını açıkladı. 
     Bu arada Maliye Bakanı Kemal Unakıtan da, bugün Dışişleri Bakanlığı'ndan ayrılırken yaptığı açıklamada, Petkim'in ihaleye yeniden açılması için bugün talimat verdiğini ve söz konusu ihalenin hemen açılacağını bildirmişti. 
     
     ''PAZAR ARAŞTIRMALARINA BAŞLANDI'' 
     ÖİB Başkanı Kilci, Petkim'in özelleştirilmesine ilişkin şartnamede değişiklik yapılmayacağını da vurgularken, yine Petkim'in yüzde 88.86 hissesinin özelleştirilmesi için ihaleye çıkılacağını belirtti. 
     Kilci, ancak ödemeye ilişkin şartnamedeki bazı konuları daha da netleştirebileceklerini vurguladı. 
     Petkim'in özelleştirilmesi için pazar araştırmalarına başladıklarını da anlatan Kilci, ihaleye daha fazla katılımı sağlamak için dünyadaki ve yurt içindeki yatırımcıların nabzını yokladıklarını kaydetti. 
     Uzun zamandır özelleştirmeyi oyalayan veya engelleyen firmaların özelleştirme ihalelerine katılmamalarına yönelik çalışmaları olduğunu da kaydeden Kilci, ''Özelleştirmeyi engelleyen, oyalayan firmaların özelleştirme ihalelerine katılmasına izin verilmeyecektir'' diye konuştu. 
     
</TEXT>
</DOC>
