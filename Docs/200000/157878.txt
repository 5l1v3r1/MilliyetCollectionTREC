<DOC>
<DOCNO> 157878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur03.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kafede patlama... 1 ölü, 1 yaralı... 
</HEADLINE>
<TEXT>

     Ankara bu sabah güne Kızılay'da bir kafenin tuvaletinde patlayan bomba ile başladı. Bombayı üzerinde taşıyan kadın patlama sonucu parçalanarak öldü. 
     Ancak olay dehşet yarattı. Poliste ağırlık kazanan görüşe göre canlı bomba olduğu sanılan kadın militan kafede bombanın zaman ayarını yada bir başka aygıtını düzenlemeye çalışırken patladı. 
     Polis parmak izleri üzerindeki inceleme sonucu patlamada ölen kadının DHKP C örgütü üyesi Fatma Koyupınar olduğunu saptadı. 
     Kafe Başbakanlığa 500 metre uzaklıkta, Ankara'nın en kalabalık yerlerinde bulunuyor. Çevrede gençlerin yoğun olarak bulunduğu kafeler, dershaneler ile metro kapısı çıkışı yeralıyor. 
     Alınan bilgiye göre, Ziya Gökalp Bulvarı'nda bulunan Crocodile kafenin tuvaletine saat 09.15 sıralarında elinde çanta olan bir kadın girdi. Kadının içeri girmesinden kısa bir süre sonra çok şiddetli bir patlama meydana geldi. 
     Patlamanın şiddeti ile tuvalette bulunan kadının bacağı kafenin bulunduğu sokağa kadar fırladı. 
     Patlama nedeniyle, kafenin camları kırılırken, patlamanın olduğu tuvaletin duvarları yıkıldı. 
     Emniyet ekipleri çevrede yoğun güvenlik önlemi alırken, binanın çevresine güvenlik şeridi çekildi. Polis, olayla ilgili şüpheli şahıs olarak 1.70 boylarında, kısa saçlı, esmer, kilolu, üzerinde koyu renk tişört ve mavi kot pantolon bulunan bir kişiyi arıyor. 
     Bu arada, başta AŞTİ olmak üzere Ankara'nın çıkış noktalarında yoğun güvenlik önlemleri alındı. 
     Olay yerinde yoğun güvenlik önlemleri alındı. Kafenin yanında bulunan Pamukbank'ın tahsilat bürosu hizmete kapatıldı. Metronun Karanfil Sokak çıkışı da vatandaşların kullanımına kapandı. 

     
</TEXT>
</DOC>
