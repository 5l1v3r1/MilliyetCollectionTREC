<DOC>
<DOCNO> 198440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo13.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü takımla fotoğraf çektirdi, o kadar... 
</HEADLINE>
<TEXT>

     İspanyol basını, UEFA Kupası'nda dün akşam oynanan maçta Yunanistan'ın Panionios takımını 2-0 yenerek tur atlayan Barcelona'nın çok rahat bir galibiyet aldığını belirtti. 
     Basın, maçta milli kalecimiz Rüştü Reçber'e fazla iş düşmediğini, bu yüzden Barcelona'nın birinci kalecisi Victor Valdes ile kıyaslanmasının yapılamayacağını yazdı. 
     Lig başında Teknik Direktör Frank Rijkaard'ın aldığı kararla sadece kupa maçlarında oynatılan Rüştü, dün akşam Nou Camp Stadı'nda ilk 11'de sahaya çıktı. 
     Maç boyunca kendisine sadece bir tehlikeli şut gelen Türk kaleci için El Mundo Deportivo gazetesi, ''Rüştü takımla fotoğraf çektirdi, o kadar'' yorumunu yaptı. 
     As gazetesi de puan vermeye bile gerek duymadığı Rüştü hakkında, ''Oynadığı bir günde de sadece 1 kez topa dokunuyor. Bu şekilde rakibi Valdes ile mücadele etmesi zor'' dedi. 
     Marca gazetesi ise Barcelona futbolcularını ele alırken, Rüştü için ''Bir seyirci'' değerlendirmesini yaptı. 

     
</TEXT>
</DOC>
