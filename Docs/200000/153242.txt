<DOC>
<DOCNO> 153242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko11.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasaport yoksa, teşvik de yok... 
</HEADLINE>
<TEXT>

     Tarım ve Köyişleri Bakanlığı tarafından büyükbaş hayvanların tescili ve kontrol altına alınabilmesi için yayınlanan yönetmeliğe göre, hayvanları için pasaport çıkartmayan çiftçi, yem bitkileri ve buzağı gibi çok cazip teşvik imkanlarından da yararlanamayacak. 
     Tarım ve Köyişleri Bakanlığı'nca 28 Temmuz 2002 tarihinde yayınlanan ''Sığır Cinsi Hayvanların Tanımlanması, Tescili ve İzlenmesi Yönetmeliği'', aşama aşama uygulamaya konuluyor. 
     Hollanda'da 10 yılı aşkındır uygulanan sistemin Türkiye'de de uygulanmasını öngören proje çerçevesinde, bugüne kadar, büyükbaş hayvanların sayımı yapılarak, kulağına ''küpe'' denilen plastik numaralar takıldı. 
     Projenin, ülkemizdeki büyükbaş hayvanların büyük bir bölümünün kayıt altına alındığı birinci aşamanın ardından, il ve ilçe tarım müdürlükleri kanalıyla, sistemin ikinci aşaması olan ''Hayvan Pasaportu'' uygulamasına başlandı. 
     Konya Tarım İl Müdürü Doğan Çiftkat, uygulamaya konulacak sistemin tam olarak hayata geçirilmesiyle birlikte, bilgisayar yardımıyla oluşturulacak veri tabanı sayesinde, Türkiye'deki tüm hayvan hareketlerinin Ankara'dan izlenip, bulaşıcı hastalıklar gibi acil durumlara, anında müdahale edilebileceğini söyledi. 
     Kısım kısım uygulamaya konulan sistemin bel kemiğini, her büyükbaş hayvan için birer adet ''Sığır Cinsi Hayvan Pasaportu'' zorunluluğu uygulaması olduğunu belirten Çiftkat, ''Bu pasaportta, hayvanın adı, cinsiyeti, ırkı, doğum tarihi, anasının ve babasının tanımlanma numarası ile hayvanın doğduğu işletmenin adı ve hayvanının bireysel tanımlama numarası bulunmaktadır'' dedi. 
     
     TEŞVİK İÇİN PASAPORT ŞARTI 

     Tarım il ve ilçe müdürlüklerinden kolaylıkla çıkartılabilecek hayvan pasaportlarının, üreticiler açısından büyük önem taşıdığını belirten Çiftkat, şunları kaydetti 
     ''İki parçadan oluşan hayvan pasaportunun alt bölümü, hayvanın bir başka kişiye satılması durumunda, hayvanla birlikte verilmesini öngörmektedir. Hayvan pasaportu zorunluluğu, sadece satış için değil, nakil, kesim ve canlı-cansız yurtdışına çıkışlar için de geçerlidir. Pasaportu çiftçiler açısından zorunlu kılan en önemli unsur ise, hayvanlarına pasaport çıkarmayanların, yem bitkileri ve buzağı gibi devletin vereceği çok cazip teşvik imkanlarından yararlanamayacak olmasıdır.'' Çiftkat, altyapısını önceden kurdukları için hayvan pasaportu uygulamasına geçen ilk illerden biri olduklarını belirterek, ''üreticilerimizden isteğimiz, hayvanlara pasaport alma işlemini, nakil, kesim ya da satış gibi işlemlerin yapıldığı zamana sıkıştırmamaları, buldukları ilk boş zamanda bu işlemi yaptırmalarıdır'' diye konuştu. 
     Hayvanlarına pasaport alanlara, ahırlarının girişine takılmak üzere metal bir de plaka verdiklerini ifade eden Çiftkat, sistemin, Türkiye'de, AB'ye uyum programı çerçevesindeki uygulamalar içinde önemli bir adım olduğunu sözlerine ekledi. 
     




</TEXT>
</DOC>
