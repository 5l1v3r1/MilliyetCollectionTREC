<DOC>
<DOCNO> 191620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo08.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaccheroni beraberlikle başladı, Interliler yine çıldırdı .. 
</HEADLINE>
<TEXT>

     Teknik Direktör Alberto Zaccheroni'nin, FC İnter serüveni beraberlikle başladı. 
     Son haftalarda kötü oynayan FC İnter, kendi sahasında galibiyet alamasa da, formunda olan bir AS Roma karşısında golsüz beraberlikle avundu. San Siro, gerilim ve heyecanın dorukta olduğu, iki takımın da kıyasıya mücadele ettiği bir karşılaşmaya ev sahipliği yaptı. İnter Başkanı Massimo Moratti, taraftarların protestolarından dolayı canı sıkılınca, şeref tribününü terk etti. Mavi-Siyahlı taraftarlar, Zaccheroni hariç herkese ateş püskürdüler. 
     Serie A'nın 7. hafta maçlarındaki son karşılaşma golsüz beraberlikle sonuçlandı. Ev sahibi FC İnter de, konuk takım AS Roma da, pozisyonları gole dönüştüremedi. 
     Emre Belözoğlu'nun sakatlığı nedeniyle kadroda bulunmadığı karşılaşmada Zaccheroni'li İnter, özellikle ikinci yarıda nihayet silkelenip kendine gelmeyi başardı. AS Roma, bu yıl şampiyonluğa oynayabilecek bir takım olduğunu kanıtladı. Zaccheroni de İnter ile çıktığı ilk karşılaşmadan olumlu not aldı. Takımı protestolarla karşılayan İnterli taraftarların, maç bitiminde Zaccheroni'yi alkışlarla uğurlaması dikkat çekti. 
     
     TARAFTAR PROTESTOYA DEVAM ETTİ 

     Zaccheroni ile yeni bir sayfa açma uğraşındaki FC İnter, maç öncesinde de maç sırasında da taraftarların protestosundan kurtulamadı. Ultra taraftarların maç öncesinde, FC İnterli oyuncuları getiren otobüsün yolunu kestiler. ''Bize sevinmek haram'', ''Cuper son kurban'', ''Cuper Başkan'' biçiminde pankartlar açan ultraların, Vieri'den Kaptan Zanetti'ye varana kadar tüm oyuncuları hakaret yağmuruna tuttukları bildirildi. 
     Başkan Moratti de taraftarların hakaretine uğradı. Kulüp yetkililerinin, ortalığı yatıştırmak için, taraftar temsilcilerinden beş kişiye oyuncuların bulunduğu otobüse girmelerine ve sözlü biçimde kinlerini kusmalarına izin verdikleri öğrenildi. 
     
</TEXT>
</DOC>
