<DOC>
<DOCNO> 151723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur28.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Eymür adliyede "Şahıslara kırgınım devlete değil" 
</HEADLINE>
<TEXT>

     Eski Milli İstihbarat Teşkilatı MİT Kontrterör Dairesi Başkan Vekili Mehmet Eymür, geçmişte yaşanan olaylar için şahıslara kırgın olduğunu, ancak devlete kırgınlığının söz konusu olmadığını söyledi. 
     ABD'den geçen hafta sonu Türkiye'ye dönen Eymür, Ankara Adliye Sarayı'na gelerek, Diyarbakır DGM Cumhuriyet Başsavcısı olduğu dönemde birlikte çalıştıkları Ankara Cumhuriyet Başsavcı Vekili Bekir Selçuk'a nezaket ziyaretinde bulundu. 
     Selçuk ile yaklaşık yarım saat görüşen Eymür, adliyeden ayrılırken A.A muhabirinin, ''geçmişte yaşanan olaylar için bir kırgınlığınız söz konusu mu '' sorusu üzerine, ''Yaşanan olaylar için şahıslara kırgınım. Ancak devletime kırgınlığım söz konusu olamaz'' diye konuştu. 
     ABD'ye gidişinin ve yaşadığı olayların kendisini ''yaraladığını'' anlatan Eymür, şu an bir kitap çalışmasının olmadığını, ancak internetteki web sitesinde kamuoyunu aydınlatmaya devam edeceğini söyledi. 
     Eymür, MİT'teki görevinden alınarak Şeker Fabrikaları Genel Müdürlüğü bünyesine müşavir olarak atanmasıyla ilgili açtığı davanın Danıştay'da lehine sonuçlandığını anımsatarak, bundan doğan yasal haklarını takip edeceğini bildirdi. 
     





</TEXT>
</DOC>
