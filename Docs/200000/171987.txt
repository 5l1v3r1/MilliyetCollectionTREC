<DOC>
<DOCNO> 171987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur10.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
7. Uyum Paketi bu hafta Meclis'e geliyor... 
</HEADLINE>
<TEXT>

     Yaklaşık 2 ay süreyle tatile çıkmaya hazırlanan TBMM'nin, bu hafta önemli yasal değişiklikleri yaparak yasama yılını kapatması bekleniyor. 
     Geçen hafta ilk tur görüşmeleri yapılan Anayasa değişikliğine ilişkin Yasa'nın ikinci tur oylaması, 29 Temmuz Salı günü yapılacak. AK Parti Grubu, CHP'nin karşı çıktığı ve oylamalara katılmadığı Yasa'da 367 oya ulaşmayı hedefliyor. 
     Milletvekili seçilme yaşını 25'e indiren Yasa'da, Anayasa'nın ''Orman Köylüsünün Korunması'nı düzenleyen 170. maddesinde değişikliğe gidiliyor. Kenar başlığı ''Orman köylüsünün korunması, desteklenmesi ve orman sınırı dışına çıkarılan yerlerin değerlendirilmesi'' şeklinde değiştirilen madde, ''31 Aralık 1981 tarihinden önce bilim ve fen bakımından orman niteliğini tamamen kaybetmiş ve orman sınırları dışına çıkartılmış yerlerin idaresi, satışı, satış esas ve usulleri, satış gelirlerinden orman köylülerinin kalkındırılmalarının desteklenmesi ile ağaçlandırma ve erozyon kontrolü amacıyla ayrılacak payın kanunla düzenlenmesi''ni hükme bağlıyor. 
     TBMM Genel Kurulu'nun aynı gün yapacağı toplantıda, görüşmeleri geçen hafta tamamlanan SSK Yasa Tasarısı'nın oylamasının ardından Topluma Kazandırma Yasa Tasarısı ele alınacak. 
     Geçen hafta ''nitelikli çoğunluk'' bulunmadığı için 4. maddesinin kabul edilmemesi sonrasında geri çekilen ve Adalet Komisyonu'nda yeniden düzenlenen tasarı, siyasi ve ideolojik amaçla suç işlemek için kurulmuş terör örgütü mensuplarının topluma yeniden kazandırılmasını öngörüyor. 
     
     7. UYUM PAKETİ 
     Bu arada, geçen hafta TBMM'ye sevkedilen 7. AB Uyum Paketi, 28 Temmuz Pazartesi Adalet Komisyonu'nda ele alınacak, 30 Temmuz Çarşamba günü de Genel Kurul'da görüşülecek. 
     Çeşitli Kanunlarda Değişiklik Öngören Tasarı aynen yasalaşırsa, Milli Güvenlik Kurulu MGK Genel Sekreteri, Başbakan'ın teklifi ve Cumhurbaşkanı'nın onayı ile atanacak. Söz konusu atamanın, Türk Silahlı Kuvvetleri mensupları arasından yapılmasının öngörülmesi halinde, Genelkurmay Başkanı'nın olumlu görüşü alınacak. 
     MGK, milli güvenlik ve devletin milli güvenlik siyasetine ilişkin tanımlar çerçevesinde devletin milli güvenlik siyasetinin tayini, tespiti ve uygulanması ile ilgili konularda tavsiye kararları alacak ve gerekli koordinasyonun sağlanması için görüş tespit edecek. Kurul, iki ayda bir toplanacak. Gerektiğinde Başbakan'ın teklifi üzerine veya doğrudan Cumhurbaşkanı'nın çağrısı ile de toplanabilecek. 
     Tasarı, dernek kurmaya ilişkin yasakları daraltan ve Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesi konusunda Anayasa'da yapılan değişiklikler doğrultusunda düzenlemeler de içeriyor. 
     
     KAMU İHALE KANUNU 
     TBMM Genel Kurulu'nda, 31 Temmuz Perşembe günü Kamu İhale Yasası'nda değişiklik öngören tasarı ele alınacak. 
     Aynı gün, otomotiv sanayiini canlandırmak ve çevreyi kirleten eski araçların yerine yeni araçların alımını teşvik etmek amacıyla 20 yaşın üzerindeki araçlarını hurdaya çıkararak yeni araç alanlara özel tüketim vergisi indirimi getiren yasa tasarısı da görüşülecek. 
     TBMM ihtisas komisyonları da gündemlerindeki tasarı ve teklifleri görüşecek. 
     TBMM Adalet Komisyonu yarın toplanarak Türk Ceza Kanunu'nda değişiklik öngören Yasa Tasarısı'nı, TBMM Plan ve Bütçe Komisyonu ise 29 Temmuz Salı günü Türk Patent Enstitüsü kurulmasını öngören tasarı ile Kadının Statüsü ve Sorunları Genel Müdürlüğü Teşkilat ve Görevleri Hakkında Kanun Tasarısı'nı ele alacak. 
     
</TEXT>
</DOC>
