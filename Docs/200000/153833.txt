<DOC>
<DOCNO> 153833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur26.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bol çeşit balık yiyin... 
</HEADLINE>
<TEXT>

     - Balığın nimetlerinden yeterince yararlanmak için, mümkün olduğunca farklı balıklar yenilmesi önerildi. 
     Amerikan İlaç ve Gıda İdaresi FDA tarafından yayınlanan balıkla ilgili önerilerde, balıkların farklı miktarlarda sağlıklı yağlar içerdiği hatırlatıldı. 
     Omega-3 yağ asitleri som balığı, alabalık, uskumru ve sardalyada daha çok bulunuyor. 
     Araştırmalarda yüksek düzeyde omega-3 yağ asidinin iltihaplanmayı engelleyici madde olarak kalp hastalıkları ile kireçlenmenin önlenmesi ve tedavisinde olumlu rol oynadığı ortaya çıktı. Omega-3 yağ asidi, ayrıca kalp ritmi ile beyin ve sinir sitemini düzenleyerek, depresyonun önlenmesi ve tedavisinde olumlu rol oynuyor. 
     FDA'in uyarısında, çiftliklerde yetiştirilen balıkların daha az omega-3 ve omega-6 yağı içerdiğine dikkat çekildi. ABD Tarım Bakanlığı tarafından yaptırılan tahlillere göre, bu tür balıklar daha çok doymuş yağ içeriyor. 
     Omega-6 yağ asidi, sağlıklı cilt için büyük önem taşıyor. 
     Uyarıda, ayrıca çiftlik balıklarının antibiyotik ile çiftliklerin civarında kullanılan ve yağmurla havuza bulaşabilen böcek zehri içerebildiği kaydedildi. 
     FDA, 2001 yılında sinir sistemini olumsuz etkileyen maddeler içerdiği gerekçesiyle çocukların, hamile veya hamile kalmak isteyen kadınların köpek balığı, kılıç balığı ve kiremit balığı yememelerini önermişti. 
     Kısa bir süre önce Avrupa Birliği de, çiftlik balıklarının yetiştirilmesi sırasında renklendirici maddeler kullanılmasını yasaklamıştı. Bu maddelerin insan retinasını olumsuz etkilediği bildirildi. 
     




</TEXT>
</DOC>
