<DOC>
<DOCNO> 194438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur12.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanın adadan Çanakkale'ye sevki için 5 milyar istenince... 
</HEADLINE>
<TEXT>

     Çanakkale'nin Gökçeada İlçesi'nde, motosikletiyle bir minibüse çarpan ve boyun travması geçiren Sabri Kaya'nın adadan Çanakkale'ye sevki sorun oldu. 
     Dün Gökçeada merkezinde meydana gelen kazada, motosikleti ile evine dönerken önünde giden bir minibüse arkadan çarpan ve kazada boyun travması geçiren Sabri Kaya 66 , çevredeki vatandaşlar tarafından ilçe devlet hastanesine kaldırıldı. 
     Burada ilk müdahalesi yapılan ve Çanakkale'ye sevk edilmesi karar verilen hasta için, adaya tek ulaşım olan denizyoluyla sevki için 5 milyar lira ödenmesi istenince, ailesi isyan etti. Sabri Kaya, bugün normal ulaşımını yapan ''Bandırma'' feribotuyla Gökçeada'dan Çanakkale'ye getirilerek, Çanakkale Devlet Hastanesi'nde tedavi altına alındı Sabri Kaya'nın eşi Ayşe Kaya hastanede gazetecilere yaptığı açıklamada, kazadan sonra eşinin Çanakkale'ye sevk edilmesine karar verildiğini belirterek, ''Ancak, deniz ulaşımının yapılabilmesi için bana 5 milyar lira ödemem gerektiği bildirildi. Bu paranın ödenmesi halinde feribotun özel sefer yapabileceği bildirildi. Bu parayı ödememiz mümkün değildi. Dünden bu yana biz ulaşımın yapılmasını bekliyorduk. Ancak tüm müracaatlarımıza rağmen ulaşım bir türlü yapılamadı. Eşimi ancak bugün Çanakkale'ye getirebildik. İnsan hayatı bu kadar ucuz mu Biz Gökçeada'da yaşadığımız için suçlu muyuz'' diyerek tepkisini dile getirdi. 
     Türkiye Denizcilik İşletmeleri TDİ yetkilileri ise feribot veya geminin özel sevki için son 2 yıldan bu yana ücret talep edilmeye başlandığını kaydettiler. 

     
</TEXT>
</DOC>
