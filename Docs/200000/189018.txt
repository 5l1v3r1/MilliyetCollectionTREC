<DOC>
<DOCNO> 189018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun42.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü sokaklarına panzerler hakim... 
</HEADLINE>
<TEXT>

     Azerbaycan'da dün yapılan cumhurbaşkanlığı seçimlerinin ardından anamuhalefet konumundaki Müsavat Partisi'nin Genel Başkanı ve cumhurbaşkanı adayı İsa Kamber yanlılarının gösterileri, başkent Bakü sokaklarında gergin anların yaşanmasına neden oldu. 
     Ağırlıklı olarak Müsavat Partisi yandaşlarından oluşan göstericilerin Azadlık meydanından çıkarılması sırasında çok sayıda güvenlik görevlisi ve gösterici yaralandı. 
     Azadlık meydanında yaşanan olayların ardından çevrede geniş güvenlik önlemleri alınırken, meydan ve çevresine zırhlı çevik kuvvet ekiplerinin yanı sıra çok sayıda asker geldi. 
     Göstericilerin kentin sokaklarına dağılmasının ardından askerlerin gruplar halinde kent merkezinde panzerler ve eğitimli köpeklerle dolaşması, başkent sakinleri arasında şaşkınlıkla karşılanırken, bazı mağazaların kepenk kapattığı dikkati çekti. 
     Bakü merkezinde yer alan Fantanlar Meydanı'na giren bir grup gösterici, ellerindeki sopalarla bazı reklam panoları ve üzerinde Cumhurbaşkanı Haydar Aliyev ve yeni cumhurbaşkanı seçildiğine kesin gözüyle bakılan oğlu İlham Aliyev'in afişlerinin yer aldığı mağaza vitrinlerini kırdı. 
     Müsavat Partisi'nin merkez binasının bulunduğu caddedeki ve arka sokaklarda da gruplar halinde toplanan göstericiler ile güvenlik güçleri arasında çıkan çatışmalarda da çok sayıda polis aracının camlarının kırıldığı ve araçların tahrip edildiği görüldü. 
     
</TEXT>
</DOC>
