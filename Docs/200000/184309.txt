<DOC>
<DOCNO> 184309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun29.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu, Irak'ta Türkiye'nin önünü açtı 
</HEADLINE>
<TEXT>

     Avrupa Parlamentosu'nda AP bugün kabul edilen bir tavsiye kararında, Irak'ın yeniden yapılandırılmasının BM denetimi altında olması istendi. 
     Yeşil Grup parlamenterlerin, ''Irak'a komşu ülkelerin, bölgede gerilimin artırılmasını önlemek için, Irak topraklarına asker göndermekten kaçınması gerektiği'' savunulan bir değişiklik önergesi, genel kurulda yapılan oylamada reddedildi. 
     Parlamento, Alman parlamenter Elmar Brok'un, Irak konusunda hazırladığı tavsiye karar tasarısını, genel kurul oturumunda oylayarak kabul etti. 
     
     PETROL IRAKLILARIN 
     Kararda, ''başta petrol olmak üzere Irak doğal kaynaklarının, Irak halkına ait olduğu'' vurgulandı ve ''doğal kaynaklarını yönetiminin Irak halkını denetiminde olması gerektiği'' ifade edildi. 
     AP kararında, petrol ve doğal kaynakların yönetiminin, Irak'ın seçilmiş temsilcileri göreve başlayana kadar BM'nin denetiminde olması istendi. 
     ''Irak'ta halk tarafından seçilmiş bir idarenin vakit geçirmeden işbaşı yapması gerektiği'' ifade edilen kararda, ''Irak'ın toprak bütünlüğüne ve egemenliğine saygı gösterilerek, demokratik sürecin işletilmesi gerektiği'' kaydedildi. 
     Kararda, Saddam yönetimi sırasında insan hakları ihlallerinde bulunan suçluların Irak için oluşturulacak uluslararası ceza mahkemesinde yargılanması talep edildi. 
     AB'nin Irak'a yönelik insani yardımları artırması gerektiği kaydedilen kararda, 15'lerin Irak'ta demokrasinin ve insan haklarının gelişmesi için de gereken çabayı göstermesi istendi. 
     Kararda, AB'nin Irak konusunda özel bir temsilci ataması çağrısında bulunuldu. 
     
</TEXT>
</DOC>
