<DOC>
<DOCNO> 194664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/ekonomi/aeko.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 milyar dolar pazarlığı 
</HEADLINE>
<TEXT>

   Tekel'in sigara bölümüne 1.1 milyar dolarla en yüksek teklifi veren Japon JTI şirketinden rakamı 1.5 milyar dolara kadar çıkarmasının isteneceği belirtiliyor 
      EKONOMİ SERVİSİ 
   
   Tekel ihalesine beklenenin altında teklif getiren Japan Tobacco International'dan JTI , fiyatını bir kez daha revize etmesi istenecek. CNBC - E'nin haberine göre Maliye Bakanı Kemal Unakıtan'ın da katılacağı toplantıda, en yüksek teklifi getiren JTI'dan teklifini revize etmesinin istenmesi bekleniyor. 
   JTI'nın 1 milyar 150 milyon dolarlık teklifini 1.5 milyar dolara kadar çıkarması istenecek. Eğer anlaşma sağlanamazsa komisyon iptal kararını, Özelleştirme İdaresi Başkanı'nın ÖİB imzasıyla açıklayacak. Bilindiği gibi ÖİB Başkanı Metin Kilci daha önce yaptığı açıklamada, JTI'nın teklifinin çok düşük olduğunu belirtmiş ve bu teklifin Özelleştirme Yüksek Kurulu'na bile sunulmaması gerektiğini söylemişti. 
   Yetkililer, ihalenin iptali halinde iptal kararının Özelleştirme Yüksek Kurulu'na sunulmayacağını belirterek, geçici teminat tutarına daha fazla faiz işlememesi için açıklamanın hemen yapılacağını söyledi. Şirketin verdiği fiyatı revize etmesinin istenmesine neden olarak, JTI Genel Müdürü Rio Suktujui'nin, Financial Times gazetesinde özelleştirme ihalesinden önce verdiği demeçte, Tekel'e 1.6 milyar dolar verebileceklerini açıklamış olması gösteriliyor. 
   
   JTI'dan açıklama yok 
   JTI şirket sözcüsü Guy Cote ise dün Milliyet'in sorusu üzerine, Tekel'in özelleştirmesi ile ilgili olarak olay şöyle ya da böyle bir çözüme kavuşuncaya kadar açıklama yapmama kararı aldıklarını, yönetimin bunu yasakladığını söyledi. Yönetimin bu konunun çok gizli kalmasını istediğini belirten Cote, sürecin bir sonuca ulaşması ile birlikte bir açıklama yapacaklarını dile getirdi. 
   JTI'nın ürettiği sigara markaları arasında, Camel, Winston, Salem, Montecarlo ve Mild Seven bulunuyor. 
   
   Japonlar sigarayı azalttı    Japon hükümetinin sigara vergilerini yükseltmesiyle Japonya da istediği k rı elde edemeyen dünyanın üçüncü büyük sigara üreticisi Japan Tobacco International JTI , kayıplarını yurtdışına açılarak telafi etmeyi amaçlıyor. 
   Öte yandan şirket 30 yıldır Japonya'da elinde tuttuğu Marlboro markasını üretme hakkını da bu yıl süresi dolması nedeniyle kaybetti. Japonya'da ekonomik ve sağlık endişeleri nedeniyle Japonlar'ın sigara içme düzeyinin en alt seviyeye indiği belirtiliyor. 
   Yapılan araştırmalara göre, Japonlar'ın yüzde 30.3'ü sigara içiyor. Tütün sektörünün ciddi bir konsolidasyon içinde olduğu şu dönemde Philip Morris ve BAT gibi devler birçok ülkede ihaleler alırken JTI'nın da varlığını devam ettirebilmesi için yüzde 10'luk pazar payına sahip olduğu Türkiye'de Tekel'i alması son derece önemli. 
   
   'Borsada fazlasını veririz'    Borsa Yatırımcıları Derneği BORYAD Başkanı Ali Bahçuvan, firmaların birkaç yıllık karlarına karşılık gelen bedellerle özelleştirilmemesi gerektiğini belirterek, "Biz yatırımcılar olarak, borsada bu fiyatların daha fazlasını vermeye hazırız" dedi. Bahçuvan, "Bu firmalar eğer ucuz bir fiyata satılacaksa gene vatandaşlarımıza topluca halka arz edilmelidir" dedi. Bugün borsada işlem gören hisse senetleri incelendiğinde ciro ve k r rakamları daha düşük olmasına rağmen Tekel'den yüksek veya Tekel'e yakın piyasa değerlerinde işlem görmekte olan birçok hisse senedi bulunduğuna işaret eden Bahçuvan, "Yatırımcı bu tabloyu gördüğünde, 'borsadaki hisseler mi çok pahalı yoksa Tekel mi çok ucuz fiyata satılıyor' diye düşünmeye başlamıştır" dedi. 
   
   
</TEXT>
</DOC>
