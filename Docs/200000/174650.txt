<DOC>
<DOCNO> 174650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yazar/sazak.html </URL>
<DATE> 2003/08/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Üçüncü grup 
</HEADLINE>
<TEXT>

   
   Ağustos Şurası da geride kaldıktan sonra yaz durgunluğuna giren başkent kulislerinde 'eylül senaryoları' konuşulmaya başlandı. 
   TBMM Anayasa gereği 1 Ekim'e dek tatilde. 
   Ancak Meclis'in AKP tarafından 'olağanüstü' toplantıya çağrılmasını gerektirebilecek iki gelişme bekleniyor. 
   Orman yağmasına izin veren Anayasa değişikliğinin Cumhurbaşkanı'nca ikinci kez 'veto' edilmesi ya da 'referandum'a götürülmesi. Irak'a asker gönderilmesi. 
   Çankaya'nın 2 B değişikliğini Meclis'e iade olasılığı yüksek. Sezer bu talanı onaylamaz. Hemen referandum yolunu açmasa bile veto eder 
   AKP hükümeti ormanlarla ilgili Anayasa değişikliğini Meclis'ten geçirirken 367 çıtasını aşmıştı. Bu rakam AKP'yi sonbahardaki Anayasa değişikliği konusunda umutlandırdı. Eve dönüş yasası nedeniyle CHP'den kopan milletvekilleri dahil Meclis'te 'transfer'e kapıyı açan AKP, Anayasa'yı çok daha rahat değiştirebileceği bir çoğunluk peşinde. 
   TBMM eylülde 'olağanüstü' toplanırsa Türkiye açısından kritik bir karar daha gündeme getirilecek. 
   Irak'a asker gönderilmesi... 
   AKP, 1 Mart tezkeresinde olduğu gibi bu defa da zorlanıyor. 
   Cumhurbaşkanı Sezer'i 'ikna' çabalarında Erdoğan - Gül yönetimi etkili olamadı. AKP'nin içinde de huzursuzluk var. Kabine üyeleri arasında 'Ne değişti de Abdullah Gül, başbakan olarak tereddüt gösterdiği konuda şimdi asker gönderelim noktasına geldi. Orada evlatlarımız şehit düşerse hesabını nasıl veririz' sesleri yükseliyor. Topu MGK'ya atarak 'devlet kararı' çıkartma düşüncesi de samimi bulunmuyor. Bu defa askeri kanattan 'Hani MGK sivilleşmişti ' dokundurması yapılıyor. 
   Arınç faktörü de unutulmamalı. 
   AKP, top çevireyim derken 'ikinci golü' de kalesinde görebilir. Üstelik kendi ayağından 
   Meclis'te 'üçüncü grup' senaryosuna gelince... 
   Yargıtay'daki DEHAP davası 11 Eylül'de karara bağlanacak. 
   3 Kasım seçimleri öncesinde Yargıtay Cumhuriyet Başsavcılığınca DEHAP'ın örgütlenmesini tamamlamadığı ve seçime katılamayacağı konusunda Yüksek Seçim Kurulu'na itirazda bulunulmuştu. YSK bunu reddetti ancak Ankara Ağır Ceza Mahkemesi'ndeki davada DEHAP yöneticileri 'evrakta sahtecilik'ten mahkum oldular. Yargıtay 11 Eylül'de son kararı verecek. Onama çıkarsa DYP'nin itirazı YSK'da görüşülecek. 
   Seçimleri tümüyle iptal uygulaması güç. DEHAP nedeniyle baraja takıldığı iddiasındaki Doğru Yol'a Meclis yolunu açacak bir sonuç AKP ve CHP'ye ait kimi koltukların boşalmasını ve DYP'nin 60 - 70 milletvekiliyle parlamentoda temsilini olanaklı kılabilir. 
   Bu spekülasyonu 2004 Nisan'ında yerel ve genel seçimlerin birlikte yapılacağına kadar götürenler var. 
   Eylülü bekleyelim. 
   
      
   
</TEXT>
</DOC>
