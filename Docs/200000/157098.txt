<DOC>
<DOCNO> 157098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo01.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de galibiyet sevinci... Cimbom'u yine yendi... 
</HEADLINE>
<TEXT>

     Türkiye Basketbol Ligi play-off çeyrek finalinin 3. maçında Galatasaray'ı 74-71 yenerek, seride 2-2 beraberliği sağlayan Fenerbahçe'de, galibiyetin sevinci yaşanıyor. 
     Fenerbahçe Antrenörü Murat Özgül, Galatasaray karşısında iyi mücadele ettiklerini ve maçı kazanarak seride beraberliği sağladıklarını söyledi. 
     Özgül, maç sonrası düzenlediği basın toplantısında, karşılaşmanın son saniyelerinde deneyimsizlikler nedeniyle sıkıntı yaşadıklarını, ancak yine de kazanmasını bildiklerini kaydetti. 
     Galatasaray ile yapılan seri maçlarda genç oyuncuların iyi mücadele ettiğini vurgulayan Özgül, şöyle konuştu 
     ''Bu bizim için sevindirici bir durum. Camianın da Galatasaray'a üstünlük sağlayıp, bu turu geçme sevincine ihtiyacı var. Dickel'ı ilk yarıda sakatlığı nedeniyle oynatamadık. İkinci yarıda da Wilkerson sakatlandı ve bu oyuncuyu fazla kullanamadık. Maçı kazandık. Şimdi son karşılaşmayı düşünüyoruz. Fenerbahçe taraftarları da son derece düzgün ve ahlaklı bir şekilde takımlarını destekliyor. Turu geçersek, onların büyük katkısı olacak.'' Fenerbahçe Kulübü Yönetim Kurulu Üyesi ve Basketbol Şube Sorumlusu Murat Aşık da, Galatasaray maçının kendileri için çok önemli olduğunu ifade ederek, ''Sezon içinde iki şampiyonluk var. Biri normal şampiyonluk. Öteki de bu tür serideki galibiyet sonrası ortaya çıkan şampiyonluk. Camiamız da bu seriyi üstün bitirmekle şampiyonluğun eşdeğer olduğunun bilincinde. Bu yüzden son maçta taraftarların salonu tamamen dolduracağına inanıyorum. Gençlere yönelik yatırımlarımız var. Gelecek sezon gerekli takviyelerle Avrupa'da ve Türkiye'de büyük başarılara imza atacağız'' diye konuştu. 
     
     MAÇTAN NOTLAR 
     Fenerbahçe, 1-0 yenik başladığı ve 2-0 geriye düştüğü çeyrek final serisinde, 3. maçı kazanarak durumu 2-2 beraberliğe taşımayı başardı. 
     Seri maçlarda çok önemli olaylar yaşanmazken, son maçta Galatasaraylı taraftarların sahaya yanıcı madde atması nedeniyle karşılaşma kısa bir süre durdu. 
     Maçın son saniyesinde de Fenerbahçeli Erdal'ın yaptığı hücum faul sonrası, sarı-lacivertli taraftarlar hakemlere tepki göstererek sahaya yabancı madde attı. Fenerbahçeli oyuncular ve teknik heyet, taraftarları sakin olmaları konusunda uyardı. 
     Fenerbahçe Kulübü Asbaşkanı Murat Özaydınlı'nın da izlediği maça, sarı-lacivertli taraftarlar daha çok ilgi gösterdi. 
     Galatasaraylı taraftarlardan daha fazla sayıda Fenerbahçeli taraftar tribünlerde yer aldı ve maç boyunca takımlarını destekledi. 
     
</TEXT>
</DOC>
