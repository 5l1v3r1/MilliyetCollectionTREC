<DOC>
<DOCNO> 170189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun20.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'daki uçak kazasına insan hatası yol açmış... 
</HEADLINE>
<TEXT>

     İspanya Savunma Bakanı Federico Trillo, YAK 42 tipi Ukrayna uçağının Mayıs ayında Trabzon'da düşmesine insan hatasının yol açtığının ortaya çıktığını söyledi. 
     Trillo, dün akşam İspanyol parlamentosundaki komisyonda yaptığı konuşmada, 75 kişinin öldüğü kazanın ardından kurulan uluslararası araştırma komisyonunun geçici sonuçlarından söz ederek, ''Faciaya, nedenleri henüz bilinmeyen bir insan hatası yol açmış'' dedi. 
     Bakan Trillo, kazanın mürettebatın yorgunluğuna bağlı olabileceği tezini göz ardı ederek, ''Dinlenme zamanı İspanyol mevzuatına uygundu. YAK-42 mürettebatı İspanyol düzenlemelerinde belirlenen maksimum faaliyet sınırlarını aşmamıştı. Ayrıca kazaya dış faktörlerin neden olmadığı da görülüyor. Her ne kadar meteoroloji koşulları ideal değilse bile, hiçbir şekilde normal şartlardaki inişe engel teşkil etmiyordu'' diye konuştu. 
     İspanyol Bakan, düşen uçağın gereken bütün uçuş sertifikalarına sahip olduğunu, ayrıca 3 Nisan'da 600 saatlik uçuştan sonra yapılması gereken zorunlu bakımdan geçirildiğini de belirtti. 
     Düşen uçakta Afganistan'daki görevlerinden dönen 62 İspanyol asker ile 13 kişilik Ukraynalı mürettebat bulunuyordu. 
     
</TEXT>
</DOC>
