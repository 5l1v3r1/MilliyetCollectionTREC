<DOC>
<DOCNO> 173489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/soneko08.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çingene palamudu, Karadenizli'nin yüzünü güldürdü... 
</HEADLINE>
<TEXT>

     Karadeniz'de mevsiminden önce başlayan çingene palamudu avı balıkçıların yüzünü güldürdü. 
     Giresun Balıkçılar Kooperatifi Başkanı Muzaffer Kalafat, Karadeniz'de bu yıl mevsiminden önce başlayan çingene palamudu avının, 1 Eylül'de başlayacak yeni av sezonu öncesi kendilerine büyük moral verdiğini belirtti. 
     Karadeniz'de yaz mevsimi boyunca verimsiz bir av sezonu yaşandığını ifade eden Kalafat, son günlerde çingene palamudunun bol miktarda avlanmasının uzun süredir boş ağlarla dönen kıyı balıkçılarının yüzünü güldürdüğünü ifade etti. 
     Çingene palamudu ile birlikte istavritin de bol miktarda avlanmaya başlandığını kaydeden Kalafat, ''Umarız bu bereketli av, 1 Eylül'den sonra da devam eder. Hem bizler kazanır, hem de vatandaşlar ucuz balık yeme olanağı bulur'' diye konuştu. 
     Giresun'da çingene palamudunun tanesi 1 milyon lira ile 1.5 milyon lira arasında değişen fiyatlardan satışa sunuluyor. 
     
</TEXT>
</DOC>
