<DOC>
<DOCNO> 194392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko07.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker almadı, 60 bin çift ayakkabı elde kaldı... 
</HEADLINE>
<TEXT>

     Hava Kuvvetleri Komutanlığı'nın, 2001 yılında sipariş ettiği 60 bin ayakkabıyı, teknik şartnameyi taşımadığı gerekçesiyle almaması nedeniyle ayakkabılar, Sümer Holding'in elinde kaldı. Holding, değeri 1 trilyon liraya yaklaşan ayakkabılar için ayrıca taşıma ve toplama masrafı ödedi. 
     Milli Savunma Bakanlığı'nın 1998'den itibaren ordunun ihtiyaçlarını özel sektörden sağlamaya yönelik politika değişikliği, Sümer Holding'in satışlarını ve stoklarını olumsuz etkiledi. Ordunun ihalelerinden pay almakta zorlanan holdingin stoklarında, halen 140 bin çift ayakkabı ile büyük bölümü haki renkte 110 bin metre kumaş bulunuyor. 
     Holding, söz konusu stokların eritilmesi için toptan ve perakende satışlarda yüzde 25'e varan fiyat indirimi dahil, değişik yöntemler deniyor. 
     Sümer Holding'in TBMM KİT Komisyonu'na sunulan 2001 yılına ilişkin alt komisyon raporuna göre, Hava Kuvvetleri Komutanlığı'nın 2001 yılı ihtiyacı 20 bin çift yazlık ve 40 bin çift kışlık iskarpin siparişiyle ilgili olarak Milli Savunma Bakanlığı ile 26 Temmuz 2001'de protokol imzalandı. Teknik şartname ve mühürlü muayeneye göre üretim için 2 Ağustos 2001'de Beykoz Deri Kundura işletmesine talimat verildi. Talimattan 3 ay önce de 3 Mayıs 2001'de teknik şartname işletmeye gönderildi. İşletme, Ekim 2001-Ocak 2002 döneminde üretimi gerçekleştirerek, Mayıs 2002'ye kadar ayakkabıların parti parti teslimini tamamladı. Milli Savunma Bakanlığı'nca ayakkabıların tesliminden sonra yapılan imalat ve tesellüm muayenelerinde, şartnameye 8 noktada aykırılık tespit ederek, protokolü feshetti ve 2002 yılı Nisan ayında bunu Sümer Holding'e bildirdi. Holding, protokolün feshi konusunda zamanında itirazda bulunmazken, protokol uyarınca, zamanında teslim edilmeyen 60 bin ayakkabı nedeniyle, mal bedeli olan 998 milyar liranın yüzde 6'sı tutarında, 59 milyar 880 milyon lira ayrıca ceza ödemek durumunda kaldı. Ayrıca, reddedilen ayakkabıların tekrar Beykoz İşletmesi'ne iadesi için de 11.3 milyar liralık nakliye ve hamaliye ücreti ödendi. Böylece, 998 milyar liralık 60 bin ayakkabı Sümer Holding'in elinde kaldı, hem de yaklaşık 71.2 milyar liradan fazla ceza ve taşıma ücreti ödenmek durumunda kalındı. 
     KİT alt komisyon raporuna göre işletme, protokolde yer alan ''her parti ile birlikte en az imalat sırasında yapılmış bir muayene raporu ibraz edilmedikçe parti teslim alınmayacaktır'' şartına rağmen, imalatın yapıldığı 2001 yılı Ekim-Kasım aylarında Milli Savunma Bakanlığı'na bildirimde bulunulmadı. Aralık ayında yapılan bildirime istinaden yapılan imalat muayenelerinde ise üretimin büyük bölümünün yapılmış olması nedeniyle, şartnameye uygunsuzluğun tespiti yüzünden zararın minimumda tutulması mümkün olmadı. 
     Raporda, stokta bulunan 60 bin çift ayakkabının bugünkü değerinin, hem protokol satış fiyatı olan 998 milyar lirayı hem de ödenen 71.2 milyar liralık zarar ve nakliye giderlerini karşılayacak ve ayrıca artı değer bırakabilecek tutarda olduğu belirtildi. 
     Bu olay nedeniyle yapılan soruşturma sonucunda da, bu ayakkabıların satışının zararla sonuçlanması halinde, idari sorumlular hakkında hukuki işlem yapılmasına karar verildi. 
     
     TOPLAM STOK TUTARI 70 TRİLYON LİRA 
     Milli Savunma Bakanlığı'nın almadığı 60 bin çift ayakkabı dahil, Sümer Holding'in stoklarında, halen 140 bin çift ayakkabı, büyük bölümü haki renkte 110 bin metre kumaş bulunuyor. 
     Özelleştirmeyi hızlandırmak üzere tasfiye süreci başlatan holding yönetimi, halen faaliyette bulunan 7 mağazayı yıl sonuna kadar, bölge müdürlükleri ve pazarlama birimlerini gelecek yıl Şubat ayına kadar satma ve kapatma kararı aldı. Bu mağazalarda bulunan 40 trilyon lira, fabrika stoklarında bulunan 30 trilyon lira olmak üzere 70 trilyon liralık malın eritilmesi için kampanya başlatıldı. Bu kapsamda, 280 bayiye mektup yazılarak, cirosunun üzerinde mal talep edenlere yüzde 15 indirim yapılacağı duyuruldu. Ayrıca halen faaliyette bulunan mağazalarda uygulanan fiyatlarda da yüzde 25'e varan indirimler yapıldı. Bayilerden gelen taleplerin değerlendirilme aşamasında olduğu öğrenildi. 
     Stoklardaki malların çoğunu, asker, polis gibi özel birimlere yönelik üretilen giysiler oluşturduğu için, perakende satış olmaması halinde, açık artırma gibi toplu satış yöntemleri denenecek. 
     
     BAYTEKS YÖNETİM KURULU BAŞKANI BAYRAM 
     Milli Savunma Bakanlığı'nın ordu için açtığı giysi alımı ihalelerine katılan Bayteks Giyim San. ve Tic. Ltd. Şti. Yönetim Kurulu Başkanı Süleyman Bayram, ordunun 1998'den itibaren bu tür alımlarında özel sektöre yöneldiğini belirtti. 
     Ordunun, yılda ortalama 200-300 bin çift ayakkabı, iç giysiler hariç aynı miktarda da takım elbise aldığını, bunun yılda 5 milyon metre kumaş anlamına geldiğini kaydeden Bayram, şu bilgiyi verdi 
     ''Ordu, önceden Sümer Holding'ten sözleşme ile mal alırdı. İhaleleri özel sektöre açtıktan sonra, ordunun alım fiyatları 3'te bire düştü. Çünkü, Sümer Holdig'te işçilik maliyetleri çok yüksek. Bizimle rekabet etmesi mümkün değil. Halen, orduya giysi veren 10 civarında müteahhit firma var. Bunlar çok yüksek standartlarda üretim yapıyor. Üretilen mallar, ordunun kendi laboratuvarlarında test ediliyor. Eğer bu sonuçlara itiraz ederseniz, başka laboratuvarlarda da yaptırabilirsiniz. Teknik standartlar oldukça yüksek. Teknik şartnameye uymazsanız, malı almaz.'' Kumaşlarda, güneşte solmaya dayanıklılığı belirleyen ''ışık haslığı'' testi uygulandığını anlatan Bayram, bu standardı tutturamayan giysi ve kumaşların da ordu tarafından alınmadığını ifade etti. 
     Bayteks, Sümer Holding'in, askeri ayakkabı üretilen Sarıkamış Ayakkabı İşletmesi'ne 125 bin dolar ile en yüksek teklifi verdi. İhale sonucu, Özelleştirme Yüksek Kurulu'nun onayına sunulacak. 
     Süleyman Bayram, üretim şartı olmamasına karşın, fabrikayı almaları halinde üretime devam edeceklerini söyledi. 
     
</TEXT>
</DOC>
