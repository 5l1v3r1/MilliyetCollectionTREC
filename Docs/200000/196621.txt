<DOC>
<DOCNO> 196621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo06.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Denizlisporlu İsmet'i takibe aldı... 
</HEADLINE>
<TEXT>

     Birinci Süper Futbol Ligi'nde bekleneni veremeyen Konyaspor, transfer döneminde stoper ve orta saha oyuncusu alarak, kadroyu güçlendirmek istiyor. 
     Kulüp İkinci Başkanı Faruk Turhan, Süper Lig'e yükselmelerinin ardından çok iyi transferler yaptıklarını, ancak istedikleri istikrarı yakalayamadıklarını anlattı. 
     Bu nedenle kadroya takviye yapmak gerektiği gerçeğiyle karşı karşıya kaldıklarını vurgulayan Turhan, ihtiyaç duyulan mevkiler için futbolcu arayışına girdiklerini kaydetti. 
     İlk olarak her mevkide oynayabilecek çok yönlü bir futbolcu olan Denizlisporlu İsmet ile görüştüklerini ve Konya'ya davet ettiklerini bildiren Turhan, ''Orta sahada ligin başından bu yana sorun yaşadık. Hasan'ın sakatlanması ile birlikte bu mevkiye takviye şart oldu'' dedi. 
     Turhan, transfer döneminde stoper ve orta saha oyuncusu olmak üzere 2 futbolcu almayı planladıklarını belirterek, ''Yabancı kesinlikle düşünmüyoruz. Ligin ortasında yaşanacak uyum sorununu kaldıracak güçte değiliz. Birkaç futbolcuyu yakından izliyoruz. İkinci yarıya güçlü bir kadroyla girmeyi hedefliyoruz'' diye konuştu. 
     Faruk Turhan, ayrıca forvet için futbolcu transferinin kesinlikle gündemde olmadığını, Türkiye'nin en iyi ileri üçlüsünün Konyaspor'da bulunduğunu sözlerine ekledi. 
     
</TEXT>
</DOC>
