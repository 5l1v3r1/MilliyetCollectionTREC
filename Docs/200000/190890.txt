<DOC>
<DOCNO> 190890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy20.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Saygın ANAP'tan ihraç edildi    ANAP Merkez Disiplin Kurulu, İzmir Büyükşehir Belediye Başkanlığı için kulis yaptığı ve AKP ile flört ettiği iddia edilen eski bakan Işılay Saygın ile eski İzmir İl Başkanı Bilal Doğan'ın partiden ihraç edilmesini kararlaştırdı. ANAP Genel Başkanı Ali Talip Özdemir, "Konjonktürden kaynaklanan nedenlerle başka partilerle ilişki kuranlara ve ANAP'ı terk etme meyline girerek partiye zarar verenlere müsamaha etmeyiz" dedi. 
   
   Bingöllü başkana tuhaf soruşturma    İçişleri Bakanlığı, "kaçak ve ruhsatsız" olduğu gerekçesiyle depremzedeler için yaptırılan toplu konutların yıkımına karar veren Bingöl Belediye Başkanı DEHAP'lı Feyzullah Karaarslan hakkında, "Hazine arazisine yapılan imara aykırı yapılar", "kaldırım işgalleri ve şehir merkezindeki başıboş hayvanlarının durumu" nedeniyle soruşturma açtı. Basın toplantısında İçişleri Bakanlığı'na savunma vermeyeceğini ifade eden Karaarslan, "İmara aykırı yapılaşmalara karşı yürüttüğümüz mücadele herkes tarafından bilinirken, imara aykırı yapılaşma nedeniyle soruşturmaya tabi tutuluyoruz" dedi. 
   Karaarslan, şunları söyledi "Sokakta başıboş gezen hayvanlara yönelik çeşitli tedbirler de aldık. Fakat imkanlarımız bunları engellemeye yetmedi. Hiçbir kurum bize yardım etmedi." n BİNGÖL AA 
   
   Robertson hem veda etti hem asker istedi    NATO Genel Sekreteri George Robertson, veda ziyareti için geldiği Ankara'dan Afganistan'daki İstikrar Gücü'nün ISAF bölgeler bazında genişletilecek yeni birimleri için yeni asker istedi. Robertson, Türkiye'nin Irak'a asker göndermesi durumunda NATO'nun desteğinin süreceğini de belirtti. Görevini aralıkta bırakacak olan Robertson, dün Cumhurbaşkanı Sezer, Genelkurmay Başkanı Org. Özkök ve Dışişleri Bakanı Gül ile bir araya geldi. Robertson, "Türkiye'nin Irak'a asker göndermesi söz konusu olursa, biz yine burada da desteğimizi sürdüreceğiz" dedi. Robertson, Afganistan'da Kabil dışında da güvenlik ve istikrarın sağlanması için Türkiye'nin de asker gönderilmesini istedi. 
   
   Cumhuriyet trenini askerler karşıladı    Çok sesli müziğin kurumsallaşmasındaki temel kurum olan Muzikai Hümayun temsili olarak İstanbul'dan Ankara'ya Cumhuriyet Treni ile getirildi. Ankara Garı askerlerle doldu, taştı. Ankara Valisi Yahya Gür ile Garnizon Komutanı Korgeneral Ömer Keçecigil'in yanı sıra 11 general ve 200 subay - astsubay karşılamada hazır bulundu. Törende hiçbir siyasi isim yer almadı. Bandoların yer aldığı kortej marşlarla Anıtkabir'e geçti. 
   
   
   
</TEXT>
</DOC>
