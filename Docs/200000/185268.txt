<DOC>
<DOCNO> 185268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun01.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar ödüllü yönetmen ve yazar Elie Kazan öldü... 
</HEADLINE>
<TEXT>

     2 Oscar ödüllü film yönetmeni ve yazar Elia Kazan'ın 94 yaşında öldüğü bildirildi. 
     Kazan'ın avukatı Floria Lasky, ünlü yönetmen ve yazarın Manhattan'daki evinde öldüğünü belirtti. Kariyeri boyunca ''The Skin of Our Teeth'', ''A Streetcar Named Desire'', ''Death of a Salesman'', Cat on a Hot Tin, Roof and J.B, adlı piyesleriyle 5 kez Pulitzer Ödülü kazanmış olan Kazan'ın, Roof and J.B adlı piyesi ayrıca Tony Ödülü'ne layık görüldü. 
     Kazan, Hollywood'daki yönetmenlik kariyeri boyunca ''Gentleman's Agreement'' ve ''On the Waterfront'' adlı filmleriyle 2 kez Oscar ödülü kazandı. 
     50'li yaşlarında tekrar yazarlığa dönen ve 6 roman yazan Kazan'ın eserleri birkaç kez en çok satan romanlar listesine girmeyi başardı. 
     
     KAZAN'IN GEÇMİŞİ 

     Türkiye'de yaşayan Rum kökenli anne babanın oğlu olarak İstanbul'da dünyaya gelen Elia Kazancıoğlu, 4 yaşındayken ailesiyle birlikte ABD'ye göç etti. 
     William College üniversitesinden onur listesine girerek mezun olan Kazan, tiyatro oyuncusu olmak isteğiyle 1930 yılında Yale School of Drama'ya yazıldı. İki yıl sonra Lee Strasberg'in Group Theatre topluluğuna katıldı. 
     1934'te Komünist Parti'ye giren Kazan, tiyatro müdürünü görevden almak isteyen partinin müdür Strasberg'e karşı başlattığı entrikalara katılmayınca 1936'da partiden atıldı. 
     Kazan, daha fazla insana ulaşmak için sinemaya yöneldi. Anatole Litvak'ın yönetimi altında çekilen ''City Of Conguest'' filminde oyuncu olarak rol aldı. Çok sayıda belgesel çekti ve Broadway'de çalıştı. 
     Kazan, 1945 yılında ilk uzun metrajlı filmi ''A Tree Grows in Brooklyn''i çevirdi. İki yıl sonra çevirdiği ''Gentleman's Agreement'' üç Oscar'la ödüllendirildi. 
     Kazan, 1947 yılında Cheryl Crawford ile birlikte Actors Studio adlı kendi aktörlük okulunu kurdu. İlk öğrencisi Marlon Brando'nun üne kavuşmasını sağladı. Kazan 1952'de, geçmişinde komünizme bulaştığı için ''Amerika'ya Karşı Çalışmaları Araştırma Komisyonu'' önünde ifade vermeye çağrıldı ve dönemin birçok sinema çalışanını ihbar etti. 
     1954 yaptığı ''On The Waterfront'' filmi birçok eleştirmen tarafından Kazan'ın kişisel başarısızlığıyla hesaplaşması olarak yorumlandı ve film tam 8 dalda Oscar aldı. 
     James Dean de Kazan'ın öğrencileri arasındaydı. James Dean, Kazan'ın 1955 yapımı ''East Of Eden'' adlı filminde oynayarak bir kült figürü olmak payesine erişti. 
     Ailesinin kökeni Kayseri'ye dayanan Kazan, Türkiye'yi birkaç ziyaret etti. 
     7. Uluslararası İstanbul Sinema Günleri'nin Altın Lale Uluslararası Film Yarışması'nda seçici kurul başkanlığı yaptı. Zülfü Livaneli'nin Sis filminde küçük bir rol aldı 1989 . 
     1999 yılının başlarında sinema akademisi liderlerinin, Kazan'a tüm yaşamı boyunca elde ettiği başarılardan dolayı özel bir Oscar Ödülü verileceğini ilan etmelerinin ardından düzenlenen ödül töreninde ünlü film yönetmeni ve yazara ödülü, yönetmen Martin Scorsese ve film yıldızı Robert De Niro tarafından sunulmuştu. 
     Hayatı boyunca 3 kez evlenen ve ilk eşi Molly Day Thatcher'dan Judy, Chris, Nick ve Katharine adlı 4 çocuğu olan Kazan, eşinin ölümü üzerine Barbara Loden ile evlendi. Bu evlilikten de Leo ve Marco adlı iki erkek çocuk sahibi olan Kazan, 1967'de eşinin vefatının ardından 1982'de Frances Rudge ile evlendi. 
     
</TEXT>
</DOC>
