<DOC>
<DOCNO> 181234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun27.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurey resti çekti İsrail diktası altında başbakan olmam 
</HEADLINE>
<TEXT>

     Filistin başbakanlığı önerisini kabul eden Meclis Başkanı Ahmed Kurey, barışı sağlama görevini, seleflerinin başarısızlığa uğramasına yol açan ''İsrail diktesi'' altında üstlenmeyeceğini söyledi. 
     Kurey, Reuters'a yaptığı açıklamada, İsrail'in, Filistinli militanları yakalamak veya öldürmek için düzenlediği baskınlarla hava saldırılara son vermemesi ve Filistin lideri Yaser Arafat'ın seyahat etmesini engelleyen yasağı kaldırmaması halinde, başbakanlık görevinde başarılı olamayacağını bildirdi. 
     Ahmed Kurey, İsrail'in, Filistin yönetiminden militan örgütleri dağıtmasına ilişkin talebine de değinerek, ''Amerikalılara, Araplara, Ruslara, herkese bu durumun sürmeyeceğini söyledim. 'Bunu yap, şunu yapma' diyen İsrail diktesinin altında görev üstlenmeyeceğim. Sadece halkımın iyiliği, barış sürecinin yararı için bir şeyler yapacağım. Barışı sağlama konusunda dürüst ve çok ciddiyim'' dedi. 
     Filistinli yetkililer, İsrail Filistinlilerin yaşadığı bölgelere askeri operasyonlarını sürdürdükçe, militan örgütleri dağıtma girişiminin halkı iç savaşa sürükleyeceğini iddia ediyor. 
     
</TEXT>
</DOC>
