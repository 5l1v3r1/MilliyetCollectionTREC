<DOC>
<DOCNO> 198968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/yilmaz.html </URL>
<DATE> 2003/12/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
8 katrilyonluk dosya açılıyor 
</HEADLINE>
<TEXT>

   Vakıflardan sorumlu Başbakan Yardımcısı Mehmet Ali Şahin, salı günü Meclis'e gelecek vakıfların malvarlığı önergesini destekliyor 
      Vakıflardan sorumlu Başbakan Yardımcısı Mehmet Ali Şahin, 608 vakıftan yalnızca, 40 tanesinin malvarlığı ve gelirler ile ilgili bilgileri gönderdiğini söylüyor. 
   Şahin'in ısrarına rağmen, yanıt vermeyen vakıflara, Vakıflar Genel Müdürlüğü'nün "Uyarı" yazısı göndermesi de sonucu değiştirmedi .. 
   Kamu hizmeti yapan vakıfları denetleme konusunda Şahin'i, TBMM de yalnız bırakmıyor. Salı günü yarın 56 CHP milletvekili ve Meclis Yolsuzluk Araştırma Komisyonu Başkanlığı'ndaki deneyimleri ile bildiğimiz Azmi Ateş'in başkanlığında 101 AKP milletvekili de, ayrı ayrı soru önergeleri ile konuyu Meclis'e taşıyacak. 
   Şahin, kendilerini denetime kapatan vakıflar ile ilgili yasal sürecin başlayacağını vurguluyor. Bu durumdaki vakıf ve dernekler feshedilebilecek ve yönetim kurulları üyeleri yargı önüne çıkacak. 
   Kamu hizmeti veren vakıfların, bu hizmetler karşılığında vatandaştan "zorunlu" olarak bağış makbuzu kesmelerinin önüne geçilmeye çalışılıyor. Örneğin her Nüfus Hüviyet Cüzdanı işleminden, Nüfus Hizmetlerini Güçlendirme Vakfı 5 milyon lira talep edebiliyor. "tabancasız soygun" olarak yorumlanan bu işlemler, 2002 yılında dava konusu olmuş, Danıştay, "kamu vakıflarının, vatandaştan para almadan iş yapmamasının" kanunsuzluk olduğuna karar vermişti. 
   
   En çok İçişleri'nde 
   İçişleri Bakanlığı verilerine göre dernek sayısının da 18 bin olduğunu vurgulayan Şahin, konuyu çarpıcı rakamlarla ifade ediyor 
   Kamu vakıfları kanun tasarısını görüşüyoruz.Tahmini değerlendirmeye göre vakıfların malvarlıkları ve gelirlerinin toplam 7 - 8 katrilyon civarında. 608 vakıf içinde, en çok İçişleri Bakanlığı bünyesinde kurulan vakıf bulunuyor. Bunların sayısı 80'i buluyor. Merkez Bankası MB Vakfı son 4 yılda 1 katrilyon 800 milyar lira toplamış. Bu kadar kamu kaynağı toplanması dikkat çekici. 3 bin çalışan, MB'den alınan maaşa ilaveten vakıftan da maaş alıyor. 
   İstanbul bütçesinin 6.5 katrilyon lira olduğunu göz önüne alırsak, Şahin'in ifade ettiği 8 katrilyonun büyüklüğünü anlamak kolaylaşır. 
   
   CHP'nin gerisinde 
   Şahin dün, İtalya'nın Roma kentinde yapılacak "Avrupa Birliği Kamu Reformu" toplantılarına katılmak üzere İstanbul'dan hareket etti. Abant Palace Otel'deki tatilini, kamu reformu çalışmalarını değerlendirerek geçiren Şahin ile bu konuyu da görüştük. Şahin "CHP'nin 1999'da hazırladığı Kamu Yönetimi tasarısı bir reform niteliğindeydi ve bizden ilerdeydi. Belediyelerin vergi almasını da öneriyorlardı. Biz Anayasa değişikliği gerektirmeyecek değişiklikler üzerinde durduk" diyor. 
   Bu durumda AKP'nin kamu reformu tasarısına neden itiraz ettiklerini açıklamak da CHP'ye düşüyor. 
   Başbakanlığın koordinasyon görevi göreceğini belirten AKP bugün Başbakanlığa bağlı çok sayıda birimin olmasından şikayetçi. Dolayısıyla 4 bin Başbakanlık personelinin, bin 500'e inmesi sözkonusu olacak. Ve Başbakanlığa bağlı birimler, icracı bakanlıklara aktarılacak. 
   
   Rahatsız değilim 
   Şahin ile İslam ve terör kavramları üzerinde de sohbet ettik. Şahin, Başbakan Tayyip Erdoğan'ın tartışılan "İslam ve terör sözlerinin yan yana gelmesinden rahatsızım" sözlerini kendine göre tercüme ediyor ve aynı kalıpları şöyle ifade ediyor 
   İslam ve terör kelimelerinin yan yana gelmesinden rahatsız değilim - terör, terördür, bu eylemi yapan terörist - Benim inandığım din teröre cevaz vermiyor - Teröristlerin hangi dine inandıklarını bilmiyorum. 
   Tayyip Erdoğan'ın semavi dinlerine mensup insanların terörist olamayacaklarını belirten konuşmasını da atıfta bulunan Şahin, "Hz. Musa'ya, Hz. İsa'ya da inanırız ve Müslümanlar gibi, Yahudiler, Hıristiyanlar için de öldürmek günahtır" açıklamasını yapıyor. 
   
   Krallar bize karşı 
   İstanbul'da patlayan bombaların kimin eseri olduğu tartışmasına farklı bir boyut getiren Şahin, Türkiye'nin İslam ve demokrasi sentezinin krallıkla yönetilen İslam ülkelerini rahatsız ettiğini vurguluyor. 
   "Türkiye 80 yıl önce edindiği demokratik, laik ve sosyal devlet ilkelerini geliştirerek çağdaş ülke olma yolunda ilerlemesini kimse durduramaz" diyen Şahin, Suriye ve İran'dan da teröre karşı destek geldiğini belirtiyor. Son dönemde Suriye ve İran'dan kendi araştırmaları sonucunda bulunup, iade edilen teröristler olduğunu belirten Şahin, bunların daha çok PKK operasyonları olduğunu da sözlerine ekliyor. 
   Şahin, ABD'den son gelişmeler ışığında PKK ile Kuzey Irak'ta mücadele konusunda olumlu mesajlar geldiğini belirtiyor. Bu arada "Terörü önleyecek tedbirler alınmasını sağlayacak mekanizmada arıza varsa, bunu gidermek de hükümete düşer" diyen Şahin, istihbarat birimlerinde yeni yapılanmaya gittikleri bilgisini de veriyor. 
   
   UEFA'da tarih krizi 
   Şahin, UEFA'nın global terör gerekçesiyle, Beşiktaş ve GS maçlarının Türkiye dışında oynanmasına ilişkin aldığı kararda ilginç ayrıntılara da dikkat çekti. Şahin bu ayrıntıların, Beşiktaş'ın Tahkim Mahkemesi'nden bugün çıkmasını beklediği karara etki edeceğini umut ediyor. Kararın olumlu olması halinde, 9 Aralık'ta oyananacak Beşiktaş - Chelsea maçının İstanbul'da oynanması mümkün olabilecek görüşünde. 
   Şahin'in eline gelen son bilgilere göre UEFA'nın aldığı kararın hukuki statüsü tartışmalı. Çünkü UEFA "Acil İşler Komisyonu" kararı alabilmek için 5 kişiyi toplamak durumda. Oysa UEFA bu toplantıyı yapmadan, Genel Sekreter Gerard Artner'in telefon diplomasisi yolu ile bir karar alıyor ve bu kararı UEFA'daki Türkiye temsilcisi avukat Levent Bıçakcı'nın sekreterine, 27 Kasım tarihinde yazdırıyor. Sekretere kararda belirtilen 27 Kasım tarihini, 25 Kasım olarak değiştirmesi yönünde baskı kuruyor. 
   
   Özür ve düzeltme    Dünkü "AKP Abant'ta tatilde" yazımda, DYP Genel Başkan Yardımcısı ve eski Emniyet Genel Müdürlerinden Saffet Arıkan Bedük, İçişleri Bakanı olarak sunuldu. Sayın Bedük ve okurlarımızdan bu yanlışlıktan dolayı özür dilerim. 
   
      
   
</TEXT>
</DOC>
