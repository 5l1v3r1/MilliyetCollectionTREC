<DOC>
<DOCNO> 162200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun02.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide iki yıl içinde kitle imha silahları ile saldırı yapabilir 
</HEADLINE>
<TEXT>

     ABD, terör örgütü El Kaide'nin iki yıl içinde kitlesel imha silahları ile bir saldırı yapma olasılığının yüksek olduğunu bildirdi. 
     ABD yönetiminin 17 Nisan'da BM'ye sunduğu, ancak bugün açıklanan bir raporda, ''El Kaide, biyolojik, kimyasal, radyolojik ve nükleer silah ele geçirme ve geliştirme çabalarına devam edecek. El Kaide'nin iki yıl içinde bu silahları kullanarak, bir saldırı yapma olasılığını yüksek görüyoruz'' denildi. 
     El Kaide'nin, büyük hedeflere saldırıyı tercih edeceği, ancak banka, alışveriş merkezleri, süper marketler ve eğlence ve dinlenme yerleri gibi daha korunaksız hedeflere saldırı imkanlarını da arayacağı kaydedilen raporda, bu saldırıların ABD içinde mi yoksa dışında mı olacağının beklendiği belirtilmedi. 
     El Kaide'nin, ABD güvenlik kuvvetlerinin ''en büyük kaygısı'' olmaya devam ettiği belirtilen raporda, ABD toprakları içinde halen bu grupla ilgili olarak yüzlerce soruşturmanın devam ettiği de bildirildi. 
     Raporda ayrıca, ABD güvenliğine yönelik en büyük tehlikenin muhtemel ''uyuyan hücreler'' olduğu belirtildi. 
     
</TEXT>
</DOC>
