<DOC>
<DOCNO> 177786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/altan.html </URL>
<DATE> 2003/08/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Vur vur inlesin, vurma vurma inlemesin... 
</HEADLINE>
<TEXT>

   
   Ankara Ticaret Odası Başkanı Sinan Aygün, Türkiye'de ekonomik oluşum ve faaliyetlerden sadece yüzde 34'ünün "kayıt içi", yüzde 66'sının da "kayıt dışı" olduğunu açıkladı. 
   Dünkü Radikal'de Hakkı Devrim de, "Türkiye değil, KAÇAKİSTAN" başlığıyla, Sinan Aygün'ün açıklamasındaki çarpıcı ayrıntıları yansıtıyordu. 
   Elde edilen her 100 birim verginin yüzde 66'sı vergiden kaçırılıyordu. 
   Yatırıma ayrılan her üç liradan biriyle rüşvet ve yolsuzluklar besleniyordu. 
   Beş kişiden biri gecekonduda oturuyor bunlar da dahil binaların yüzde 40'ı kaçak... 
   150.000 aile kaçak elektrik kullanıyor, tüketimin yüzde 23.5'i. 
   Türkiye'de her 3 CD'den birini, her 100 kitaptan 40'ını, her 100 bilgisayar programından 58'ini korsanlar üretip satıyor... 
   Son 5 yılda 22 bankada batan para 45 milyar dolar ve Türkiye her hafta 1 milyar dolar borç ödüyor vs... 
   
   Bu arada Maliye Bakanı Kemal Unakıtan'ın da Bulgurlu'daki villası soyulmuş. Oğlunun da, kamyonuyla taşıması gereken bilmem kaç bin yumurtası çalınmış. 
   Dünkü Hürriyet'in sürmanşeti ise şöyleydi 
   "MGK'da belirlenen devlet politikası - Hedef Irak'ta kamu düzeni ve istikrar" 
   "Irak'ta kamu düzeni ve istikrarın sağlanması Türkiye için öncelikli hedefmiş." 
   
   Pek ilgisi yok ama nedense aklımıza bazı atasözleri geldi 
   Kelin merhemi olsa kendi başına çalar. 
   Ayranı yok içmeye, tahterevalliyle gider çiş etmeye. 
   Lafla peynir gemisi yürümez. 
   Ağızda pilav pişse, benden Tuna kadar yağ. 
   Ve Eşref'ten bir dize 
   "Çelebi böyle olur bizde de konser dediğin." 
   
   Bektaşi'ye sormuşlar 
   - Irak'a asker gönderilmesi konusunda sen ne diyorsun 
   Bektaşi 
   - Irak, demiş, aynı zamanda "uzak" anlamına da gelir. 
   Ve bir beyit okumuş 
   "Gel gel demek istersen birkaç milyar dolara 
   Gönder gitsin neferi, Irak'a uzaklara" 
   
   Nasreddin Hoca, üniversitelerden birinde, siyaset bilimi üstüne konferans verirken şöyle bir özetleme yapmış 
   - Bizim ülkemizde de, inci değerinde siyasetçilerimiz yok mu Elbette ki var. Ama işte demokrasimizin boynuna takılacak bir gerdanlığı bir türlü yapamıyoruz neden Çoğu kopuk çünkü... 
   
   Ankara'nın ünlü egemenleri arasında her zaman bir atıp tutma yerden alıp gökte yeme yarışı vardır. 
   Bizim egemenler arasındaki tarihsel abartma yarışları için, eski zamanlardan kalma şöyle bir fıkra anlatılır 
   Koltuklarının altına iki karpuz birden sığan egemenlerden biri 
   - Ben, demiş, bu kez de Gölbaşı'nda öylesine büyük bir ev yaptırdım ki, geçen yıl damına çıkan ustaların elinden kayan keser, hala düşüyor, henüz yere varmadı. 
   Koltuklarının altına ancak bir balkabağı sığan öteki egemen arkadaşı 
   - Ya, demiş, ben de bir bamya büyütmeye başladım büyüttüm, büyüttüm, büyüttüm kökü Üsküdar'da olduğu halde, ucu İstanbul'u, İzmit'i, Adapazarı'nı, Bolu'yu geçmeye başladı. 
   Öteki 
   - Yapma yahu, demiş, o kadar büyük bamya mı olur 
   - Olur ya, şayet keseri düşürmezsen, ucu büyüye büyüye senin kıçına girecek... 
   
   Orhan Murat Arıburnu'ndan sevimli bir şiirle bitirelim yazıyı 
   
   Zampok Eyin Pi 
   
   İki cambaz bir ipte oynamaz 
   Bir ipte bir sürü cambaz 
   Hilebaz, Madrabaz, Kumarbaz 
   
   İki cambaz bir ipte oynamaz 
   Bir ipte bir sürü cambaz 
   Ateşbaz, İşvebaz, Hokkabaz 
   
   İp niye kopmaz 
   Zampok eyin pi 
   
      
   
</TEXT>
</DOC>
