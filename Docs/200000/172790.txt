<DOC>
<DOCNO> 172790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko24.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçilere uyarı 800 bin lira için 2.5 milyardan olmayın 
</HEADLINE>
<TEXT>

     Konya Tarım İl Müdürü Doğan Çiftkat, bazı çiftçilerin şarbon aşısına 800 bin lira ödemekten kaçtığı için hem 2.5 milyar lira değerindeki hayvanından olduğunu hem de insanların sağlığını tehlikeye soktuğunu bildirdi. 
     Çiftkat, yazılı açıklamasında, hayvan yetiştiricilerinin, şarbon gibi hayvanlardan insanlara bulaşabilen hastalıklara karşı daha duyarlı olmaları, bu tür hastalıklara karşı hayvanlarını önceden aşılatmaları gerektiğini kaydetti. 
     Hastalıklı hayvanın rasgele kesilerek tüketilmesi sonucu Seydişehir İlçesi'ne bağlı Ketenli Beldesi'nde ölümlü şarbon vakasının meydana geldiğini hatırlatan Çiftkat, kesilecek hayvanların mutlaka veteriner hekim kontrolünden geçirilmesi gerektiğini vurguladı. 
     Şarbon hastalığının görüldüğü Ketenli Beldesi'nde gerekli idari ve fenni tüm önlemlerin alındığını, bölgedeki tüm küçük ve büyükbaş hayvanların aşılandığını ifade eden Çiftkat, açıklamasında şöyle dedi 
     ''Şarbon, kuduz, sarılık, tüberküloz ve brusella gibi hayvanlardan insanlara bulaşan hastalıklardan korunmak için, hayvanlara koruyucu aşıların yapılması şarttır. Hastalıklı hayvanların etinin yenmesinden ya da kesim sırasında derideki yara ve çiziklerden bulaşan şarbon mikrobu, vücuda hızla yayılarak ölüme neden olabilmektedir. Şarbon aşısı küçükbaş hayvanlar için 500 bin lira, büyükbaş hayvanlar için ise 800 bin liradır. Bazı çiftçilerimiz ne yazık ki şarbon aşısına 800 bin lira ödemekten kaçtığı için hem 2-2.5 milyar lira değerindeki hayvanından oluyor hem de insanların sağlığını tehlikeye sokuyor. Üreticilerimizin, hayvanlarını aşılatma ve denetimsiz hayvan kesimi yapmamalarını, tereddüte düştükleri bu tip konularda ise Müdürlüğümüze çekinmeden başvurmalarını istiyoruz.'' 
     
</TEXT>
</DOC>
