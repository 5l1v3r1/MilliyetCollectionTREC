<DOC>
<DOCNO> 194925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/siyaset/siy05.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciye müjde 
</HEADLINE>
<TEXT>

   Erdoğan, 500 bin öğrenciye aylık 90 milyon lira kredi verileceğini açıkladı. İşçi emeklileri de maaşlarını bayram öncesinde alacak 
   ANKARA Milliyet 

   
   Başbakan Recep Tayyip Erdoğan, geçmiş yıllardan kredi almaya hak kazanmış öğrencilerle birlikte 2003 - 2004 eğitim - öğretim yılında 500 bin üniversiteliye öğrenim kredisi verileceğini açıkladı. Erdoğan, öğrenim kredisi olarak 90'ar milyon lira vereceklerini söyledi. 
   Erdoğan, dün yapılan grup toplantısında, üniversite öğrencilerine müjde verdi. 
   Öğrenim kredisi devam eden öğrenci sayısının 339 bin 722 olduğunu belirten Erdoğan, bu yıl ilk defa kredi almaya hak kazanan öğrenci sayısının ise 154 bin civarında olduğunu ifade etti. Aylık 90 milyon lira kredi verileceğini belirten Erdoğan, "Gücümüz artıkça bu katkı payını artıracağız" dedi. 
   
   'Bozuk plak gibi çalanlar' 
   Erdoğan, BAĞ - KUR ve işçi emeklilerinin maaşlarını da bayram öncesi ödeyeceklerini söyledi. Bayram tatilinin hizmetleri aksatmamak suretiyle 9 güne çıkarıldığını belirten Erdoğan, vatandaşın bayramı çok rahat geçirmesini istedikleri için bu tatili yaptıklarını bildirdi. Erdoğan, Türkiye'nin ayağa kalkmasından rahatsız olanların bulunduğunu ve bunların sürekli kriz çıkartmaya çalıştığını belirterek, "Ben kötü niyetlilere zaman ayıramam. Bozuk plak gibi aynı kara şarkıyı çalanlara yüz vermeyin" dedi. 
   
   
   
</TEXT>
</DOC>
