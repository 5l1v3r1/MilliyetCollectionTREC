<DOC>
<DOCNO> 183425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo12.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor gelebilir... Derbide seyirci rekoru kırılacak mı 
</HEADLINE>
<TEXT>

     Galatasaray ile Fenerbahçe takımları arasında 21 Eylül Pazar günü yapılacak Birinci Süper Futbol Ligi'nin derbi maçında, lig tarihinin seyirci rekorunun kırılması bekleniyor. 
     80 bin 597 kişi kapasiteli Atatürk Olimpiyat Stadı'nda yapılacak maç, lig tarihinin seyirci rekorunun kırılmasına aday. 
     Derbi maçı izleyecek 4 bin Fenerbahçeli taraftarlara ayrılacak kale arkası tribünde oluşturulacak güvenlik kordununun boyutları, seyirci sayısında etkili olacak. 
     
     LİGDEKİ SEYİRCİ REKORU 

     46. sezonunu geçiren Birinci Lig'de şimdiye dek rekor, yine aynı statta kırıldı. 
     Sarı-kırmızılı takımın bu sezonun ilk haftasında Diyarbakırspor ile Atatürk Olimpiyat Stadı'nda yaptığı maçı 62 bin 600 kişinin izlediği yetkili kişiler tarafından açıklanmıştı. Bu da kayıtlara rekor olarak geçti. 
     Lig tarihinde daha önce en fazla seyirci önünde yapılan maç 1988-89 sezonunda İzmir'de yapıldı. Fenerbahçe'nin 30 Ocak 1989'da deplasmanda Altay'ı 3-0 yendiği maçı biletli 62 bin 200 seyirci izlemişti. 
     
     EZELİ REKABETTE SEYİRCİ REKORU 

     Fenerbahçe ile Galatasaray arasındaki maçlardaki seyirci rekoru ise İzmir'de kırıldı. 
     21 Ocak 1973'te İzmir Atatürk Stadı'nda yapılan Gazeteci Hasan Tahsin Kupası maçını ise 66 bin 701 seyirci izlerken, bu rakam, ezeli rakipler arasındaki bir maçı izleyen seyirci sayısındaki rekor olarak tarihe geçti. 
     
     TOPLAMDA SEYİRCİ REKORU 

     Galatasaray ile Yunanistan'ın Pire Olympiakos takımları arasında geçen sezon başında İstanbul Atatürk Olimpiyat Stadı'nda yapılan özel maçta satılan 79 bin bilet ise, lig maçları dışında Türkiye rekoru olarak kayıtlara geçmişti. 

     
</TEXT>
</DOC>
