<DOC>
<DOCNO> 175210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun17.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yıldız Aranıyor"un yıldızı Kesici "Uyuşturucudan sabıkam var.." 
</HEADLINE>
<TEXT>

     Alman özel televizyon kanalı SAT.1 tarafından düzenlenen ''Star Search'' Yıldız Aranıyor adlı yarışmayı kazanan Martin Kesici 30 , uyuşturucu bulundurmaktan sabıkası bulunduğunu, ancak ondan sonra hiçbir suça karışmadığını söyledi. 
     Babası Türk, annesi Alman olan Martin, Berliner Kurier gazetesine yaptığı açıklamada, ''Uyuşturucu bulundurmaktan sabıkam var. Ancak ondan sonra en fazla yasak yere park ettiğim için ceza pusulası almışımdır'' dedi. 
     Martin, sık sık ''table-dance'' barlara gidip gitmediği şeklindeki bir soruya karşılık da, ''Bir kez gittim, o da arkadaşım Thomas'ın bekarlığa veda gecesi için. İnsan doğal olarak böyle gecelerde biraz daha çılgınca eğleniyor'' diye konuştu. 
     Annesini çok sevdiğini ve özellikle anneler gününü hiç unutmadığını ifade eden Martin, kadınları nasıl etkilediği şeklindeki soruya karşılık, ''Genelde hep gözleri hakkında bir şeyler söylüyorum. Bunu duymaktan hoşlanıyorlar'' ifadesini kullandı. 
     B.Z gazetesi de, ''Martin'in yurdu burası'' başlığıyla verdiği haberde, Martin'in, Berlin'in Prenzlauer Berg semtinde Eberswalder Strasse adlı metro durağının bulunduğu yerde yaşadığını bildirdi. 
     Martin, polisin 1998 yılında evinde yaptığı bir arama sırasında uyuşturucu bulduğunu ve kendisinin 1 yıl tecilli hapis cezasına çarptırıldığını belirterek, ''O zamanlar tanıdığım birinden telefonla esrar ısmarlamıştım'' dedi. 
     ''Residenz'' adlı barın sahibi olan 39 yaşındaki Bettina, Martin hakkında, ''Martin ve arkadaşları, yıllardır haftada en az bir kere buraya gelirler. Genelde, fazla olmamakla birlikte bira içerler. Yanında çoğu kez güzel kızlar gördüm, ancak hiçbir zaman sabit bir kız arkadaşı olmadı'' diye konuştu. 
     Bild gazetesi de, Martin ile özel televizyon kanalı RTL'nin bir yarışmasını kazanan Alexander arasında mukayese yaptı. 
     Mukayesede, ''Martin'in repertuarının çok daha geniş olduğu, kadınları daha çok etkilediği ve daha seksi göründüğü'' ifade edildi. 
     
</TEXT>
</DOC>
