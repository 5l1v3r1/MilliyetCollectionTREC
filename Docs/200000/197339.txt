<DOC>
<DOCNO> 197339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/guncel/gun01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda sürekli beni bırakma diyordum 
</HEADLINE>
<TEXT>

   İngiliz Başkonsolosluğu'na düzenlenen saldırının ardından çekilen fotoğraftaki simge kız Mehtap Sayılan ile kurtarıcısı Hüseyin Yıldırım, dün hastanede bir araya geldi... 
      Semra Kardeşoğlu 
   
   Yetmiş milyonluk Türkiye ve fotoğraflarının ulaştığı ülkelerdeki sayısız insan onun gözyaşlarına ağladı. Beyoğlu ve Levent'teki patlamaların yaşattığı acıyı hepimize anlattı gözyaşlarıyla. Onu kucağında sımsıkı taşıyan genç adam da 'az' olmadığımızı. Neyse ki h l yeryüzü üzerinde can yok edebilenlere karşın bir can hediye edenler vardı. Evet "Az değiliz, biz çokuz" diyebilirdik öyleyse. 
   İngiliz Başkonsolosluğu'na düzenlenen saldırının hemen ardından çekilen fotoğraftaki simge kız Mehtap Sayılan ile kurtarıcısı Hüseyin Yıldırım, dün Taksim İlkyardım Hastanesi'nde bir araya geldi. O güne dek birbirinin yüzünü bile görmemiş iki insan, acı bir olayla başlayan dostluklarını ölene dek sürdüreceklerini söyledi. 
   
   Kurtarın diye bağırıyordum 
   Bir yıl önce liseyi bitirdikten sonra konsolosluğun yakınlarındaki bir klima şirketinde çalışmaya başlayan Sayılan, şunları anlattı 
   "Ağustosta işe giderken yolda bayıldım. Bir süre hafıza kaybı oluştu. İki hafta öncesine dek evde izinli kaldım. O gün bankaya para yatırmak üzere yola çıkmıştım. Konsolosluğun hemen çaprazındaydım. Patlamayla yere düştüm. Her taraf toz dumandı. Sanıyorum yardım edin diye bağırıyordum. Hüseyin ağabey sesimi duydu. Kucakladı beni. Sarıldım ona. Beni bırakır diye korktum. Yolda sürekli bırakma, yardım et diyordum. Beni bir otomobile bindirdi. Fotoğraflarımı görür görmez onu bulmak istedim. Ama hakkında hiçbir şey bilmiyordum. Sonunda bir araya geldik. O artık ölene dek benim ağabeyim." 
   
   Bana öyle sıkı sarıldı ki... 
   Konsolosluğun yan sokağındaki Pano ve Victor restoranlarından fotoğrafçı olarak çalışan Hüseyin Yıldırım 33 yaşadıklarını şöyle anlattı 
   "Askerliğimi Doğu'da yaptığım için bu tür durumlarda soğukkanlı olabiliyorum. Önce gördüklerim, hayatını kaybedenlerdi. Onlar için yapacak bir şey yoktu. Sonra Mehtap'ın sesini duydum. Bir eliyle bir direğe tutunmuş vücudunun bir bölümü enkaz altındaydı. Çekip çıkardım. O andan itibaren bana sımsıkı sarıldı. Onu bırakmam mümkün değildi. Beyoğlu emniyetine dek çıplak ayaklarımla kırık camların üzerine basarak kucağımda taşıyıp bulduğum ilk araca yerleştirdim." 
   
   'Artık evde oturup kısmetimi beklerim'    Mehtap Sayılan ve Hüseyin Yıldırım, o güne kadar birbirlerinin yüzünü bile görmemişti. Ama bütün insanlığı etkileyen acı bir olay birleştirdi kaderlerini. Mehtap Sayılan, kendisini kurtaran Yıldırım'a sıkı sıkıya sarıldı. Hatta öyle sıkı ki, Yıldırım şakayla karışık, "Benim saçımı öyle sıkmıştı ki, şimdi biraz da ben onun saçını sıkayım" diyordu. Olay sırasında kalça kemiği ve bacağı kırılan Mehtap Sayılan, pazartesi günü ameliyat olacak. Sayılan, hastaneden çıktıktan sonra Hüseyin ve eşi Adile Yıldırım'la yeniden bir araya gelecek. Bir yıllık iş yaşamında iki önemli olay atlatan Mehtap Sayılan, "Sanırım artık evde oturup kısmetimi beklemem gerekecek" diyor. 
   
   
</TEXT>
</DOC>
