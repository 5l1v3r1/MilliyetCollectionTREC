<DOC>
<DOCNO> 169234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/spor/spo04.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON'A MÜJDE 
</HEADLINE>
<TEXT>

Fatih Tekke'nin raporunu inceleyen UEFA, "Bizi ilgilendirmiyor" diyerek dosyayı Türkiye Futbol Federasyonu'na gönderdi. Böylece Bordo - Mavili oyuncu, Avrupa maçlarında oynayabilecek 
     Ucuz kurtuldu 
     TRABZONSPORLU Fatih Tekke ucuz kurtuldu. Avusturya kampı sırasında hakeme tokat atan Bordo - Mavili futbolcu hakkındaki rapor, Avusturya Futbol Federasyonu tarafından UEFA'ya iletildi. Ancak dosyayı inceleyen UEFA yetkilileri, "Bizi ilgilendirmiyor" diyerek durumu Türkiye Futbol Federasyonu'na bildirdi. Böylece Fatih sadece PFDK'dan ceza alacak. Trabzonspor'un UEFA Kupası maçlarında forma giyebilecek. 
     
     Rakipten övgü 
     KARADENİZ ekibiyle golsüz berabere kalan Alman Ligi'nin güçlü takımı Borussia Dortmund'un Teknik Direktörü Matthias Sammer, Trabzonspor'u göklere çıkardı, "0-0'a sevindim" dedi. Bordo - Mavili ekibin çalıştırıcısı Samet Aybaba da takımıyla ilgili şunları söyledi "İyi işler yapıyoruz. En azından niyetimiz ve gayretimiz çok iyi. Yardımlaşmamız, birbirini tamamlamamız, yani takım gibi durmamız bize güven aşılıyor." 
     
     Rakip Varteks 
     KAMP çalışmalarını Avusturya'da sürdüren Trabzonspor, Borussia Dortmund ile 0-0 berabere kalmasının ardından bugün Hırvat Varteks ile bir hazırlık maçı yapacak. Karşılaşma Lebring şehrinde oynanacak ve TSİ 19.30'da başlayacak. Bordo - Mavililer yarın da Alp Dağları'nda bir gezi yapıp, stres atacak. 
     

</TEXT>
</DOC>
