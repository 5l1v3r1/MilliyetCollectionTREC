<DOC>
<DOCNO> 191795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun18.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalılar'ın yüzde 40'ı cesedini yaktırıyor .. 
</HEADLINE>
<TEXT>

     Belçika'da her yıl yaklaşık 100 bin kişinin öldüğü, bunların 40 bininin cesedini yaktırdığı bildirildi. 
     Hükümet, 2001 yılında uygulamaya geçirdiği bir yasayla ceset yaktırılmasını kolaylaştırdı. Bu yasaya göre, özel fırınlarda yakılan cesetin külleri aileye teslim edilebiliyor. Bu küller, özel bir bahçede doğaya terk ediliyor, bahçelere gömülebiliyor veya evlerin bahçelerinde oluşturulan mezarlarda saklanabiliyor. Ceset küllerinin ev içinde korunmasına da yasal engel bulunmuyor. Yasa, küllerin denize savrulması veya mezarlıklarda korunması için de olanaklar tanıyor. 
     Belçika'nın çeşitli bölgelerinde cesetlerin yakıldığı 10 tesis bulunuyor. Bu tesisleri işleten yetkililer, 2001 yasasından sonra ceset yaktıranların oranında büyük artış görüldüğünü belirtti. 
     Uzmanlar, Belçika'da bir süre öncesine kadar sadece ''inançsız'' kişilerin ceset yaktırdıklarını, son yıllarda Hıristiyanların da bu yöntemi benimsediklerini anlattı. 
     Yakılan cesetlerin küllerinin doğaya dağıtılmasını tercih edenlerin oranı yüzde 50 olarak belirlenirken, bu külleri saklamak isteyenlerin oranı da aynı düzeyde kalıyor. Ceset yaktırma işlem ve törenlerinin 350 ila 400 euro'ya mal olduğu, bu rakamın çocuklarda 150 euro olarak belirlendiği bildirildi. 
     
</TEXT>
</DOC>
