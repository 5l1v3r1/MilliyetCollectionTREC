<DOC>
<DOCNO> 191994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun09.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Jeans ABD'de karını 7 yılda yüzde 90 artırdı 
</HEADLINE>
<TEXT>

     Amerikan piyasasına 1996 yılında giren ''Mavi Jeans''in 7 yılda sürekli büyüdüğü ve toplam karını yüzde 90 oranında arttırdığı bildirildi. Bu yoldaki açıklama ''Mavi Jeans'' firmasının Yürütme Kurulu Başkanı CEO Ersin Akarlılar tarafından yapıldı. 
     Akarlılar, firmanın ABD'deki yönetiminin başına da David Frankel'in getirildiğini belirtti. Frankel'in daha önce ''Urban Outfitters'' adlı firmanın kolu olan ''Free People'' şirketinin başkanlığını yürütüyordu. Frankel'in Akarlılar'a bağlı olarak çalışacağı bildirildi. 
     Daha önce Liz Claiborne, Calvin Klein ve St. John Knits gibi firmalarda üst duzeyde yöneticilik yapmış olan Frankel de yaptığı açıklamada, ''Mavi Jeans'e, gelişmesinin bu aşamasında katılmak benim açımdan çok büyük bir fırsat. Burada, meslekte edindiğim deneyimimi kullanabileceğim ve bu önemli markanın Amerikan pazarında daha da büyümesine katkıda bulunacağım'' diye konuştu. 
     Ersin Akarlılar ise ''Mavi Jeans'in sadece ABD'de değil, tüm Kuzey Amerika, Avrupa ve Avustralya'da da hızla geliştiğine'' dikkat çekti. 
     Mavi Jeans, 1991 yılında Türkiye'de kuruldu. Genç erkek ve kadınlar için blucin kumaşından giyim eşyası üreten firma, yüksek kalitesi, ileriye dönük ve moda kesimleriyle rağbet gördü. 1996'da ABD'ye ithal edildiğinde Mavi Jeans ürünleri büyük ilgiyle karşılanmıştı. 
     Mavi Jeans ürünleri günümüzde tüm dünyada marka giyim eşyası satan mağazalarda satılıyor. Firmanın New York mağazası bu yılın mart ayında açılmıştı. Kanada'nin Vancouver kentindeki mağaza ise Aralık 2002'den bu yana faaliyet gösteriyor. 
     
     HANGİ ÜNLÜLER GİYİYOR 
     Mavi Jeans ürünlerini ''Titanic'' filminin baş kadın oyuncusu Kate Winslet, Simple Plan, Shannon Elizabeth ve Jason Biggs gibi ünlüler kullanıyor. 
     
</TEXT>
</DOC>
