<DOC>
<DOCNO> 196854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo07.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefteki adam Şenol Güneş'in karnesi... 
</HEADLINE>
<TEXT>

     A Milli Futbol Takımı'nın Letonya'ya elenişinin yankıları sürüyor. 
     Şok etkisi yaratan elenişin ardından adeta hedef tahtası haline gelen Milli Takımlar Teknik Direktörü Şenol Güneş, Türk Milli Takımı'nın başında toplam 49 maça çıktı. 
     A Milli Takımı'nıdaki görevine 16 Ağustos 2000'de, Saraybosna'da Bosna Hersek ile yapılan özel maçla başlayan Şenol Güneş, 54 maçla Coşkun Özarı'nın liste başı olduğu ''Milli Takımın başında en fazla maça çıkan teknik adam'' sıralamasında 2. sırada yer alıyor. 
     Şenol Güneş'in, ay-yıldızlı takımın başında sahaya çıktığı 49 maçta milliler, 23 galibiyet, 13 beraberlik, 13 de yenilgi aldı. 
     Türkiye, Güneş yönetiminde toplam 72 gol atarken, kendi kalesinde de 49 gol gördü. 
     
     RESMİ MAÇLAR 
     A Milli Futbol Takımı, Şenol Güneş döneminde 34 resmi maç yaptı. 
     Türkiye, Güneş dönemindeki resmi maçların 20'sini kazanırken, 7'sini yitirdi, 7'sinde de eşitliği bozamadı. 
     Resmi maçlarda toplam 61 gol atan ay-yıldızlı ekip, kalesinde 30 gol gördü. 
     
     NEREDEN NEREYE 
     A Milli Futbol Takımı'nın başında, 17. Dünya Kupası'nda elde edilen üçüncülükle tarihe altın harflerle geçen ve UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, aynı zamanda, haziran ayında Fransa'da yapılan 6. FIFA Konfederasyon Kupası'nda da ay-yıldızlı ekibi üçüncülüğe taşımıştı. 
     Güneş ayrıca, A Milli Takım'ın başında en fazla galibiyet elde eden teknik adam rekorunu da yakın bir geçmişte eline geçirmişti. 
     
</TEXT>
</DOC>
