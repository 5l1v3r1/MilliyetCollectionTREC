<DOC>
<DOCNO> 163491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko33.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Maaş zam oranları belli değil... 
</HEADLINE>
<TEXT>

     Maliye Bakanı Kemal Unakıtan, Körfez ülkelerinin 11 Eylül sonrası gelişmiş piyasalardan çekilen fonlarını Türkiye'ye çekmek istediklerini bildirdi. 
     Unakıtan, Bahreyn, Kuveyt ve Dubai'yi kapsayan gezisi öncesi İstanbul Atatürk Havalimanı'nda basın toplantısı düzenledi. 
     Ziyaretinin başlıca amacının, özelleştirme programını tanıtmak olduğunu ifade eden Unakıtan, özelleştirme kapsamındaki işletmeler hakkında bilgi vereceklerini, yabancı sermaye mevzuatı ve yatırım ortamının iyileştirilmesi alanında yapılan çalışmaları da tanıtacaklarını belirterek, şunları söyledi 
     ''Bütün bunlardan maksadımız oradaki yatırımcıları Türkiye'ye davet etmek. Körfez ülkelerinde birikimi herkes tarafından bilinen sermayeyi Türkiye'ye çekmek. Türkiye'yi hem finans, turizm ve diğer yatırımlar yönünden bir cazibe merkezi haline getirmek istiyoruz. Bu adımlarımızdan biri de Körfez ülkelerindeki yatırımcılara hitap etmek. 
     Daha önce de belirttik, bizim amacımız aktif pazarlama yapmak. Yani Türkiye'yi aktif şekilde tanıtmak. Müşteri gelsin değil, müşterinin ayağına biz gideceğiz.'' Kemal Unakıtan, turizm alanındaki beklentilerinin de fazla olduğunu kaydederek, ''Hem turizm potansiyeli, hem de turizm alanlarına yönelmeleri bakımından oralarda çok önemli turizm yatırımları yapılıyor. Son zamanlarda Palm City örnekleri var. Onların birer örneğini Türkiye'de yapmak veya yaptırmak, o yatırımcıları davet etmek önemli düşüncelerimizden biri. Ayrıca sağlık turizmi de bizim için önemli. Sağlık turizmi alanında da büyük teşvikler vereceğiz ve o ülkelerde bu konuda yatırımcıları bekliyoruz'' diye konuştu. 
     11 Eylül sonrası gelişmiş piyasalardan çekilen fonların Türkiye'ye yönelmesini sağlamak istediklerini de bildiren Bakan Unakıtan, ''Bununla ilgili olarak alternatif yatırım araçlarını geliştiriyoruz. Önemli adımlar attık. Hazinemiz önemli kararlar aldı. Bu yatırım araçlarını da anlatacağız'' dedi. 
     
     MAAŞ ZAM ORANI 
     Açıklamasının ardından gazetecilerin sorularını cevaplandıran Unakıtan, Körfez ülkelerinden gelecek yatırım konusunda bir hedef belirleyip belirlemediklerine ilişkin soruya karşılık, ''Öyle bir hedef koymadık. Mühim olan gerçekçi olmaktır. Biz elimizden geleni yapacağız. İyi bir netice alacağımız ümit ediyorum. Ne olacağını kestirmek biraz zor'' diye konuştu. 
     Maliye Bakanı Unakıtan, Temmuz ayında memur maaşlarına yapılacak zam konusunda belirlenen bir rakam olup olmadığına ilişkin soru üzerine de, şunları kaydetti 
     ''O konuda hükümetin çalışmaları var. Memurun, işçinin zammı hükümetin bir politikası. Maliye Bakanlığı olarak biz şimdi değil, bütçe hazırlanırken çalışmalar yaparız. O çalışmalarla ilgili bilgileri sunuyoruz. Onlar Başbakan Yardımcımız Mehmet Ali Şahin Bey'in idaresi altında devam ediyor. Onunla ilgili müzakereleri kendisi yürütüyor. Biz kendisine yardımcı oluyoruz. Zam miktarında birşey söylemek imkansız. Müzakereler sonunda o belli olur.'' Unakıtan, zam konusunda hükümetin ideal gördüğü bir rakam olup olmadığına ilişkin soruya da, ''Hükümetin ideal gördüğünü Maliye Bakanı açıklamaz. Onu hükümet açıklar, başbakan açıklar, Mehmet Ali Şahin Bey açıklar. Onlara sorarsanız, daha iyi cevap alırsınız'' yanıtını verdi. 
     Maliye Bakanı Kemal Unakıtan, Başbakan Recep Tayyip Erdoğan'ın Malezya'da Uluslararası Para Fonu IMF ile ilgili yaptığı açıklamayı nasıl değerlendirdiğinin sorulması üzerine, şunları kaydetti 
     ''Şu anda programı yürütüyoruz. Programın bütün şartlarına bağlıyız. Bunu da IMF istedi diye değil, Türkiye'nin menfaatleri için ve inanarak yapıyoruz. Bu programa sıkı sıkı bağlıyız. Mali disiplin fevkalade önemli, programa bağlılık fevkalade önemli. 2004 gelince hep beraber görürüz. Bizim bütün niyetimiz Türkiye'yi daha iyi noktalara getirmek, milletimizin yüzünü güldürmek.'' Bakan Unakıtan ve eşi Ahsen Unakıtan ile birlikte, Hazine Müsteşarı İbrahim H. Çanakcı, Özelleştirme İdaresi Başkan Vekili Metin Kilci de Bahreyn'e gitti. 
     
</TEXT>
</DOC>
