<DOC>
<DOCNO> 153605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur25.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
14 yaşındaki kızını pazarlayan anne... Tutuklu sayısı 18'e yükseldi 
</HEADLINE>
<TEXT>

     Yalova'da, jandarmaya sığınan 14 yaşındaki Z.T'nin, kendisi ve küçük yaştaki 2 kızın öz annesi tarafından erkeklere pazarlandığı yönündeki şikayeti üzerine başlatılan soruşturmada, tutuklu sayısı 18'e yükseldi. Bursalı 2 zeytin tüccarı hakkında da gıyabi tutuklama kararı çıkarıldı. 
     Alınan bilgiye göre, jandarma, Z.T'nin, öz annesi Fatma Sardoğan, yardımcısı Arzum Aksoy ile mağdur durumdaki küçük kızlarla ilişkiye girdikleri belirlenen 13 kişinin tutuklu yargılandığı duruşmada verdiği ifadeler doğrultusunda soruşturmayı genişletti. 
     Soruşturma kapsamında Z.T ile para karşılığı ilişkiye girdikleri belirlenen Bursalı tekstilci Cem Konu, gümrük takipçiliği yapan Nusret Atabiner ve kadın satıcısı Şenol Özen gözaltına alındı. Zanlılar, Yalova Cumhuriyet Savcısı Mehmet Özdemir tarafından sorgulandıktan sonra sevk edildikleri mahkemece tutuklanarak cezaevine gönderildi. 
     Bu arada, olayla ilişkisi bulunduğu belirlenen Bursa'nın Orhangazi İlçesi'nde zeytin ticaretiyle uğraşan Rüstem Kızmaz ve Mehmet Güngör hakkında gıyabi tutuklama kararı çıkarıldı. 
     Yalova'nın Çınarcık İlçesi'nde, jandarmaya sığınan Z.T, annesinin kendisi ile birlikte küçük yaştaki 2 kızı daha erkeklere pazarladığını öne sürmüştü. 
     Küçük kızın verdiği bilgiler doğrultusunda başlatılan operasyonda, yakalanan Z.T'nin annesi Fatma Sardoğan ve ona yardım eden Arzum Aksoy ile küçük kızla ilişkiye girdiği belirlenen Bahadır Bağakar, İdris Demirhan, Ferhat Kaya, Adil Yıldız, Halil Sade, Ahmet Remzi Ekinci, Kudret Er, Fevzi Benzer, Sami Teke, Serdal Özçiçek, Temel Aksoy, Tuncay Çam ve Orhan Aslan tutuklanmıştı. 
     Geçen hafta yapılan ilk duruşmada ifade veren Z.T, annesi tarafından para karşılığı ilişkiye zorlandığı diğer kişilerin de isimlerini vermişti. 
     




</TEXT>
</DOC>
