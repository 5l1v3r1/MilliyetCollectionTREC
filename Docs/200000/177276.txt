<DOC>
<DOCNO> 177276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur17.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm reklamları televizyonlara sıçradı... 
</HEADLINE>
<TEXT>

     Turizm reklamlarında yaşanan patlama gazetelerden sonra televizyonlara da yansıdı. 
     İnternette yayınlanan ''turizmgazetesi.com''un Bileşim Medya'nın araştırmasına dayanarak verdiği habere göre, 2003 yılının Ocak-Temmuz döneminde televizyonlarda yapılan turizm reklam harcamaları 22 milyon doları aştı. 
     Bu rakam geçen yılın aynı döneminde 11 milyon dolardı. Buna göre televizyonlardaki turizm reklam harcamaları bir yılda dolar bazında ikiye katlandı. 
     Aynı dönemde yazılı ve görsel basında yapılan toplam turizm reklam harcamasının tutarı ise 65 milyon doları buldu. Bu rakam geçen yılın aynı döneminde 48 milyon dolar olarak gerçekleşmişti. 
     
     OTELLER ACENTELERLE YARIŞIYOR 
     Reklam izleme analizleri, televizyonlardaki turizm reklamlarının toplam turizm reklam harcamasından daha hızlı arttığını gösteriyor. Özellikle son bir aydan beri televizyon kanallarında çok daha sık turizm reklamlarının yer aldığı dikkat çekiyor. 
     Turizm reklamları için görsel medya olarak televizyonların kullanılması iki türde gerçekleşiyor. Bir yandan televizyon kanallarından belirli süreler kiralanarak tesisler tanıtılırken, bir yandan da tek tek tesislerin hazırladıkları reklamlar yayımlıyor. 
     Ayrıca, Joly Tur örneğinde olduğu gibi dijital ortamda yayın yapan televizyonlardan kanal kiralanarak turizm yayınları da yapılıyor. 
     2003 yılının Ocak-Temmuz döneminde TV'lerde 22 milyon dolara eş değerde turizm reklamı yayınlandı. Bunun 5 milyon dolarlık bölümü ''WOW otelleri'' tarafından gerçekleştirildi. 
     Aynı dönemde acentelerin yaptığı toplam 9 milyon dolarlık televizyon reklam harcamasının 6.5 milyon dolarlık bölümü ''Anı Tur'' tarafından gerçekleştirildi. ''Anı Tur'', birçok televizyonda belirli sürelerle kiraladığı programlarda satışını yaptığı otellerin tanıtımını yapıyor. 
     Bu arada yazılı medyada da turizm reklamlarının yelpazesinin genişlediği görülüyor. Daha önce ağırlıklı olarak bir iki gazetede yayımlanan turizm reklamları, bir süreden beri 7-8 gazetede yayımlanmaya başladı. 
     
     TURİZM REKLAM HARCAMALARININ DAĞILIMI Bin dolar 
     
     
Reklamın yeri 2002 2003 Artış Gazeteler 36.772 43.040 83 Televizyonlar 11.361 22.514 98 Toplam 48.133 65.554 73 
     
</TEXT>
</DOC>
