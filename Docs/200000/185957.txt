<DOC>
<DOCNO> 185957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den çalışma vizesi almak giderek zorlaşıyor... 
</HEADLINE>
<TEXT>

     Amerikan hükümetinin, yabancı uyruklu vasıflı işçilere verdiği H-1B vizesini almanın giderek zorlaşacağı bildirildi. 
     Wall Street Journal gazetesinde yer alan habere göre, ABD'de giderek artan işsizlik, ABD Kongresi üyelerinin bu tür vizelerin üçte iki oranında azaltılmasını öngören bir yasa önerisi hazırlamalarına yol açtı. 
     H-1B vizesi alan yabancı işçiler bununla Amerika'da 6 yıl süreyle çalışma fırsatı bulabiliyorlardı. Bu vizeler ABD ile iş yapan yabancı firmaların yanı sıra Amerikan kuruluşlarınca da sıkça kullanılıyordu. Vizeden en çok bilgisayar programcıları, mühendisler, öğretmenler, sağlık personeli gibi vasıflı işçilerin yararlandıkları ifade edildi. 
     L-1 vizesi ise çokuluslu şirketler tarafından yönetici, müdür ve özel eğitim görmüş işçi değiş tokuşu amacıyla kullanıldığı haberde yer aldı. 
     Bu vizelerin bazı Amerikan şirketleri tarafından, ucuz yabancı işçi getirmek için kullanıldığı sık sık öne sürülüyor ve eleştiri konusu oluyordu. Vizeyle Amerika'ya gelen yabancı işçilere, Amerikalı personele ödenenden çok daha az ücret verildiği de ortaya atılan iddialar arasında bulunuyor. 
     Gazete, H-1B vizesiyle her yıl Amerika'ya yaklaşık 195 bin yabancı işçi getirildiğini, yeni uygulamayla bu sayının 65 bine indirileceğini duyurdu. Yılda 314 bin kişinin yararlandığı L-1 vizesi kotasının da 35 bine indirileceği ifade edildi. 
     Bunun yanı sıra H-1B ve L-1 vizelerini kullanacak Amerikalı işverenlere uygulamada daha az esneklik tanınacağı da verilen haberler arasında. Bu nedenle bu yoldan kendilerine Amerika'da bir gelecek kurmak isteyen yabancıların önümüzdeki yıllarda güçlüklerle karşılaşacakları ifade edildi. 
     Yaklaşık 1500 yabancı firmanın vize işlerini yürüten ''Wexler'' adlı avukatlık firması yetkilileri, ''getirilmesi düşünülen kısıtlamaların hatalı olduğunu'' savundular. 
     Firma yöneticilerinden Mitchel Wexler, ''Bu kişiler Amerikan ekonomisinin gelişmesine katkıda bulunuyorlardı. Uygulama çok sıkı tutulduğu takdirde bu kişiler Kanada veya Meksika'ya yöneleceklerdir'' diye konuştu. 
     
</TEXT>
</DOC>
