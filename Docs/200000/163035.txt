<DOC>
<DOCNO> 163035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur42.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekilişten otomobil kazandı, vergisi yüzünden alamıyor 
</HEADLINE>
<TEXT>

     Zonguldak'ın Ereğli İlçesi'nde emekli kişi, çekilişten kazandığı otomobili vergisinin yüksek olmasından dolayı alamıyor. 
     Ereğli Belediyesi Meclis Üyesi İsmet Koç, yaptığı açıklamada, Ereğli Belediyesi'nin geleneksel olarak 6-8 Haziran tarihleri arasında düzenlediği ''10. Uluslararası Karadeniz Ereğli Osmanlı Çileği Kültür ve Sanat Festivali'' etkinlikleri kapsamında, Belediye Geliştirme Derneği'nce bastırılan 50 bin adet eşya piyangosu biletinden 41 bin adetinin satıldığını anımsattı. 
     Festivalin son günü konser veren Özcan Deniz'in noter huzurunda yaptığı çekilişte, kendisinin sattığı bilete çıkan Ford marka otomobilin, Ereğli Demir ve Çelik Fabrikaları'ndan emekli Yaşar Pala'ya çıktığının tespit edildiğini belirten Koç, ''Sattığım bilete otomobilin çıkması beni sevindirdi, ancak otomobili kazanan arkadaşın, aracın vergisinin 6-7 milyar lira olmasından dolayı hala gelip alamamış olması beni üzüyor. Yaptığımız araştırmada, bu arkadaşın ehliyetinin bulunduğu, 4 çocuk 9 torun sahibi olduğu ve maddi durumunun iyi olmadığını öğrendik. Yaşar Pala'nın, vergisini yatıracak bir galericiye aracı satıp parasını alacağı duyumunu aldık'' dedi. 
     Koç, çekilişten ürün çıkan biletlerin seri numaralarının, yerel gazetelerde yayınlanmaya başladığını kaydetti. 
     
</TEXT>
</DOC>
