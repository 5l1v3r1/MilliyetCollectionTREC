<DOC>
<DOCNO> 196856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo09.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Türkiye şokta... 
</HEADLINE>
<TEXT>

     12. Avrupa Futbol Şampiyonası elemelerinde A Milli Takım'ın baraj maçları sonrası Letonya'ya elenmesi İtalya'da da şaşkınlıkla karşılandı. 2-2'lik beraberliğin ardından Letonya Milli Takımı, İtalyan basınından da övgü aldı. 
     La Gazzetta dello Sport, ilk sayfasındaki haber başlığında, ''Hollanda ve İspanya'dan altın gol yağmuru. Ama asıl sürpriz Letonya'' dedi. Corriere dello Sport da maç sonucunu ilk sayfadan duyurarak, ''Letonya Avrupa'da, Hollanda ve İspanya ile birlikte'' dedi. Spotta ise ''Letonyalılar'dan tarihi beraberlik. Dünya üçüncüsü Türkiye elendi'' denildi. 
     La Gazzetta dello Sport, iç sayfada ise, ''Letonya'dan mücadele, Türkler dışarda kaldı'' diye başlık attı. Spotta, ''Hakan Şükür ve arkadaşlarının 2 golle öne geçmeleri yeterli olmadı'' diyen gazete, ''Letonya'nın beraberliği yakalamasıyla birlikte tüm Türkiye şoka girdi. Bayram eden taraf konuk takım oldu'' ifadelerini kullandı. 
     -''TÜRKİYE, KORKUNÇ ELENME''- Corriere dello Sport Gazetesi iç sayfada, ''Türkiye, korkunç elenme'' biçiminde bir başlık kullandı. Spottaki ifadelerde, ''2 golle sağlanan avantaj yeterli olmadı. Letonya eşitliği yakaladı ve barajı geçti. İstanbul, Güneş'in ekibini ıslıkladı'' denildi. 
     Lazians'ın golünün Türkiye'de adeta soğuk duş etkisi yaptığını belirten gazete, ''Tam bir soğuk duş etkisi yaratan bu gol sonrasında Türkler'in inanılmaz bir biçimde moralleri bozuldu. Güneş'in son derece kötü oynayan Ümit Davala'yı Hasan Şaş ile değiştirme derdine düştüğü sırada Letonya, Verpakovskis ile 2. golü de buldu. 2002'de Dünya Kupası'nda üçüncü olmuş Türkiye, elenmiş oldu'' ifadelerini kullandı. 
     
     TUTTOSPORT ''TÜRKİYE ŞOKTA'' 
     Tuttosport Gazetesi ise, ''Hollanda tam bir kasırga, Letonya tarihe geçti'' başlığını kullandı. Alt başlıkta ise ''Türkiye'de elenme şoku'' denildi. Tuttosport, ''11 dakikada 2 gol ve de Letonya tarihe geçti. Letonya tarihte ilk kez Avrupa finalleri gibi önemli bir turnuvaya katılacak takımlar arasına girdi'' yorumu yapıldı. 
     
</TEXT>
</DOC>
