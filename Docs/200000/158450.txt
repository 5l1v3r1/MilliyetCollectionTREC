<DOC>
<DOCNO> 158450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun37.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
General Franks emekli olunca konuşma başına para basacak 
</HEADLINE>
<TEXT>

     Irak'ta Saddam Hüseyin rejimini deviren general olarak bilinen ABD Merkez Komutanı General Tommy Franks'ın, emekliye ayrılınca, yapacağı her konuşma başına 50 bin dolar alacağı bildirildi. 
     CNN, ABD Savunma Bakanlığı kaynaklarına dayanarak, Franks'ın bu yaz emekli olacağını duyurmuştu. 
     Ancak Franks'ın emekli olacağı kesin tarih henüz açıklanmadı. 
     Amerikan basınında yer alan haberlere göre, kamuoyunun dikkatini çeken görevlerde bulunduktan sonra yaptıkları konuşmalara para alan ünlüler arasında en yüksek ücreti eski başkan Bill Clinton alıyor. 
     Bill Clinton'un bir konuşmadan en çok 350 bin, en az ise 28 bin dolar aldığı belirtildi. Clinton'un ortalama konuşma ücreti ise 150 bin dolar. 
     Başkan George W. Bush'un babası eski başkan George Bush ise yaptığı az sayıdaki konuşmanın her biri için 125 bin dolar talep ediyor. 
     Irak'a karşı 1991'de yapılan operasyon sırasında ABD Genelkurmay Başkanı olan Colin Powell da, Dışişleri Bakanı olmadan önce konuşma başına 80 bin dolar alıyordu. 
     CNN'in ünlü program yapımcısı ve sunucusu Larry King'e de program başına 60 bin dolar ödeniyor. 
     Ünlüler içinde en az ücret alan konuşmacı ise New York Eyalet Valisi George Pataki'nin eşi Libby Pataki. Bayan Pataki'ye konuşma başına 13 bin 500 dolar veriliyor. 
     
</TEXT>
</DOC>
