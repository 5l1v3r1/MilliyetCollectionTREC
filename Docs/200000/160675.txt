<DOC>
<DOCNO> 160675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/siyaset/siy04.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya'da yolsuzluk böyle önleniyor 
</HEADLINE>
<TEXT>
Başbakanı canlı yayında sorguladılar 
Ombudsmanlar toplantısı için Varşova'ya giden TBMM İnsan Hakları Komisyonu üyeleri, Polonya Başbakanı'nın yolsuzluk sorgusunun TV'den yayımlandığını öğrenince şoke oldular 
     SALİHA ÇOLAK Ankara 

     TBMM İnsan Hakları Komisyonu Başkanı Mehmet Elkatmış ve CHP'li Komisyon Üyesi Yüksel Çorbacıoğlu, Polonya Meclisi'nde adı yolsuzluğa karışan Başbakan'ın da sorgulandığı salondaki görüşmelerin canlı olarak halka ulaştırıldığını görünce şoke oldu. Türkiye'de ellerinde bilgi olan bürokratlara bile ulaşamadıklarını hatırlatan Çorbacıoğlu "Keşke biz de yapabilsek" dedi. 
     Elkatmış ile TBMM Yolsuzlukları Araştırma Komisyonu Üyesi de olan Çorbacıoğlu, ombudsmanlar toplantısına katılmak üzere gittikleri Varşova'da Meclis turu attı. Elkatmış ve Çorbacıoğlu, bu sırada yaklaşık 400 kişilik bir salonun ülke gündemine oturan yolsuzluk olayını araştırmak üzere tahsis edildiğini öğrendi. Çorbacıoğlu, yolsuzluğa adı karışan Başbakan'ın da sorgulandığı salonda, tüm görüşmelerin vatandaşa açık olduğunu ve canlı yayınla halka ulaştırıldığını öğrenince şaşırdı. 
     
     Biz bürokratlara ulaşamıyoruz 
     Demokrasi geçmişi Türkiye'den kısa olan Polonya'da, yolsuzlukların ortaya çıkarılması için işletilen yargı sürecinin Türkiye'den daha ileri olduğuna dikkat çeken Çorbacıoğlu, şaşkınlığını şu sözlerle ifade etti "Banka olayını soruşturuyorlardı. Başbakana rüşvet gibi bir şeyler teklif etmişler. Kabul etmemiş ama olaya göz yumduğu savunuluyor. Bu nedenle Başbakanı da dinlemişler." 
     Komisyonda, "ticari sır ve devlet sırrı" engeli nedeniyle birçok belgeye ulaşamadıklarını kaydeden Çorbacıoğlu, Türkiye'nin en azından Polonya'yı örnek alması gerektiğini vurguladı. Komisyon, 'sır' engelini aşabilmek için eski bakan ve başbakanlar hakkında soruşturma komisyonu kurulmasına yönelik nihai raporun tartışılacağı Genel Kurul oturumunun gizli yapılmasını önerecek. 
     
     

</TEXT>
</DOC>
