<DOC>
<DOCNO> 163488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko30.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD'ye, Irak'ta hayatın normalleşmesi için destek verebiliriz 
</HEADLINE>
<TEXT>

     İktisadi Araştırmalar Vakfı İAV tarafından Türkiye Sınai Kalkınma Bankası Genel Müdürlüğü'nde düzenlenen ''Türkiye'nin bölgesel işbirliği ışığında Ortadoğu'nun yeni bir barış ve refah ortamına dönüştürülmesine dair düşünceler'' konulu konferansa katılan Başbakan Yardımcısı Abdullah Gül, buradaki konuşmasının ardından katılımcıların sorularını yanıtladı. 
     Bir davetlinin Türkiye-ABD ilişkilerinden tezkere dönemine ilişkin sorusu üzerine Gül, ''Bu konuda gerçekçi olmamız lazım. İlişkilerin daha sağlıklı olması için bu gereklidir. Türkiye'de açık, şeffaf bir süreç işledi, Meclis'te karar alındı, sevinilecek tek şey çok büyük zayiat olmadı ve savaş kısa sürdü. Şimdi herkesin ileriye bakması lazım. ABD'liler Türkler'den daha çok ileriye bakıyor, biz daha çok geriye bakıyoruz'' dedi. 
     Savaş sonrasında ABD ile birlikte Irak'ın normalleşmesi sürecinde Türkiye'nin yapacağı çok şey bulunduğunu anlatan Abdullah Gül, kimsenin hisleriyle hareket etmemesi gerektiğini vurgulayarak, ileriye odaklanılması tavsiyesinde bulundu. Abdullah Gül, şöyle devam etti 
     ''Daha önce burada görev yapmış 3 diplomatımızı Irak'a gönderdik ve raporlarıyla döndüler. Irak'ta hayatın normalleşmesi için çok şey yapılmalı. Savaşa karşın geçmişte daha iyiydik diyorlarsa işler yolunda gitmiyor demektir. Savaşta başarılı olan ABD'ye bu konuda da başarılı olmalarına destek verebiliriz. Günde 2 saat elektrik veriliyor biliyorsunuz. Yaz ve Bağdat bölgenin en sıcak yeri, klimalar çalışmıyor. Biz bu konularda yardımcı olabiliriz, elektrik fazlamız var. Telefon, su yok, petrol ülkesinde, Irak'ta benzin yok, bunları biz kendi pratik usullerimizle gerçekleştirebiliriz. Bizde de benzin çok, Irak'tan fazla olan mazot, fuel oil gelecek, biz de karşılığında benzin göndereceğiz. Yapılacak çok şey var. Türkiye üzerine düşeni yapmaktadır, yapmaya devam edecektir. Tabii aynı anlayış karşılıklı olmalıdır.'' Abdullah Gül, ABD Savunma Bakan Yardımcısı Paul Wolfowitz'in açıklamalarının hatırlatılması üzerine de, yazının tamamını okuduğunu ama basında özellikle belirli bölümlerin ön plana çıkarıldığını belirterek, ''Gelecekle ilgili sözleri çok daha fazlaydı, kendimizi suçlamamızın bir anlamı yoktur. Her toplantıda geriye dönmenin bir faydası olmayacağı kanaatindeyim'' dedi 
     
     AB 
     Abdullah Gül, bir başka soru üzerine de ABD ile AB'yi birbirine alternatif olarak görmediklerini ifade ederek, ''AB sürecinde kritik, şakası olmayan bir noktaya gelinmiştir. ABD'ye karşı bir hareket olarak görmüyoruz. ABD de zaten destek veriyor. Türkiye Müslüman bir ülke olarak üye olursa medeniyetler arası uyuma katkısı olacağına inanıyoruz. AB ve Türkiye'de bundan kazanacaktır. Ayrıca Türkiye'nin Müslüman dünyasıyla ilişkilerinde Müslüman ülkeler Türkiye'nin bu süreçteki gelişmelerini memnuniyetle karşılamaktadır'' diye konuştu. 
     Abdullah Gül, geçen sürecin Türkiye'nin önemini AB'ye çok daha fazla hatırlattığını vurgularken de, ''AB, Türkiye gibi bir ülkeyle çok daha güçlü hale geleceğini de görmüştür. O açıdan şimdiye kadar duymadığımız beyanlar AB yetkililerinden çıkmaktadır. Türkiye AB söz konusu olduğunda, şu son 4-5 ay çok değişik bir süreçtir'' dedi. 
     
     YUNANİSTAN 
     Başbakan Vekili ve Dışişleri Bakanı Gül, Avrupa Birliği sürecinde Yunanistan'ın etkisiyle bu ülkeyle yaşanan gerginlik konusundaki bir soruyu yanıtlarken de şunları kaydetti 
     ''Gazete haberleriyle işin gerçeği farklıdır, Yunanistan samimi olarak Türkiye'nin Avrupa Birliği'ne girmesini istemektedir. Bu yönde de olumlu çalışmaktadır. Bu demek değildir ki Türkiye ile Yunanistan arasında sorunlar yoktur. Eskiden gelen sorunlar vardır, bu sorunların biz karşılıklı konuşarak çözümlenmesinden yanayız. Gazetelerde birbirimize karşılıklı ateş açarak çözülmesinin mümkün olmadığını biliyoruz. Bunun hiç kimseye faydası yok. Türkiye gibi kendine güvenen bir ülke böyle davranır, biz böyle davranıyoruz.'' 
     
     KIBRIS 
     Abdullah Gül, Kıbrıs sorunu ile Ortadoğu arasında bir paralellik olup olmadığının sorulması üzerine, her ikisinin de çözülmesi gereken iki önemli ve kronik sorun olduğuna işaret ederek, şöyle devam etti 
     ''Bu sorunların çözümünden hükümet olarak çözümsüzlüğü bir çözüm olarak görmediğimizi açıkladık. Dünyada böyle bir algılama var Türkler çözümsüzlüğü çözüm olarak görürler, görüyorlar, Kıbrıs'ta statükonun bu şekilde devam etmesini istiyorlar derler. Bu biraz haksızlık ama en azından bizim hükümetimiz açık biçimde söylemiştir bu sorunun çözülmesi gerekir diye. Ama çözüm demek kaygılarınızı hiç dikkate almadan her şeye evet demek anlamına gelmez. Karşılıklı tatmin edici yolları aramak gerekir. Bunun arayışı içindeyiz. Son aylarda Kıbrıs'ta atılan adımlar önemli adımlardır. Tüm dünya da bunları takdir etmiştir. Ümidimiz ve beklentimiz şudur bunların iyi bir şekilde değerlendirilmesi gerekir. Başta Avrupa Birliği olmak üzere Kıbrıs Türk kesimine uygulanan ekonomik ambargo kaldırılmalıdır, kaldırıldıktan sonra eminim ki bunlara karşılık başka olumlu adımlar Türkiye tarafından da atılacaktır. Bu karşılıklı güveni geliştirecektir ve bir noktaya gelindikten sonra tekrar müzakerelere başlandığında işler daha kolay olacaktır diye düşünüyoruz.'' Konferansta, İktisadi Araştırmalar Vakfı Başkanı Prof.Dr. Orhan Dikmen tarafından Gül'e plaket sunuldu. 

     
</TEXT>
</DOC>
