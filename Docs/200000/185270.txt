<DOC>
<DOCNO> 185270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun03.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Türkiye asker için söz vermedi, BM'yi bekliyorlar.. 
</HEADLINE>
<TEXT>

     ABD Dışişleri Bakanı Colin Powell, Türkiye'nin de aralarında olduğu, Irak'a asker göndermeyi düşünen ülkelerin, önce BM Güvenlik Konseyi'nden çıkacak tasarının niteliğini görmek istediğini ve ABD'ye hiçbir söz vermediklerini söyledi. 
     Powell, Amerikan televizyonlarında katıldığı programlarda, Irak'a yabancı asker gönderilmesi konusunda soruları yanıtladı. ABD Dışişleri Bakanı, ABC televizyonunda, ''Birkaç hafta önce Hindistan, Pakistan ve Türkiye'den asker sözünden bahsetmiştiniz, bu konudaki son gelişmeler nedir '' sorusuna karşılık, ''Asker göndermeyi değerlendiren ülkeler önce BM tasarısının neye benzeyeceğini görmek istiyorlar. Bu ülkelerden henüz verilmiş bir söz yok'' dedi. 
     Powell, ''Türkler bizimle ciddi bir görüşme içinde. Bu konuyu, parlamentolarına götürmek zorundalar. Bu hafta New York'ta Pakistan Cumhurbaşkanı Pervez Müşerref ile iyi görüşmelerde bulunduk. O da, asker gönderme konusunu değerlendiriyor. Bangladeş değerlendiriyor. Güney Kore, ilgisini ifade etti'' diye konuştu. 
     Irak'a yabancı ülkelerden üçüncü bir tümen gelmezse ABD'nin yedek askeri güçlerini görevlendirmek zorunda kalacağı yönünde ABD kongresinde konuşan Amerikalı askeri yetkililerin sözlerine dikkat çekilmesi üzerine Powell, bu konudaki soruların Pentagon'a yöneltilmesini istedi. 
     Powell, CNN televizyonunda katıldığı programda da, Irak'ta şu anda zaten 22 bin yabancı asker bulunduğunu, ancak uygun bir BM tasarısı kabul edilirse başka ülkelerin de askeri katkıda bulunmak isteyebileceğini söyledi. 
     Powell, ''Türkler, Bangladeşliler, Pakistanlılar buna bakıyor. Başka ülkeler de asker katkısına olumlu bakıyor. Ancak hiçbiri kesin bir söz vermedi'' dedi. 
     ABD Dışişleri Bakanı, BM tasarısının yeni versiyonuyla birkaç gün içinde ortaya çıkmayı beklediklerini, ancak tasarının ne zaman geçeceğini söyleyemeyeceğini kaydetti. 
     Colin Powell, BM Güvenlik Konseyi içinde, uluslararası topluma Irak üzerinde daha fazla güç sağlayacak, uluslararası bir gücün de yaratılmasını içeren yeni bir tasarıya doğru ilerlemek isteyenler bulunduğunu belirtti. 
     Powell, hızlı hareket etmek istediklerini kaydederek, bazı ülkelerin, BM tasarısı olmadan da asker göndermeye niyetli olduğunu ifade etti. 
     
</TEXT>
</DOC>
