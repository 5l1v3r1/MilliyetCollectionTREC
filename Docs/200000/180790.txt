<DOC>
<DOCNO> 180790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/ekonomi/eko11.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici Derneği'nden BDDK'ya suç duyurusu 
</HEADLINE>
<TEXT>

   
   Tüketici Hakları Derneği Başkanı Turhan Çakar, İmar Bankası ile ilgili yaşanan gelişmeler nedeniyle, BDDK, SPK, İMKB ve TMSF hakkında, görevi ihmal ve suistimal gerekçesiyle suç duyurusunda bulunduklarını bildirdi. 
   Yasalara göre bankanın kapatılmasından sonraki 60 gün içinde, tüketicilerin ilgili kamu kuruluşlarına başvurarak birikimlerinin akıbetini sormaları gerektiğini bildiren Çakar, hem Hazine bonosu hem de mevduat sahibi mağdur tüketicilerin, 11 Eylül 2003 tarihine kadar BDDK, SPK, İMKB ve TMSF'ye noter aracılığıyla ihtarname göndererek, birikimlerinin akıbetini sormaları ve mağduriyetlerinin giderilmesi için gerekli işlemlerin yapılmasını talep etmelerini istedi. 
   Çakar, savcılıkların incelemeleri sonucunda açılabilecek ceza davalarına Derneklerinin, tüketicilerle birlikte müdahil olarak katılacağını da sözlerine ekledi. 
   
   
</TEXT>
</DOC>
