<DOC>
<DOCNO> 198828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko01.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv üretiminde, bardağın yarısı doldu... 
</HEADLINE>
<TEXT>

     Otomotiv sektörü, artan ihracat sayesinde kapasite kullanımında ortalama yüzde 48 oranını yakaladı. 
     Sektörde geçen yıl ortalama yüzde 35.1 olan kapasite kullanım oranı, bu yılın 10 aylık bölümünde yüzde 48'e çıktı. 
     Yıllık 1 milyon 95 bin 155 adetlik üretim kapasitesine sahip bulunan sektördeki 18 kuruluş, Ocak-Ekim döneminde 436 bin 165 adetlik üretim gerçekleştirdi. 
     10 aylık dönemde, otomobilde geçen yıl yüzde 31 olan kapasite kullanım oranı yüzde 37'ye, kamyonda yüzde 20 olan oran yüzde 28'e, kamyonette yüzde 76 olan oran yüzde 119'a, otobüste yüzde 46.3 olan oran yüzde 69'a çıktı. 
     Kapasite kullanım oranları aynı dönemler itibariyle, minibüste yüzde 11'den yüzde 22'ye, midibüste yüzde 32'den yüzde 44'e, traktörde yüzde 16'dan yüzde 45'e ulaştı. 
     
     ÜRETİME İHRACAT GAZ VERDİ 
     10 ayda üretilen 226 bin 464 adet otomobilin 171 bin 605'i, 14 bin 452 adet kamyonun bin 425'i, 152 bin 441 adet kamyonetin 100 bin 383'ü, 3 bin 612 adet otobüsün 2 bin 704'ü, 9 bin 929 adet minibüsün 3 bin 194'ü, 5 bin 80 adet midibüsün bin 343'ü, 24 bin 187 adet traktörün 10 bin 158'i ihraç edildi. 
     İhracatın üretime oranı, otomobilde yüzde 76, kamyonda yüzde 10, kamyonette yüzde 66, otobüste yüzde 75, minibüste yüzde 32, midibüste yüzde 26, traktörde yüzde 42 olarak gerçekleşti. 
     Otomotiv ihracatının lokomotifi konumundaki şirketlerden Oyak Renault 102 bin 300 adetlik üretiminin yüzde 74'ü olan 75 bin 889'unu, Tofaş 100 bin 424 adetlik üretiminin yüzde 69'unu oluşturan 69 bin 685 adedini ihraç etti. 
     Ford Otosan 88 bin 827 adetlik üretiminin yüzde 68'i olan 60 bin 183 aracı, Toyota da 54 bin 823 adetlik üretiminin yüzde 91'ini kapsayan 50 bin 97 aracı yurtdışına sattı. 
     
     KAPASİTE KULLANIMINDA TOYOTA ÖNDE 
     Yılın 10 aylık döneminde Toyota yüzde 66'lık kapasite kullanım oranıyla birinci oldu. 
     Ford Otosan yüzde 65 ile ikinci, MAN Türkiye yüzde 58 ile üçüncü sırayı aldı. 
     Oyak Renault'un yüzde 54 ile dördüncü, Türk Traktör'ün yüzde 50 ile beşinci, Mercedes Benz Türk'ün yüzde 49 ile altıncı, Tofaş'ın yüzde 48 ile yedinci olduğu sıralamada, diğer şirketlerin kapasite kullanım oranları şöyle 
     ''BMC yüzde 42, Uzel yüzde 37, Honda yüzde 35, Otokar yüzde 34, Otoyol yüzde 32, Anadolu Isuzu yüzde 28, Hyundai Assan yüzde 25, Karsan yüzde 25, Askam yüzde 14, Temsa yüzde 13 ve Tümosan yüzde 3.'' 
     
</TEXT>
</DOC>
