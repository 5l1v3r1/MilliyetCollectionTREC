<DOC>
<DOCNO> 171858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun06.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon balete teklif üstüne teklif 
</HEADLINE>
<TEXT>

   Indianapolis Internationale Ballet Company'de bale yapan ve 23 ülkeden 53 dansçının yarıştığı New York'taki yarışmada dünya şampiyonu olan Borova'ya teklif yağıyor 
      MEHMET KURT İzmir DHA 

   
   New York'ta haziran ayında düzenlenen Uluslararası Bale Yarışması'nda altın madalya kazanarak dünya şampiyonu olan balet Oğulcan Borova 22 , ailesiyle hasret gidermek için memleketi İzmir'e geldi. İzmir'in aylardır burnunda tüttüğünü belirten genç balet, "Altın kafese konulan bülbül misali, İzmir'e hasret kalıyorum. Burada hissettiğim mutluluğu dünyanın hiçbir yerinde bulamıyorum" dedi. 
   Güney Kore'nin başkenti Seul'de 15 - 19 Temmuz'da düzenlenen Kore Dünya Dans Yıldızları Festivali'nde yer alan iki yabancı dansçıdan biri olan Oğulcan, Çek Cumhuriyeti'nin başkenti Prag'da yapılacak yarışmanın ertelenmesini fırsat bilerek İzmir'e geldi. Devlet Opera Balesi sanatçısı babası Mustafa Borova, ressam annesi Zerrin Borova ve konservatuvara hazırlanan kız kardeşi Özüm'ün yanı sıra İzmir'in de hasretine dayanamadığını söyleyen genç balet, Kordonboyu'nda yürüdü, güvercinlere yem attı, Atatürk Anıtı'na bir buket çiçek bıraktı. 
   
   ABD'ye gerİ dönecek 
   Dokuz Eylül Üniversitesi Devlet Konservatuvarı mezunu olan Oğulcan, ağustosun ilk haftasında dört yıldır yaşadığı Indianapolis'e döneceğini belirtirken, dünyanın çeşitli yörelerinde Türkiye'yi temsil etmekten büyük mutluluk duyduğunu söyledi. 23 ülkeden 53 dansçının yarıştığı New York'taki yarışmada dünya şampiyonu olmasının ardından arka arkaya teklif aldığını ifade eden Borova, şöyle konuştu 
   "Amerika'nın çeşitli eyaletlerindeki büyük grupların yanı sıra Kanada, Japonya, Fransa, Avusturya, Avustralya gibi ülkelerdeki topluluklardan teklifler geldi. Ama şu anda zaten çok iyi bir toplulukta dans ediyorum. Indianapolis Internationale Ballet Company ile sözleşmem devam ediyor. Ama yine de üst üste teklifler almak gurur verici." 
   
   
</TEXT>
</DOC>
