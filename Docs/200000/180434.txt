<DOC>
<DOCNO> 180434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/spo15.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Fatura Sebat'a    PFDK, Trabzon maçından sonra hakem Mutlu Çelik hakkındaki sözleri nedeniyle Akçaabat Sebatsporlu Korhan ve Muzaffer'e 2'şer maç ceza kesti. İki oyuncunun iddialarını kanıtlayamazsa, iki maç daha ceza almasının gündemde olduğu öğrenildi. Rizesporlu Şener'e, İstanbulsporlu rakibinin yüzüne topsuz alanda bastığı için 3 maç ceza verildi. Ayrıca alkollü olarak Antalya - İzmir maçına çıkan federasyon temsilcisi Adil Arıcı 6 ay hak mahrumiyeti cezası aldı. 
   
   Basel iddialı    MALATYASPOR'UN UEFA Kupası'ndaki rakibi Basel, Sarı - Kırmızılı takımı gözüne kestirdi. Son maçında St.Gallen'i 4-1 yenen ve İsviçre'de 9 maçını da kazanarak, fırtına estiren takımın teknik patronu Christian Gross, "İki maçı da kazanacağımızı düşünüyorum. Tura yakınız. Avantajımız tecrübe" dedi. 
   
   Cim-Bom şampiyon    ANKARA Büyükşehir Belediyesi tarafından düzenlenen Dörtlü Basketbol Turnuvası'nın son gününde ezeli rakibi Fenerbahçe'yi 62-48 mağlup eden Galatasaray birinci oldu. VIP Rimini'yi 80-73 yenen Türk Telekom ise turnuvanın ikinciliğini elde etti. 
   
   Mısır'ı yendik    19 Yaşaltı A Genç Milli Futbol Takımı, Mısır ile yaptığı ikinci özel maçı da 1 - 0 kazandı. Kırşehir'de oynanan karşılaşmanın tek golünü 40. dakikada Olcan attı. 
   
   Paris seferi    PETİT Danone Minik Futbol Takımı, Paris'te yapılacak olan FIFA destekli Uluslararası Danone Kupası'nda ülkemizi temsil etmek için Fransa'ya gitti. Takımın teknik direktörlüğünü yapan Rıdvan Dilmen, 32 ülkenin katıldığı kupada hem eğlenip, hem de iyi sonuç alacaklarını söyledi. 
   
   
</TEXT>
</DOC>
