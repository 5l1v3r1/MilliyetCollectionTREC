<DOC>
<DOCNO> 199848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur21.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne'den korkunç iddia .. 
</HEADLINE>
<TEXT>

     Adana'da, ayrı yaşadıkları babasını özleyerek ziyarete giden küçük çocuk, kapıcı dairesinde kilitli kaldığı sırada çıkan yangında öldü. Anne, olayı babanın yaptığını iddia ederken, evde çocuğu kilitli bırakan baba gözaltına alındı. 
     Emniyet Müdürlüğü yetkililerinden alınan bilgiye göre, Toros Mahallesi Özay Apartmanı'nda, karısı Türkan Ş. 28 ile kavgalı oldukları için ayrı yaşayan, kapıcı Canan Ş. 31 , kendisini ziyarete gelen oğlu Caner Ş'yi 9 kapıyı kilitleyerek evde yalnız bıraktı. 
     Caner Ş, gece yangın çıkınca kilitli olduğu evde dumandan boğularak öldü. Komşuların ihbarı üzerine olay yerine gelen itfaiye ekipleri, yangını söndürdüklerinde Caner Ş'yi ölü buldu. 
     Numune Hastanesi morgundaki oğlunun cesedini alan anne Türkan Ş, olayı baba Canan Ş'nin yaptığını iddia ederek, ''Devamlı alkol alıyor, bizleri dövüyordu. Ben de oğlumu alarak annemin evine gittim. Ancak oğlum özlediğini söyleyerek dün babasını ziyarete gitti. Canan, arkadaşlarıyla dışarı çıktığında oğlumu eve kilitlemiş. O sırada evde yangın çıktığını söylüyorlar ama ben yangını Canan'ın oğlumu öldürmek için çıkardığına inanıyorum'' dedi. 
     
     SINIF ARKADAŞLARI ÜZÜLDÜ 
     Anne ve babasının kapıcılık yaptıkları apartmanın yakınındaki Emine Nabi Menemencioğlu İlköğretim Okulu'nda 3. sınıfa giden Caner Ş'nin ölümü, sınıf arkadaşlarını üzüntüye boğdu. 
     Onu çok sevdiklerini söyleyen sıra arkadaşı Meltem Karadağ, aldığı çiçekleri Caner'in masasına koyarak, sırasını boş bırakmadı. Karadağ, onun sessiz ve iyi bir arkadaş olduğunu söyledi. 
     Caner Ş ile çektirdikleri toplu fotoğrafa bakan sınıf arkadaşı Ata Gerimterli de ''Keşke ölmeseydi de onunla top oynasaydık'' dedi. 
     Sınıf öğretmeni Ayfer Yılmaz ise Caner Ş'nin çalışkan bir öğrenci olmadığını ama sınıf arkadaşları tarafından sevilen biri olduğunu vurguladı. Yılmaz, ''Fakir bir ailenin çocuğu olduğunu biliyordum. Ders çalışmayı fazla sevmeyen bir öğrenciydi ancak arkadaşlarıyla iyi anlaşıyordu. Çok sık sağlık problemleri yaşıyordu. Ölümü hepimizi üzdü'' diye konuştu. 
     Öte yandan, çiftin kapıcılık yaptıkları apartmanda oturanlar da baba Canan Ş'nin alkol aldığını bildiklerini, bazen kavga seslerini duyduklarını söyledi. Caner Ş'nin sessiz, kimseye zarar vermeyen, etrafıyla iyi anlaşan bir çocuk olduğunu söyleyen komşuları olayın üzücü olduğunu belirttiler. 
     İtfaiye ekiplerine haber veren komşuları, ''Evden yoğun şekilde duman çıktığını görünce şüphelendik. Biz itfaiyeye haber verdiğimizde baba evde yoktu'' dediler. 
     Güvenlik güçleri, yangından sonra eve gelen baba Canan Ş'yi, ''Dikkatsizlik ve tedbirsizlik neticesinde ölüme sebebiyet verme'' suçundan gözaltına alındı. 
     Yetkililer, anne Türkan Ş'nin iddiaları üzerine cesedin incelenmesi için Adli Tıp Kurumu'na sevk edildiğini ve soruşturmanın devam ettiğini bildirdiler. Ailenin yakınları morgdan aldıkları cesedi, ticari taksiyle Adli Tıp Kurumu'na götürdü. 
     
</TEXT>
</DOC>
