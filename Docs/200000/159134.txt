<DOC>
<DOCNO> 159134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/guncel/agun.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Türkiye'nin yıllardır tartıştığı türban sorununu Tarhan Erdem'le masaya yatırdı... 
</HEADLINE>
<TEXT>
Sadece yüzde 5 'türban' diyor... 
Araştırmamızda elde ettiğimiz sonuçlara göre, başını kapatan kadınların sadece yüzde 5.4'ü kullandığı örtüyü 'türban', yüzde 1.9'u da 'çarşaf' diye tanımlıyor 
     TÜRBAN DOSYASI - 1 
TARHAN ERDEM Milliyet için yazdı 

     Milliyet için, arkadaşım Adil Gür ile birlikte yürüttüğümüz çalışmada, beklemediğim sonuçlarla karşılaştım. Ben ev dışında başını kapayan kadınların, bulunan sonuçtan yüzde 64'ten biraz daha fazla olduğunu sanıyordum. Ancak, araştırma öncesinde ne düşünüyorsak düşünelim, sayıların gerçeğe yakın olup olmadığını tartışmak yerine onların ne anlama geldiklerini yorumlamalıyız. Kısaca tekrarlayalım kadınlarımızın yüzde 64'ü, sokağa çıkarken, evinin dışında başını kapamaktadır. Her 100 evin 77'sinde, başını örten bir kadın vardır. 
     Baş örtme, kadın giyiminin bir parçasıdır. İnsan bedenini, tabii başını da örten giysi tarih içinde tekstil teknolojisine, coğrafyaya, iklime, insanın ekonomik gücüne, inançlarına göre çok değişmiştir. Giysiden ilk beklenen, bedeni dış etkilerden koruması, zaman içinde anlamı değişen çirkinlikleri, mahrem yerleri kapamasıdır. 
     
     BAŞÖRTÜSÜ TERCİH EDİLİYOR 
     Zaman içinde, başın örtülmesi dinsel kurallar içine girmiş, saçın görülmesi haram sayılmıştır. Her giyside olduğu gibi, başörtüsünde de moda "pahalıyı" yaratmıştır. Giysi, giyenin ekonomik durumunu, toplumdaki yerini, mesleğini de gösterir. Çalıştığı yerin - evinin, ahırın, tarlanın, büronun - gereği başörtüsünün işlevini de, cinsini de, bağlama biçimini de belirlemektedir. Araştırma, saydığım değişkenlerin hepsinin bugün de belirleyici olduğunu göstermiştir. Başını kapatanlardan çok azının Yüzde 5'inin , örtüsüne "Türban" adını verdiği görülüyor. Bence, türbanlılar bu orandan biraz daha fazladır, türban takanların bir kısmı, örtüsünü "Türban" olarak adlandırmamakta, başörtüsü demeyi tercih etmektedir. 
     
     EĞİTİMLİLERDE TÜRBAN 
     Eğitim düzeyi yükseldikçe başını örtenler arasında türbanlıların oranı artmaktadır. Yalnız eğitim düzeyi değil, ekonomik durum, gelir arttıkça da başını örtenler arasındaki türbanlıların oranı yükselmektedir. Üst gelir dilimindeki muhafazak rlar, başörtüsü yerine türbanı tercih etmektedirler. 
     Kadınların evli - bekar olmaları, başlarını örtmelerini etkilemekte, bekarlarda başın örtülme oranı düşmektedir. Kadınlarımız ve erkeklerimiz, yakınlarını başlarını örtmeleri için zorladıklarını itiraf etmeseler de, evllik, başını örtmek için önemli bir aşamadır. Evlilerde yüzde 73 olan "başını kapama" davranışı, bek rlarda yüzde 34'e inmektedir. Sonuç olarak, bu verilerden hareketle, ülkemizde baş örtme eğiliminin gelecek on yıllarda bir hayli azalacağını söyleyebiliriz. 
     Sonuçlar arasında, gazete yayımcılarının işine yarayacak veriler de var Ev dışında başını örten kadınlar, örtmeyenlerden daha az gazete okumaktadır. Başını örtenler arasında gazete okuduğunu söyleyenler yüzde 30'un biraz üstündeyken, örtmeyenlerin yüzde 78'i okuduğunu söylemektedir. Gerçekte bu oranı şu şekilde de söyleyebiliriz Hanımları başını örten evlere, diğerlerine göre daha az gazete girmektedir. 
     Çok önemli bir veri de DEHAP seçmenleriyle ilgili olanıdır Bu partiye oy vereceğini söyleyenler arasında, başını örtenler diğer partilerin seçmenlerinden daha yüksek orandadır. 
     

</TEXT>
</DOC>
