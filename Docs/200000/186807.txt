<DOC>
<DOCNO> 186807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo03.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da düşüş dönemi... 
</HEADLINE>
<TEXT>

     Kendi sahasında Denizlispor'a farklı skorla yenilen İstanbulspor'da düşüş sürüyor. 
     Ligde ilk 4 maçını kazanan sarı-siyahlılar, son 4 maçında galibiyete hasret kaldı. 
     Lige 3-0'lık Fenerbahçe galibiyetiyle başlayan ve 2. hafta Adanaspor'u 1-0, 3. hafta Akçaabat Sebatspor'u 3-1 ve 4. haftada da Çaykur Rizespor'u 3-0 yenen İstanbulspor, son 4 maçta 2 beraberlik, 2 yenilgi aldı. 
     Maddi sıkıntılar yaşayan ve ilk olarak Samsun deplasmanına otobüsle giden İstanbulspor, 5. haftada Samsunspor ile 3-3, 6. haftada Beşiktaş ile 1-1 berabere kalırken, 7. haftada Ankaragücü'ne 2-1 ve dün de Denizlispor'a 3-0 yenilerek, 4 haftada sadece 2 puan alabildi. 
     
     DİNLER ''TOPARLANACAĞIZ'' 
     İstanbulspor Menajeri Sinan Dinler, Denizlispor maçında 10 kişi kalınca farklı bir mağlubiyet aldıklarını söyledi. 
     Ligde böyle sonuçların normal olduğunu ifade eden Dinler, ''Böyle şeylere hazırlıklı olmak lazım. Galip geldiğimiz gibi mağlup da olacağız. Bu ligde her takım herşeyi yapabiliyor. Biz oyuncularımıza güveniyoruz. İyi bir kadromuz var. Milli maç nedeniyle lige verilen arayı en iyi şekilde değerlendirip, toparlanacağız'' diye konuştu. 
     Dinler, 4. hafta sonunda Fenerbahçe'ye transfer olan Petkov gibi kaliteli bir futbolcunun eksikliğini hissettiklerini de sözlerine ekledi. 
     
     GALATASARAY İLE HAZIRLIK MAÇI 
     İstanbulspor, milli maç arasında 2 hazırlık maçı yapacak. 
     Sarı-siyahlılar, 8 Ekim Çarşamba günü İkinci Lig A Kategorisi takımlarından İstanbul Büyükşehir Belediyesi ile Langa Tesisleri'nde, 11 Ekim Cumartesi günü ise Galatasaray ile Florya Metin Oktay Tesisleri'nde karşılaşacak. 
     
</TEXT>
</DOC>
