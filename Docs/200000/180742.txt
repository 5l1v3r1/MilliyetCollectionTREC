<DOC>
<DOCNO> 180742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo13.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun'un MR'ı çekildi 
</HEADLINE>
<TEXT>

     Ligin 5. haftasında kendi sahasında Malatyaspor ile karşılaşacak Beşiktaş, bu maçın hazırlıklarını, basına kapalı yaptığı antrenmanla sürdürdü. 
     Siyah-beyazlılar, BJK Nevzat Demir Tesisleri'nde, teknik direktör Mircea Lucescu yönetiminde çalıştı. 
     Bu arada sağ dizinden sakatlığı bulunan Ahmet Dursun'un, bugün Memorial Hastanesi'nde MR'ı çekildi. 
     Kulüp doktoru Ayhan Optur, Ahmet Dursun'un dizinde ağrı olduğunu belirterek, ''Şu anda Ahmet Dursun'un dizinde belli bir bulgu yok. Ağrısı var. Tedavisi sürüyor. Yarından sonra tekrar değerlendireceğiz'' dedi. 
     Dr.Optur, sakatlığı bulunan Yasin Sülün'ün ise çalışmalarını sürdürdüğünü sözlerine ekledi. 
     Beşiktaş, Gökhan Keskin'in jübile maçında yarın Bursaspor ile karşılaşacak. 
     
</TEXT>
</DOC>
