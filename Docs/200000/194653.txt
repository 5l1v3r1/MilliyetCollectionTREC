<DOC>
<DOCNO> 194653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur31.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış "Olaylar abartılmış" 
</HEADLINE>
<TEXT>

     TBMM İnsan Hakları İnceleme Komisyonu Başkanı Mehmet Elkatmış, Buca Cezaevi Sübyan Koğuşu'nda çıkan isyan sırasında, öncesinde ve sonrasında sistemli şekilde kötü muamele olmadığı kanaatine vardıklarını söyledi. 
     Elkatmış, Buca Cezaevi Sübyan Koğuşu'ndaki işkence iddiaları üzerine, milletvekilleri Ahmet Ersin, Halide İncekara ve uzman İrfan Neziroğlu ile iki gündür İnsan Hakları Komisyonu Alt Komisyonu olarak çalışma yaptıklarını, kapsamlı bir rapor hazırlayacaklarını, bu raporun komisyonda kabul edilmesi durumunda kesin bir belge olacağını söyledi. 
     İzmir'e geldikten hemen sonra havaalanında sivil toplum örgütleri temsilcilerinden ön bilgi aldıklarını hatırlatan Elkatmış, daha sonra Buca Cezaevi'ne geldiklerini kaydetti. 
     Cezaevinde bütün birimleri gezdiklerini, sübyan ve yetişkinler koğuşlarını incelediklerini belirten Elkatmış mahkumlar, cezaevi yetkilileri, Cezaevi Savcısı, Cumhuriyet Başsavcısı ile görüştüklerini ifade ederek, ''Buca Cezaevi'nde bin 700 tutuklu bulunuyor, çok az bir kısmı hükümlü. Her gün yaklaşık 50-60 kişilik tutuklu ve hükümlü sirkülasyonu yaşanıyor. Tutukluların 64'ü bayan ve bunlardan 2'si yabancı uyruklu'' dedi. 
     Cezaevinde 160 çocuğun kaldığını, bu çocukların tamamının isyana ve olaylara karışmadığını belirten Elkatmış, şöyle devam etti 
     ''Sadece bir koğuşta isyan olmuş. Bu koğuşta 43 kişi varmış. 41'ini dinledik, biri ise tahliye olmuş. Bu çocukları dinlememiz 12 saat sürdü. Her birine niye geldiğimizi, kimin geldiğini söylemeden koğuşlarından çağırdık. Doktor tarafından çağrıldıklarını sanarak koğuşlarından çıktılar. Çocuklarla görüşürken hiçbir resmi görevli yanımızda yoktu. Görüştüğümüz çocukları daha sonra koğuşlarına göndermedik, yanda bulunan bir odada beklettik. Çapraz sorgulama yaptık. Birbirlerinden etkilenmemeleri için, sağlıklı bir sorgulama olmasını istedik.'' Daha sonra Çocuk Islahevi'ne gittiklerini belirten Elkatmış, burada 102 çocuğun kaldığını bildirdi. Şirinyer Polis Karakolu'nda da incelemelerde bulunduğunu belirten Elkatmış, ardından Emniyet Müdürü Halil Tataş ile yemekte biraraya geldiklerini ve İzmir'deki çalışmalarını tamamladıklarını kaydetti. 
     Türkiye'de cezaevlerinde problem olduğunu, bu problemlerin bazen arttığını, bazen azaldığını, istenmeyen olaylar meydana geldiğini anlatan Elkatmış, şunları söyledi 
     ''Cezaevlerinde meydana gelen olayların nedenlerinin başında, fiziki şartlar var. Çağın gerisinde kalan cezaevlerimiz bulunuyor. 15 gün önce Ankara Ulucanlar Cezaevi'nde incelemelerde bulunduk, buraya cezaevi demeye insan utanır. 21. Yüzyıl'da böyle cezaevi olmaz. Cezaevlerinin imkanları kısıtlı. Öte yandan, mahkumlara günlük 2,5 milyon lira veriliyor, bu yeterli değil. Personel eksikleri var. Bunları zaman zaman rapor olarak hükümet yetkililerine iletiyoruz.'' 
     
     BUCA OLAYLARI 
     Buca Cezaevi'ndeki olayların kamuoyunu derinden yaraladığını, komisyon olarak da tarafsız bir inceleme yaptıklarını belirten Elkatmış, şöyle konuştu 
     ''Buca Cezaevi'ndeki olayları 8-10 kişilik küçük bir grup çıkarmıştır. Kimisi macera, kimisi heyecan için olaylara karışmış. Onlar da olayların sonuçlarını bilmemektedirler. Genel kanaatimiz, olayların kamuoyuna yansıtıldığı gibi olmadığı, abartıldığıdır. Biz millet olarak abartmayı severiz. İsyan abartılmıştır ve neticesinde iddialar da abartılmıştır. Çocuklar serbestçe ifade vermiştir. Yaralılar vardır, bunlar isyan sırasında meydana gelmiştir. Yatağını çekerken bir tarafı ezilmiş, çaydanlık fırlatmışlar, bu bir yerlerine gelmiş. Zaten iki kişinin başı, bir kişinin de kolu yaralıdır. Diğerleri küçük sıyrıklardır. İsyan sırasında jandarma ve gardiyanların müdahaleleri sırasında da yaralananlar olmuştur. Yangın vardır, çocuklar hızla dışarı çıkarılmaya çalışılmıştır.'' Olaylarda ölüm olayı yaşanmamasının sevindirici olduğunu belirten Elkatmış, ''Kesinlikle altını çizerek söylemek isterim ki, olayların öncesi, sırası ve sonrasında sistemli şekilde kötü muamele olmadığı kanaatine vardık. Yazacağımız esas rapor öncesinde bir değerlendirme yapacağız. Cumhuriyet Başsavcısı, Cezaevi Savcısı'nın raporlarını da aldık, onların aldığı ifadelerini de okuyacağız. Ardından gerekli raporu tanzim edip açıklayacağız'' dedi. 
     Elkatmış, bir soru üzerine, çocukların olaylardan sonra hücrelerde tutulduğu iddialarının gerçeği yansıtmadığını bildirdi. Elkatmış, çocukların koğuşlarda kalmadığını, olaylar sırasında koğuşları zarar gördüğü için 2, 3, 4'er kişilik müşahade odalarına alındıklarını, bu odaların camlarının olmadığı iddialarının da gerçeği yansıtmadığını bildirdi. 
     
</TEXT>
</DOC>
