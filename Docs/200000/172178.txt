<DOC>
<DOCNO> 172178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur02.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Türk askerine Türk komutan 
</HEADLINE>
<TEXT>

     Türk askerlerinin Irak'a gönderilmesi durumunda, görev yapacakları bölgede komutanın Türkiye'de olacağı ve ABD yönetiminin bunu prensipte kabul ettiği bildirildi. 
     Diplomatik kaynaklardan edinilen bilgilere göre, ABD'nin Merkez Kuvvetler Komutanı Orgeneral John Abizaid'in geçtiğimiz günlerde gerçekleştirdiği Ankara ziyareti sırasında, "ABD'nin, Türk askerlerinin Irak'a gönderilmesi durumunda, görev yapacakları bölgede komutanın Türkiye'de olmasını" prensipte kabul etti. Asker gönderilmesi halinde Türkiye'nin Irak'taki en büyük 3. güç olacağını kaydeden kaynaklar, askeri boyutu olan siyasi bir süreçten geçildiğini ve bu süreçte Türkiye'nin, gücüyle orantılı bir şekilde temsil edilmesi gerektiğini söyledi. 
     Dışişleri Bakanı Abdullah Gül'ün ABD ziyaretiyle, Türk-Amerikan ilişkilerinde "taşların yerine oturduğunu" ifade eden aynı kaynaklar, bu ziyaret sırasında Türkiye'nin Irak'a yönelik öneriler paketine ABD'li yetkililerin olumlu yanıtlar verdiğini de belirterek, "önemli olanın sahadaki uygulama" olduğuna dikkat çekti. 
     
</TEXT>
</DOC>
