<DOC>
<DOCNO> 197144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/ekonomi/eko05.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde 'uyarı' kavgası 
</HEADLINE>
<TEXT>

   İngiltere'nin 'Türkiye'ye gitmeyin' açıklaması Başbakan Erdoğan'ın sitemine rağmen düzeltilmedi. ABD, Avustralya ve Belçika'dan da 'Türkiye'ye seyahat etmeyin' uyarısı geldi 
      
   İngiliz vatandaşlarına "Türkiye'ye gitmeyin" uyarısında bulunan İngiltere Dışişleri Bakanı Jack Straw "Sinagoglara saldırılardan sonra, İngiliz vatandaşlarına İstanbul'a seyahat etmemeleri konusunda tavsiyede bulundum. Alınan istihbarattan, diğer şehirlere de seyahat edilmemesi gündeme geldi. Böyle bir tavsiye vermek zorunda kaldık. Bu durumu düzelteceğiz" dedi. 
   Başbakan Tayyip Erdoğan önceki gece telefonla konuştuğu İngiltere Başbakanı Tony Blair'e, Straw'ın "İstanbul'u ziyaret etmeyin" şeklindeki sözlerinin kendisini üzdüğünü söylemişti. Bunun üzerine Blair, "Bu açıklamadan haberim yok. Öyle bir açıklamayı ben de uygun görmem. Zaten iki bakan Straw ve Abdullah Gül görüşecekler. Bu konuda ortak açıklamada bulunurlar" demişti. 
   ABD de vatandaşlarını, çok zorunlu olmadıkça Türkiye'ye seyahatlerini ertelemeleri yönünde uyardı. ABD Dışişleri Bakanlığı'nın uyarısında, "ABD vatandaşlarına ve çıkarlarına yönelik saldırı ihtimali devam ediyor" denildi. ABD büyükelçiliğince Türkiye'deki Amerikalılar'a gönderilen e-mail'de ise, "Olaylar Türkiye'de daha önceki saldırılara göre farklılıklar gösteriyor" denildi. 
   
   Hollanda destekledi 
   Avusturalya ve Belçika'nın da "mecburi olmadıkça İstanbul'a seyahat etmeyin" uyarısı havayolu şirketlerini tedirgin etti. Fly Air ve Sultan Reizen Seyahat'in sahibi Mehmet Hasan Çebi, rezervasyonlarda iptaller yaşadıklarını belirtti. Havayolunda yüzde 40, seyahat rezervasyonlarında da yüzde 65 iptal olduğunu kaydeden Çebi, "Hollanda hükümeti Türkiye'ye destek oldu. Bu nedenle Hollanda'dan iptal yok" dedi. 
   
   Öger Tours yılmadı, Almanlar'ı getirecek    Öger Tours Başkanı Vural Öger saldırıların ardından rezervasyonlarda yok denecek kadar az bir iptalin olduğunun altını çizdi. Öger, "Bu yılı savaş gibi bir olumsuzluğa rağmen artı ile kapadık. 2004'te de yüzde 7 - 8 artış bekliyoruz. 2003 yılında 1 milyon 200 binin üzerinde Alman'ı Türkiye'ye getirdik. 2004 yılında ise bu rakamın 1.5 milyona doğru çıkmasını hedefliyoruz" dedi. 
   
   'Yasak, teröre katkı sağlar' 
   Türkiye Otelciler Birliği, "Dost ve müttefik ülkelerden Türkiye'ye seyahati teşvik etmelerini" istedi. Açıklamada, şöyle denildi "Komşularımız, dost ve müttefik ülkelerden ricamız Türkiye'ye gitmeyi yasaklamaları değil, eskiden olduğundan daha fazla bir şekilde Türkiye'ye seyahat etmeyi teşvik etmeleridir. Bunu dostlarımızdan istemek en tabii hakkımızdır. Yoksa İngilizlerin yaptığı gibi 'Türkiye'ye zorunlu olmadıkça gitmeyin' demek değildir. Bu, teröre katkı sağlamak olur." 
   
   
</TEXT>
</DOC>
