<DOC>
<DOCNO> 196446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/dunya/dun03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Protestocu büyükanne    ABD Başkanı George W. Bush'u İngiltere'de ilk protesto eden, 61 yaşındaki İngiliz Lindis Percy oldu. Önceki gün, Buckingham Sarayı'nın önündeki 6 metrelik demir kapıya 2 saat 15 dakika uğraşarak tırmanan yaşlı kadın, buraya üzerinde, "Bush hoş gelmedi" yazan ters bir Amerikan bayrağı astı. Percy, kapıdan aşağı inince polis tarafından tutuklandı, daha sonra kefaletle serbest bırakıldı. 
   
   Erbil'de Türk ajansına bomba    NAMIK DURUKAN Erbil 

   Kuzey Irak'ın Erbil kentindeki İhlas Haber Ajansı'nın İHA canlı yayın aracına dün akşam bombalı saldırı düzenlendi. Çıkan yangında araç tamamen yanarken, patlamanın şiddetiyle çevredeki binaların camları da kırıldı. İHA'nın kiraladığı evin önünde park halindeki aracın patlama sonucu yanması sırasında İHA çalışanları kameraman Masum Er ve teknik eleman Osman Yerebakan evde bulunduğundan can kaybı olmadığı öğrenildi. Olay yerine gelen Erbil Valisi Ekrem Mentık, Er ve Yerebakan'dan bilgi aldı. İki İHA çalışanı ifadelerine başvurulmak üzere daha sonra Emniyet'e götürüldü. 
   
   İtalya'da 19 asker için yas günü    İtalya, geçtiğimiz çarşamba günü Nasıriye'deki saldırıda hayatlarını kaybeden 19 askeri için dün St. Paul Bazilikası'nda görkemli bir cenaze töreni düzenledi. Törenin ardından alkışlar ve gözyaşları arasında bazilikadan çıkarılan naaşlar, her askerin memleketinde düzenlenecek törenle bugün toprağa verilecek. 
   Törene yaklaşık 250 bin kişinin katıldığı belirtildi. 
   
   KKTC'de Arap harfi yasağı    KKTC'de 14 Aralık'ta yapılacak Milletvekilliği Genel Seçimi için resmi propaganda dönemi dün başladı. Cumhuriyet Meclisi'ndeki 50 sandalyenin 5 yıl süreyle sahibi olacak milletvekillerinin belirleneceği seçim için, siyasi partiler 13 Aralık'a kadar propaganda yapabilecek. 
   Yüksek Seçim Kurulu YSK yayımladığı duyuruda, bu dönemde uyulması gereken kuralları açıkladı. Partileri belirlenen yerler dışında afiş asmamaları için uyaran YSK, afişlerde bayrak ile dini ibarelerin, ayrıca Arap harfleriyle yazı yazılmasının yasak olduğunu belirtti. 
   
   Terminatör yemin etti    'Terminatör' filmlerinin başrol oyuncusu Arnold Schwarzenegger, California Valiliği görevine İncil'e el basarak başladı. 
   7 Ekim seçimlerinden zaferle çıkan Schwarzenegger, önceki gün Sacramento'da düzenlenen törenle ant içerek eyaletin 38. valisi oldu. Schwarzenegger, ABD'nin en kalabalık ve en zengin nüfusuna sahip eyalette üç yıl valilik yapacak. 
   
   
   
   
</TEXT>
</DOC>
