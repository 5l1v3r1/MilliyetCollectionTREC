<DOC>
<DOCNO> 195074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo10.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kural hatası'' seyirciyi vurdu 
</HEADLINE>
<TEXT>

     Fenerbahçe ile Çaykur Rizespor maçında yaşanan ''Kural hatası''nın, karşılaşmanın seyircilerini de etkilediği ve yenilenecek maçta taraftarlardan bilet parası talep edilmesinin doğru olmayacağı ifade edildi. 
     Tüketiciler Birliği İstanbul Şubesi Başkan Vekili Fikret Kaya, ''Kural hatası nedeniyle tekrarlanacak olan Fenerbahçe-Çaykur Rizespor maçında, seyirciden yeniden bilet parası talep edilmesi doğru değildir'' dedi. 
     Kaya, maçı bilet bedeli alarak izlemeye gelen seyircilerin, yapılan kural hatasıyla ilgili herhangi bir kusuru, hatası veya ilgisi bulunmadığını dile getirerek, şunları söyledi 
     ''Bu nedenle bedeli ödenerek satın alınan futbol maçında, seyirciye futbol gösterisi ve sonucu tescil edilecek bir futbol oyunu izlettirilmelidir. Fenerbahçe ile Çaykur Rizespor arasında oynanacak futbol karşılaşmasında yeniden bilet talep edilmesi doğru olmayacak, bilet alan seyirciler mağdur edilecektir. Tekrarlanacak maçta, ilk futbol karşılamasına ait bilet parçası bulunan seyirciler, yeniden bilet bedeli talep edilmeden stada alınmalıdır.'' Bilet parçasını saklamayan taraftarların bu uygulamada mağdur olabileceğini anlatan Fikret Kaya, Fenerbahçe Kulübü'nün maçı herkese ücretsiz olarak organize etmeyi düşünmesi gerektiğini sözlerine ekledi. 
     
</TEXT>
</DOC>
