<DOC>
<DOCNO> 155468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/ekoz1.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     '800 bin bankamatik memuru var' 
     Sanayi ve Ticaret Bakanı Ali Coşkun, "800 binden fazla kişinin bankamatik memuru olarak maaş aldığını tahmin ediyoruz. Her şeyin Ankara'dan karara bağlandığı bir devlet yapısıyla Türkiye düzlüğe çıkamaz" dedi. CNR EXPO'da açılan 2. Uluslararası Yan Sanayi Ürünleri Fuarı kapsamında düzenlenen III. Ana - Yan Sanayi Forumu'nun açılışında konuşan devleti asli görevlerine döndürme kararlılığında olduklarını söyledi. Coşkun, kendi bölgesinde ileri düzeyde otomotiv sanayine sahip tek ülke olması sebebiyle bu sektörün Türkiye açısından ayrı bir önemi bulunduğunu da belirtti. 
     
     'Büyük hata yapılmazsa kriz çıkmaz' 
     Devlet eski bakanı, CHP İstanbul Milletvekili Kemal Derviş, Türkiye'nin artık krizi yendiğini bildirerek, "Büyük hata yapılmaması ve siyasette eski alışkanlıklara dönülmemesi durumunda kriz çıkması çok zor" dedi. Derviş, Eskişehir Anadolu Üniversitesi'ndeki "Krizden Sonra Türkiye Ekonomisi" konulu konferansta, 2001'de dönemin Başbakanı Bülent Ecevit'in teklifiyle Dünya Bankası'ndaki görevini bırakıp geldiğini kaydetti. Derviş, bir pazar sabahı çalan telefonu açan eşinin, kendisine "Biri dalga geçiyor galiba. Arayan Ecevit'miş" dediğini anlattı. 
     
     THY, 10 bin çalışanıyla uyuşamadı 
     Türk Ağır Sanayii ve Hizmet Sektörü Kamu İşverenleri Sendikası TÜHİS ile Türkiye Sivil Havacılık Sendikası Hava-İş arasında, yaklaşık 10 bin THY çalışanını ilgilendiren 19. Dönem Toplu İş Sözleşmesi görüşmeleri uyuşmazlıkla sonuçlandı. THY Genel Müdürlüğü binasında TÜHİS ile Hava - İş Sendikası arasında yapılan son görüşmede de anlaşmaya varılamaması üzerine, taraflar uyuşmazlık zaptı imzaladı. 
     
     Merko'ya Yunanlı ortak 
     Donmuş meyve, sebze ve domates salçası üreticisi Merko Gıda'nın ortaklarından Mehmet Hakkı Severge, doğrudan ve dolaylı olarak sahip olduğu yüzde 19.3 oranındaki 1.9 trilyon lira nominal değerli hissesini Yunan domates ürünleri üreticisi Dimitris Nomikos S.A Domato Products Industry'nin ortaklarına 1 milyon 150 bin euro bedelle sattı. Devirden sonra Mehmet Hakkı Severge'nin şirkette payı kalmadı. 
     

</TEXT>
</DOC>
