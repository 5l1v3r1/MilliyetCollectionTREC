<DOC>
<DOCNO> 195388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/ekonomi/eko02.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortum yasasına Meclis rötarı 
</HEADLINE>
<TEXT>

   Batık bankalardan tahsilatı hızlandıracak yasa taslağının görüşmeleri bir hafta ertelendi 
   ANKARA Milliyet 
   
   Batık bankalardan tahsilatı hızlandırmak için hazırlanan ancak IMF ve bankaların tepkileri nedeniyle hükümetin kararsızlık sergilediği "Bankalar Kanunu ile bazı kanunlarda değişiklik yapılmasına ilişkin kanun tasarısı"nda görüşme takvimi bir hafta kaydırıldı. Tasarının Adalet Komisyonu'ndaki görüşülmesine dün başlandı. Komisyon üyeleri tasarı üzerine yeterince çalışamadıklarını kaydederek süre istedi. Görüşmelerin önümüzdeki hafta perşembe günü devamına karar verildi. 
   Bu arada Türkiye Bankalar Birliği TBB dün komisyona sunduğu değerlendirme notuyla kamuoyunda "hortum yasası" olarak bilinen yasadaki bir çok düzenlemeye karşı olduğunu bildirdi. TBB'nin görüşleri özetle şöyle 
   Bankaların içini boşaltanların zararı tazmin etmeleri için yasalarda eksiklikler varsa bunlar giderilmeli. Ancak üçüncü kişilerin malvarlığına haksız müdahalelerde bulunulması hukukun temel ilkelerine aykırı. Mali bünyesi güçlendirilemeyen bir bankanın ortaklarının ve yöneticilerinin eylemlerinden dolayı kötü niyetli olanlarla aynı muameleye tabi tutulması hukuka ve ekonomik realiteye aykırı. Bankalar Kanunu'nda öngörülen suçlarla ilgili olarak savcılığa resen dava açma yetkisi veren hüküm gözden geçirilmeli.Bankacılık suçlarının kara para kapsamına alınmasıyla hukuk devleti ilkesinden ödün veriliyor. Bu, AB uyum yasalarıyla da çelişiyor. 
   Tasarıyı savunan Maliye Bakanı Kemal Unakıtan ise ihtiyaç kalmadığında yasayla gelen yeni düzenlemelerin kaldırılacağını belirtti. 
   
   
</TEXT>
</DOC>
