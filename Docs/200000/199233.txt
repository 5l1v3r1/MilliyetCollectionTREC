<DOC>
<DOCNO> 199233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun23.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth "Türkiye'nin AB üyeliği ciddi şekilde tartışılmalı" 
</HEADLINE>
<TEXT>

     Alman hükümetinin insan hakları sorumlusu Claudia Roth, Türkiye'nin AB üyeliğinin ciddi ve somut bir şekilde tartışılması gerektiğini söyledi. 
     Roth, Alman İnsan Hakları Enstitüsü tarafından düzenlenen ''İnsan Hakları ve Uluslararası Güvenlik Politikası'' konulu toplantıda yaptığı konuşmada, Türkiye'nin AB üyeliğinin gelecek dönemde Almanya'da yoğun şekilde tartışılacağını belirterek, ''Türkiye'nin AB üyeliği ciddi şekilde tartışılmalı'' dedi. 
     Türkiye'nin yerinin Avrupa olduğunu tekrarlayan Roth, Türkiye'nin insan hakları konusunda Kopenhag kriterlerini yerine getirmesi gerektiğini, bu kriterlerden taviz verilemeyeceğini ifade etti. 
     Türkiye'ye AB tarafından verilen adaylık statüsünün doğru olduğunu kaydeden Roth, ''AB Türkiye'ye kapıyı kapatsaydı insan haklarındaki bu olumlu gelişmeler olmazdı. Türkiye'nin şimdi, çıkarttığı yasaları uygulamaya koyması gerekiyor'' dedi. 
     AB'nin, Türkiye konusunda güven verici bir tutum sergilemesi gerektiğini ifade eden Roth, Türkiye'nin AB üyeliğine karşı çıkan Hıristiyan Demokratların ve bazı Liberallerin bu konuyu iyi düşünmeleri gerektiğini kaydetti. 
     İstanbul'daki saldırıların ''Avrupa'nın modern ve liberal bir metropolüne'' yönelik olduğunu kaydeden Roth, ''Bu saldırılar demokrasiye, insan haklarına, hukuk devletine ve çok kültürlü yaşama yapılan saldırılardır. Bunun için bu saldırılar hepimizi hedef alıyor. Bu saldırılar terörün artık Avrupa'ya geldiğini gösteriyor'' dedi. 
     
</TEXT>
</DOC>
