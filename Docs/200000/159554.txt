<DOC>
<DOCNO> 159554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur12.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonda "özür dile" tartışması... 
</HEADLINE>
<TEXT>

     SİT alanlarında yüzde 6 oranında yapılaşmaya izin veren tasarının görüşüldüğü TBMM Çevre Komisyonu'nda tartışma yaşandı. 
     Tasarıyı tali komisyon olarak ele alan Çevre Komisyonu, kendilerini ilgilendiren maddeleri görüşme kararı aldı. Tasarı üzerinde söz alan AK Parti'li milletvekilleri, 19 ayrı kanunda değişiklik yapan düzenlemeyi ''olumlu'' değerlendirirken, CHP'li üyeler alt komisyon kurularak daha ciddi ve ayrıntılı bir çalışma yapılmasını önerdi. 
     CHP İzmir Milletvekili Canan Arıtman tasarının geneli üzerinde yaptığı konuşmada, Hükümet'in ''ne varsa satalım'' mantığı içinde hareket ettiğini ve ülke topraklarını satmaya çalıştığını söyledi. Arıtman, ''Müflis tüccar mantığıyla ülkenin neyi var neyi yoksa satılmak isteniyor. Başbakan'ın tüccar siyaset anlayışıyla ülkeyi getirdiği yer burasıdır. Önce ormanlar, kıyılar şimdi de SİT alanları satılacak'' diye konuştu. 
     Hükümet'in yakında ''havayı'' da satacak duruma geleceğini ileri süren Arıtman'ın, ''Bu her şeyi satma olayı, Irak Savaşı'nda 6 milyar dolar için insanın kanını satmakla başladı'' sözleri, AK Parti'li milletvekillerinin tepkisine yol açtı. 
     
     ''SÖZLERİNİZİ GERİ ALIN, ÖZÜR DİLEYİN'' 
     Komisyon Başkanı AK Parti Malatya Milletvekili Münir Erkal, AK Parti'li milletvekillerinin itirazı üzerine Arıtman'ın sözlerini keserek kendisini uyardı. Arıtman'ın gündemin dışına çıktığını söyleyen Erkal, ''TBMM'nin hiçbir üyesinin böyle hakareti hak edecek bir davranış içine girmesi mümkün değildir. Kanını satmak çok ağır bir ithamdır'' dedi. 
     AK Parti Kocaeli Milletvekili Muzaffer Baştopçu ile Karabük Milletvekili Hasan Bilir, Arıtman'ın sözlerini geri alarak özür dilemesini istedi. Diğer AK Parti'li milletvekillerinin de aynı istekte bulunması üzerine Komisyon Başkanı Erkal, Arıtman'dan özür dilemesini ve sözlerini geri almasını istedi. 
     Arıtman, kendi sözlerinden daha ağır ifadeleri kullanan kişilerden özür dilemelerinin istenmediğini kaydederek, ''Sözlerimin arkasındayım, özür dilememi gerektiren bir durum yok. Kastımı aşmadım'' dedi. 
     AK Parti Gaziantep Milletvekili Nurettin Aktaş, ihtisas komisyonlarında ideoloji tartışmalarının yapılmadığını belirterek, Arıtman'ı ''medya önünde şov yapmakla'' suçladı. 
     AK Parti Karabük Milletvekili Hasan Bilir de Arıtman'ın kendi maksadını aşan sözler sarfettiğini ifade ederek, kendilerini incitici sözler kullandığını belirtti. 
     AK Parti'lilerin itirazına rağmen Arıtman sözlerini geri almazken, CHP Aydın Milletvekili Mehmet Boztaş, üyelerin komisyon toplantısını yönlendirdiğini savunarak, ''Arıtman'ın, kastını aşan sözler söylediğini kabul ediyorum'' dedi. 
     
     ''ÖZÜR DİLEMEYECEĞİM...'' 
     Komisyon Başkanı Münir Erkal, Arıtman'ın sözlerini geri alarak özür dilemesini oya sunacağını belirtti. Arıtman, ''Böyle birşeye zahmet etmeyin, ben özür dilemeyeceğim' dedi. 
     Tartışmanın sürmesi üzerine toplantıya ara verildi. Tartışma, arada da sürerken AK Parti'li milletvekilleri, ''Bu şekilde toplantıyı sürdüremeyiz, Arıtman özür dilemezse toplantıyı terkedeceğiz. İnsan kanını satmak ihanettir, biz böyle bir ihanetin içinde olmayız'' diye konuştu. 
     Toplantı yeniden başladığında CHP'li milletvekillerinin toplantıya katılmadığı gözlenirken, Komisyon Başkanı Erkal, yaşanan tartışmayla ilgili olarak tutanakları inceleyeceğini ve gerekli işlemi yapacağını söyledi. 
     Tasarının görüşmelerinde, Hükümet'in temsil edilmediği gözlendi. 
     
</TEXT>
</DOC>
