<DOC>
<DOCNO> 166845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko10.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni Avrupa'nın milyarlarca euroluk ulaşım projeleri.. 
</HEADLINE>
<TEXT>

     Avrupa Birliği'nin AB uzman danışmanları, Yeni Avrupa için milyarlarca euro tutarında fon gerekecek anahtar önemde ulaştırma projeleri listesini kamuoyuna sundu. 
     Bu projelerin çoğuyla, AB'nin mevcut 15 üyesi ile gelecek yıl ya da daha sonra katılacak 12 aday ülke arasında demir yolları başta olmak üzere ulaştırma bağlantılarının iyileştirilmesi hedefleniyor. 
     Bunlar arasında mevcut projelerden Madrid-Barcelona yüksek hızlı demiryolu hattı ile İngiltere'nin Batı Sahili Londra-Glasgow demiryolu hattının büyük kısmının yenilenmesi de bulunuyor. 
     Listede, Sicilya ile İtalya anakarasını bağlayıcı bir karayolu köprüsü ile Batı ve Doğu Avrupa'da demiryolları, Yunanistan, Macaristan ve Polonya ile Avusturya arasında otoyollarının yanı sıra, AB uydu izleme planı Galileo da var. 
     
     AB'Yİ CANLANDIRMAK İÇİN ''NEW DEAL'' 
     AB'nin yeni dönem başkanlığını devralan İtalya, AB üyesi ve aday ülkelerin ekonomilerinin büyümesini pompalayacak ''New Deal'' adını verdiği bu plan için Avrupa Yatırım Bankası'nın yılda 70 milyar euroya kadar borçlanması gerektiğini belirtiyor. 
     Yeni plan, ayrıca, İtalya'nın kendi altyapı programının da temelini oluşturuyor. 
     İtalya, yıl sonuna kadar sürecek AB dönem başkanlığını devralışında, AB üye ülkeler devletleri ve özel fonların büyük altyapı projelerine aktarılması anlamına gelen ''trans-Avrupa şebekelerine'' ilgiyi yeniden canlandırdı. 
     AB Komisyonu da 10 yıl öncesine kadar gayrisafi yurtiçi hasılanın GSYİH yüzde 1'i kadar olan, fakat şimdilerde yarıya inen altyapı yatırımının artırılmasını istiyor. 
     
</TEXT>
</DOC>
