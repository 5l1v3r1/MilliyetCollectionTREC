<DOC>
<DOCNO> 165075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/spor/spo02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in yolu açıldı 
</HEADLINE>
<TEXT>

Sarı - Lacivertli kulübün transfer etmek istediği Hollandalı Frank de Boer, Barcelona ile bağlarını kopardı. Yönetim, yıldız oyuncu ile bu hafta bir kez daha masaya oturacak 
     Parayı beğenmedi 
     BARCELONA Başkanı Laporta, mazbatasını alır almaz ilk olarak kaptan Frank de Boer ile bir araya geldi. Hollandalı oyuncu kendisine yıllık 1 milyon euro teklif edilmesi üzerine İspanyol Kulübü ile yollarını ayırdı. Fenerbahçe'nin ısrarla transfer etmek istediği Frank de Boer daha önce yaptığı açıklamada, "Barcelona ile anlaşamazsam, Türkiye'den gelen cazip teklifi değerlendireceğim" demişti. 
     
     Daum, Fransa'da 
     TEKNİK Direktör Daum'un ise Fransa'da Kamerun - Brezilya ve Türkiye - Kamerun maçlarını izlediği ve listesinde bulunan iki Brezilyalı oyuncu ile temasta olduğu öğrenildi. Fenerbahçe yönetiminin dünkü toplantısından sonra bir açıklamaya yapan Genel Sekreter Vedat Olcay, "Transferlerimiz biraz zaman alacak. Görüştüğümüz oyuncuların hep kulüpleri ile hem de özel soruları var. Gökdeniz ile ise ilgilenmiyoruz" dedi. 
     
Numaralı yıkılıyor      ÜÇ tribünü yeniden inşaa edilen Şükrü Saracoğlu Stadı'nın numaralı tribünü de sezon içinde yıkılacak. Fenerbahçe'nin bu sezon Avrupa Kupaları'nda bulunmaması nedeniyle Yönetim Kurulu'nun yıkım kararını öne aldığı ve kongreye kadar temel atılacağı öğrenildi. Bu arada kombine biletlerine beklenenden fazla ilgi gelmesi yönetimi sevindirdi. 
     
'Christoph'u seviyorum'      ALMANYA'NIN Kölner Express gazetesine bir açıklama yapan Teknik Direktör Daum'un sevgilisi Angelica Camm, ünlü çalıştırıcı ile ilişkisini bitirdiği yolundaki haberleri yalanladı. Angelica, "Maalesef Christoph'u seviyorum. Sadece hep birlikte tatil yapamadığımız için sinirlendim. Bütün vaktini yeni oyuncuları izlemeye ayırıyor" diye konuştu. 
     
Sürpriz isim Ed de Goey      RÜŞTÜ'NÜN gidişiyle birlikte kaleci arayışlarını sıklaştıran Fenerbahçe'nin, Hollandalı Ed de Goey ile temasa geçtiği belirtildi. İngiltere'nin Chelsea takımında forma giyen tecrübeli file bekçisinin menajeri Ger Lagendijk ile masaya oturan yöneticilerin maddi konularda bilgi aldıkları öğrenildi. 
     SARI - Lacivertli kulübün, Hırvat file bekçisi Pletikosa için de takımı Hajduk Split ile görüştüğü bildirildi. Transfere sıcak yaklaşan Hajduk'un, yöneticileri kesin anlaşmaya varmak için hafta sonuna kadar Split'e beklediği ifade edildi. Bu arada Barcelona'da oynayan Alman kaleci Enke de gündeme geldi. 
     

</TEXT>
</DOC>
