<DOC>
<DOCNO> 197185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/siyaset/siy02.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye verilen destek katlanmalı 
</HEADLINE>
<TEXT>

   İngiliz basını, "Bush ve Blair, Müslüman ülkelerin işaret feneri, çağdaş model Türkiye'ye verilen desteği ikiye katlamalı" dedi 
      Nevsal Elevli 

   
   İstanbul'da önceki gün İngiliz kuruluşu HSBC Bankası'nın genel müdürlük binasını ve İngiltere Başkonsolosluğu'nu hedef alan saldırılar, dün tüm İngiliz gazetelerinin manşetlerindeydi. Tüm ipuçlarının, El Kaide örgütünü işaret ettiğini belirten İngiliz gazeteleri, saldırılarda hem Türkiye'nin hem de İngiltere'nin vurulduğunu yazdı. Laik, demokratik Türkiye'nin "yumuşak hedef" olarak görülerek kökten dinci terörün hedefi olduğunu vurgulayan İngiliz basınında, "Türkiye'ye daha fazla destek olalım" çağrıları yapıldı. 
   The Independent Öncelikli hedef Batı değil, Türkiye'nin kendisiydi. Saldırılar İngiliz binalarını hedef alsa da kurbanların çoğu Türk'tü. Türkiye, din ve devlet işlerini ayıran ve bu sistemi de sonuna kadar savunan bir ülke. Bu kökten dincileri rahatsız ediyor. Bush ve Blair, Müslüman ülkelerin işaret feneri olan Türkiye'ye verilen desteği ikiye katlamalı.The Daily Telegraph İngilizler El Kaide katliamına hedef oldu. Saldırıların iki taktik amacı var Hem laik bir İslam ülkesi olarak model oluşturan Türkiye'nin vurulması hem de ABD Başkanı George W. Bush'un resmi ziyareti sırasında müttefiki İngiltere'nin cezalandırılması. Saldırılarda laik, demokratik Türkiye hedef alındı. Batı ülkeleri, 11 Eylül saldırılarının ardındaki gerçekleri okumakta gecikti. The Guardian Dün Başbakan Blair'in kara günüydü. Saldırı için bir "prime time" bekleniyordu, o da Başkan Bush'un İngiltere ziyareti olarak belirlendi. Blair'in Irak politikası bu saldırının yolunu açtı. Modern İslamın işaret feneri, çağdaş İslam modeli Türkiye, Irak'ta yayılan felaketin ikincil hedefi oldu. Türkiye ve İngiltere, aynı anda vuruldu. Hedef seçimi, zamanlama ve saldırıların koordinasyonu, saldırıların El Kaide işi olduğu konusunda şüphe bırakmıyor. Daily Express İstanbul'daki saldırılar, 11 Eylül'den beri düzenlenen en şiddetli terör saldırılarıydı. The Times Türkiye "ulaşılabilir ve yumuşak" bir hedef olarak görülüyor. Teröristler, kilometrelerce uzaktaki yumuşak hedefleri vurarak, İngiltere'de ABD Başkanı Bush'un ziyareti için alınan yoğun güvenlik önlemleriyle dalga geçti. Bu, modern dünyaya karşı yoğun bir öfke. 
   Laikliğinden nefret ediliyor    LONDRA Milliyet 

   BBC'nin Ortadoğu uzmanı Roger Hardy, Türkiye'nin "siyasi cihadı savunan görüşe karşıt kutbu temsil etmesi" nedeniyle terörün hedefi olduğunu söyledi. 
   Hardy, BBC'nin internet sitesinde yayımlanan yazısında, Usame bin Ladin ve onun gibi düşünenlerin, "Modern Türkiye'nin laik dünya görüşünden nefret ettiğini" belirtti. Hardy, "El Kaide gibi radikal İslamcı örgütlerin kafasında sırtını Müslüman dünyaya dönmüş ve Batı'ya katılmış modern bir Türkiye var" dedi. İstanbul'daki saldırıların kasten İngiltere bağlantılı binaları hedef aldığını anımsatan Hardy, iki ülkenin ABD'ye olan yakınlığına dikkat çekti. 
   
   
</TEXT>
</DOC>
