<DOC>
<DOCNO> 182704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo17.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu'ndan Rizespor açıklaması... 
</HEADLINE>
<TEXT>

     Futbol Federasyonu, Rizespor'un, Trabzonspor ile yaptığı ve 1-0 kazandığı maçta cezalı futbolcu oynattığı gerekçesiyle hükmen yenik saydığı kararıyla ilgili, basın açıklaması yaptı. 
     Federasyondan yapılan yazılı açıklamada, ''Çaykur Rizespor Kulubü'nün, 2003-2004 Futbol Sezonu'na 3 resmi müsabakadan men cezası sarkan futbolcusu Özgür Vurur'u cezalı olmasına rağmen oynatmasıyla ilgili olarak düzenlenen dosya incelendi'' denildi. 
     Basın açıklamsında şu görüşlere yer verildi 
     ''Futbolcu Özgür Vurur, 2002-2003 Futbol Sezonu'nda, 31.05.2003 tarihinde oynanan İstanbulspor-Altay müsabakasından sonra rakiplerine saldırarak tekme ve yumruk vurmak nedeniyle tedbirsiz olarak Profesyonel Futbol Disiplin Kurulu'na sevk edilmiştir. 
     Profesyonel Futbol Disipilin Kurulu, 06.06.2003 gün ve 84 sayılı toplantısında futbolcu Özgür Vurur'a 3 resmi müsabakadan men cezası vermiş, karar Tahkim Kurulu'ndan da geçmek suretiyle kesinleşmiş ve adı geçen futbolcunun toplam 3 resmi müsabakadan men cezası 2003-2004 Futbol Sezonu'na sarkmıştır. 
     Çaykur Rizespor Kulübü, profesyonel futbolcu Özgür Vurur'un lisans ve tescil işlemi için gereken evrakları 29.08.2003 tarihinde tamamlamış ve adı geçen futbolcunun lisans ve tescil işlemi 29.08.2003 tarihinde gerçekleşmiştir. Dolayısıyla futbolcunun lisansını aldığı tarihi takip eden ilk resmi müsabakadan itibaren 3 resmi müsabakada oynatılmayarak cezasını infaz etmesi gerekmektedir. 
     Ayrıca, futbolcunun 3 resmi müsabakadan men cezasının 2003-2004 Futbol Sezonu'na sarktığı, federasyonumuz tarafından resmen 30.08.2003 tarih ve 02 1525-18242 sayılı yazıyla Çaykur Rizespor Kulübü'ne faks ile bildirilmiştir. 
     Futbolcu Özgür Vurur, lisans işleminin yapıldığı tarihi takip eden ve 31.08.2003 tarihinde oynanan İstanbulspor-Çaykur Rizespor müsabakasında oynatılmamıştır. Ancak futbolcu, 13.09.2003 tarihinde oynanan Çaykur Rizespor-Trabzonspor Türkiye Profesyonel Birinci Süper Ligi müsabakasında oynatılmaması gerekirken, oynatılmıştır. 
     Bu nedenle Futbol Müsabaka Talimatı'nın 27 H maddesi gereğince anılan Çaykur Rizespor-Trabzonspor müsabakasında, Çaykur Rizespor Kulübü'nün 3-0 hükmen yenik sayılmasına, cezalı futbolcuyu oynatan idareci Resul Çolak'ın tedbirsiz olarak Profesyonel Futbol Disiplin Kurulu'na sevkine, futbolcunun lisans almak için kendisi tarafından hazırlanması gereken lisans evraklarını lig müsabakaları başlamadan önce tamamlamış olması dikkate alınarak, takdir hakkı Profeyonel Futbol Disiplin Kurulu'na ait olmak üzere cezalıyken oynayan futbolcu Özgür Vurur'un da tedbirsiz olarak Profesyonel Futbol Disiplin Kurulu'na sevkine karar verildi.'' 
     
</TEXT>
</DOC>
