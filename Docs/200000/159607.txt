<DOC>
<DOCNO> 159607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/siyaset/asiy.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Münevver Hanım'ın himayesinde... 
</HEADLINE>
<TEXT>
Devlet Konukevi'nde tesettür defilesi 
Sevgi Yağmuru Derneği'nin düzenlediği defileye öncülük yapan TBMM Başkanı'nın eşi Münevver Arınç, "Toplumdaki muhabbeti defileye yansıtmak istedik. Açık - kapalı kıyafetler yan yana olacak" dedi 
     SALİHA ÇOLAK Ankara 

     Atatürk'ün başkentte ilk Cumhuriyet balolarını düzenlediği tarihi Ankara Palas Devlet Konukevi , ilk kez bir tesettür defilesine sahne olacak. Sevgi Yağmuru Yardım Derneği'nin düzenlediği defileye "manevi annemiz" diye hitap edilen TBMM Başkanı Bülent Arınç'ın eşi Münevver Arınç öncülük ediyor. 
     Cumhurbaşkanı Ahmet Necdet Sezer'i uğurlarken türbanıyla devlet protokolüne giren ve 23 Nisan resepsiyonuna türbanı nedeniyle katılamayarak gündeme oturan Münevver Arınç, yine tartışma yaratacak. 
     Dışişleri Bakanlığı'na bağlı Devlet Konukevi'nde 3 Haziran'da düzenlenecek defileye ilişkin Milliyet'in sorularını yanıtlayan Arınç, derneğe sadece manevi destek verdiğini belirterek, şunları söyledi 
     
     Açık-kapalı yan yana 
     "Dernekteki arkadaşlar, 'Yaz geliyor irtibat kopmasın, çalışmalara ara verilir, gelir elde edelim' diye defileyi önerdi. Tesettürle açık kıyafetler birlikte sunulacak. Toplumda böyle kavga yok. Toplumda bu konuda nasıl muhabbet varsa, o muhabbeti defileye de yansıtmak istedik. Açık kıyafetler de olacak, kapalı kıyafetler de. Bunu tesettür diye yansıtmak çok yanlış." 
     
     70 aileye yardım 
     "Gönüllü olarak çalışıyoruz. Fakir aileleri tespit ediyoruz. Şimdilik 70 aileye yardım ediliyor. Her aile bir aileye dernek aracılığıyla yardım ediyor. Erzak yardımları yapıyoruz, fakir öğrencilerin dershanelerde üniversiteye hazırlanmalarını sağlayacağız. Öyle aileler var ki, bu kış sadece okullarda dağıtılan sütlerin boş kutularını yakmış." 
     
     Devletin yapması lazım 
     "Kriz sonrası patlama oldu. Durumu iyi olanlar fakirleşti, durumu kötü olanlar daha da kötü oldu. Herkesin elini uzatması gerekiyor. Aslında bunu devletin yapması lazım. Bu insanlara iş imk nları sağlamak lazım ki, evine ekmek getirsin. Hükümetin yapması gereken, yapmaya çalıştığı şey de bu. Ama bütün bunlar olana kadar geçecek sürede de bu insanlara yardım etmek gerekiyor." 
     

</TEXT>
</DOC>
