<DOC>
<DOCNO> 194555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun30.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da orta dereceli okullarda Türkçe dersine yeşil ışık 
</HEADLINE>
<TEXT>

     İlkokullarda Türkçe anadili ve Türk kültürü derslerinin gelecek yıl kaldırılmasına karar verilen Hollanda'da, orta dereceli okulların ilk sınıflarında Türkçe zorunlu seçmeli ders olarak alınabilecek. 
     Eğitim Bakanı Maria van der Hoeven, orta dereceli okullarda bu konuda bir yasak bulunmadığını, veli ve okul yönetimlerinin istemesi halinde Türkçe'nin zorunlu seçmeli ders olarak alınmasında engel olmadığını söyledi. 
     Van der Hoeven, Utrecht'te bir ortaokulun gelecek yıldan itibaren ilk yıl zorunlu seçmeli, sonraki yıllarda da seçmeli ders olarak Türkçe'nin modern yabancı diller arasına alınması kararına siyasi çevrelerden gelen tepkiler üzerine yaptığı açıklamada, okulun kararına destek verdiğini bildirdi ve kararın ''mükemmel bir girişim' olduğunu ifade etti. 
     Van der Hoeven, diğer orta dereceli okulların da Türkçe'yi ders programına alabileceklerini, aynı şekilde, isteyen okulların da İspanyolca, Rusça ve veya din derslerini zorunlu seçmeli ders olarak okutabileceklerini belirtti. 
     Utrecht kentindeki St. Gerardus Majella Katolik ortaokulu, gelecek yıldan itibaren birinci sınıfların ders programı içine Türkçe'nin zorunlu seçmeli ders olarak alınmasını kararlaştırmıştı. 
     Okul, öğrencilerin yarıdan fazlasının okul dışında Türkçe konuştuğunu, bu nedenle Türkçe dersi görmelerinin normal karşılanması gerektiğini bildirmişti. 
     Öte yandan, üç koalisyon partisi, Türkçe'nin orta dereceli okullarda zorunlu seçmeli ders olarak kabul edilmesine karşı çıktı. 
     Koalisyon ortakları, uygulamanın öğrencilerin Hollandaca öğrenmelerini ve entegrasyonlarını olumsuz etkileyeceğini savundu. 
     Bu arada, Türkçe'yi zorunlu seçmeli ders olarak kabul eden okulun müdürü Van Vugt, bu iddiaların ''saçma'' olduğunu belirtti ve ''Öğrencilerin Fransızca veya Almanca öğrenmeleri entegrasyonu nasıl engellemiyorsa modern bir yabancı dil olarak Türkçe'yi öğrenmeleri de entegrasyonu engellemez'' dedi. 
     
</TEXT>
</DOC>
