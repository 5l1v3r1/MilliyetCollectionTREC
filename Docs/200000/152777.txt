<DOC>
<DOCNO> 152777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun14.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Yönetim kurulduktan sonra ABD'nin kalmasına gerek yok 
</HEADLINE>
<TEXT>

     Irak Kürdistan Demokrat Partisi lideri Mesut Barzani, Irak'ta geçici yönetimin kurulmasının ardından, ABD güçlerinin ülkede kalması için neden bulunmadığını söyledi. 
     Barzani, merkezi Dubai'de bulunan El Arabiye televizyonuna yaptığı açıklamada, muhalefetin oluşturduğu ''ortak başkanlık konseyinin'' yakında Bağdat'ta toplanacağını ve daha sonra tüm Iraklı parti, güç ve kişilerin katılacağı geniş çaplı bir toplantı düzenleneceğini, Irak'ın yeniden yapılanmasından sorumlu emekli General Jay Garner'a ilettiklerini belirtti. 
     Barzani, ''Bu toplantıların ardından, Irak geçici hükümeti oluşturulacak ve genel seçimlerin yolu açılmış olacak. Bunu beklerken koalisyon güçlerinin ülkede bulunuyor olmasını bir işgal olarak algılamayacağız'' dedi. 
     IKDP lideri, ''İstikrar sağlanır, ulusal yönetim çalışmaya başlar ve güvenlikle yönetimdeki boşluğu doldurursa koalisyon güçlerinin Irak'ta kalması haklı gösterilmeyecektir. O andan itibaren varlıkları işgal olarak görülecektir'' diye konuştu. 
     Barzani, muhaliflerin Bağdat'taki toplantısının ne zaman yapılacağını belirtmedi. 
     AFP'ye konuşan ve adının açıklanmasını istemeyen bir IKDP yetkilisine göre, toplantı, 30 Nisan Çarşamba günü yapılacak. Toplantıda kuzey Irak'taki Selahaddin kentinde geçen Şubat ayında yapılan toplantıda oluşturulan ''ortak başkanlık konseyi''nin 6 üyesinden 5'i biraraya gelecek. 
     





</TEXT>
</DOC>
