<DOC>
<DOCNO> 171102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yazar/altan.html </URL>
<DATE> 2003/07/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Saros dolayları ve ayçiçeği tarlaları 
</HEADLINE>
<TEXT>

   
   Kimbilir kaç yıldan bu yana bir yaz gecesinde, ne bu kadar bol ve yaygın, ışıl ışıl yıldızlar görmüştüm ne de kendi efsunlu sarımtırak buğuları içinde, yıldızlı bir gökyüzünün bir ucundan bir ucuna uzanıp giden Samanyolu'nu... 
   Çocukluğumun Göztepe'sindeki yaz geceleri, sanki yeniden görünüyordu bana... 
   Gerçi Köyceğiz gecelerinin yıldızları da, gitgide artan kent ışıklarıyla kaybolmuş tanrısal bir ihtişamın varlığını, hemen kanıtlayıverir ama Çanakkale Boğazı'nın küçücük bir koyundaki, plajlı, pisinli bahçe gecesi başkaydı... 
   
   Ha evet, gün günden daha çok dal budak saran yolsuzluk dosyalarının yanında, bir de Irak'a asker gönderme sorunu var. 
   Ne demişti dünya borsaları şampiyonu olduğu söylenen, ünlü Soros 
   - En iyi ihraç malınız askerleriniz... 
   Kore'ye Marshall yardımı karşılığında asker gönderildiği dönemlerde de Washington, en ucuz askerin bizimki olduğunu ve 23 sente geldiğini söylüyordu. 
   
   32 yıl önce bu tür konuların üstüne gittiğinizde, bir sabah vakti siyah bir arabayla evden alınır ve Selimiye Kışlası'nın "Sorgu Odası"na tıkılırdınız. 
   Elleriniz kelepçeli tuvalete götürülürken de, kışlanın uzun koridorlarında konuşa konuşa yürüyen bir Amerikan generaliyle, İstanbul'un Sıkıyönetim Komutanı olan bir orgenerale rastlardınız. 
   
   Ve sıra şimdi Irak'a asker göndermeye geldi... 
   Ankara mı öneriyor bunu, Washington mu istiyor tartışılmada... 
   BM'nin "İnsani Gelişme Raporu"na göre ise 175 ülke arasında, 96. basamağa düşmüş Türkiye yani Tunus'un, Guyana'nın, Grenada'nın, Dominik'in, Arnavutluk'un da altına... 
   "Atatürk ilke ve inkılapları doğrultusunda..." diye demeçler verip nutuklar söylemek, pek bir işe yaramamış olacak... 
   
   Geçen cumartesi, İstanbul'dan kalkıp Tekirdağ'ı geçerek, Gelibolu'nun 10 - 15 km. güneyindeki sessiz sakin yazlık bir otele geldik... 
   Deniz kıyısındaki kumluk plajları, gölgelik ağaçları, masmavi bir yüzme havuzu, klimalı odaları ve özenli servisi olan bir otele... 
   Bendenizin tatil kültürü pek yoktur. Çocukluğumda ve ilk gençliğimde Caddebostan'la Suadiye plajları, neredeyse burnumuzun dibindeydi. Bisikletle oralara gider, yüzer yahut saati 25 kuruşa bir sandal tutar, kürek çekerdik. Kız arkadaş - erkek arkadaş özgürlükleri de henüz başlamamıştı. 
   Yavaş yavaş Erdek boy gösterdi bir tatil yöresi olarak Bodrum, Marmaris, Antalya çok sonra çıktı ortaya... 
   
   Çanakkale Boğazı ne kadar ışıksız... 
   İstanbul Boğazı ile Çanakkale Boğazı arasındaki böylesi bir fark, ulusal gelir dağılımındaki fark paralelinde sanki... 
   Oysa kıyılar, blok blok yazlık siteler, villalarla dolu... 
   Çorlu da, küçücük bir kentken iyice azmanlaşmış. Çanakkale'nin nüfusu ise hala 70 bin... 
   
   12 milyonluk İstanbul ve 70 binlik Çanakkale... İki Boğaz kenti arasındaki bu yerleşim farkı, her zaman şaşırtmıştır bendenizi... 
   Olası bir dış saldırıya karşı, eski acı deneyimler nedeniyle alınmış önlemlerin bir sonucu mudur bu, bilemiyorum. 
   Bir yandan da AB üyeliği için, canımızı dişimize takmış uğraşıp çırpınıyoruz. 
   
   Gorbaçov, İstanbul'a geldiği zaman bir konferans vermişti 
   - Savunma konularında neden o kadar kaygılanmalı ki, demişti yabancılar, tanklarla, tüfeklerle, uçaklarla geleceklerine turist olarak çok daha ucuza, milyon milyon geliyor hem diledikleri kadar kalabiliyor, hem de alabildiğine itibar görüyorlar. 
   Başkan Clinton ise yine Türkiye'de yaptığı bir konuşmada 
   - On - on beş yıla kadar Yunanlılarla Avrupa Birliği içinde ortak vatandaş olacaksınız karşılıklı bu kadar hırçınlaşmaya gerek yok, demeye getirmişti... 
   
   Marmara'nın Trakya kıyılarını kaplayan ayçiçeği tarlaları... Uzanıp giden tatlı bir yeşille karışık, sapsarı dev kirpikli, sapsarı dev papatyalar. Göbeklerinde, yeşil flörtlü bir kahverengi yuvarlak boşluk, uzun yeşil sapları üstünde, sapsarı ayçiçeği tarlaları... Hepsinin yüzü ışığa dönük... 
   Güneş battığında, başlarını geri çevirip, boyunlarını bükerek sönen ayçiçekleri... 
   
   Pazar günü öğleden sonra dönüşte Tekirdağ'da durduk, köfte - piyaz yemek için... 
   Dükkan sahibi 
   - Çorlu'dan geçerek girin TEM'e dedi, yoğun trafiğe takılmazsınız. 
   Ve gülümseyerek ekledi 
   - Biz de müşterilerimize bu kadarcık olsun bir yardımda bulunmak istiyoruz... 
   
   Gitgide dallanıp budaklanan yolsuzluk dosyalarıyla, Irak'a asker gönderilip gönderilmeyeceği türünden sorunlar ne yaz gecelerinin yıldızlarıyla Samanyolu'nun umurundaydı, ne ayçiçeği tarlalarının, ne de hatta tatilcilerin... 
   
      
   
</TEXT>
</DOC>
