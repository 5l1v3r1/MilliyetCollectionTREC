<DOC>
<DOCNO> 159563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur21.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı, Kaplan'ın iade edilmemesine kızgın... 
</HEADLINE>
<TEXT>

     Dışişleri Bakanlığı, Almanya'da yasaklanan İslami Cemiyet ve Cemaatler Birliği'nin İCCB yöneticisi Metin Kaplan'ın serbest bırakılma kararının ''mesnetsiz varsayımlara dayanmasını'' esefle karşıladığını bildirdi. 
     Bakanlık'tan yapılan yazılı açıklamada, Düsseldorf Eyalet Mahkemesi'nin, Kaplan'ın iade talebi reddi kararının, ''hukuki gerekçelere değil, mesnetsiz varsayımlara'' dayandığı belirtildi. 
     Mahkemede yapılan açıklamada, bağımsız Türk yargısına ilişkin yanlış ve uygunsuz değerlendirmelerde bulunulduğunu belirten Bakanlık, tüm bu gelişmeleri esefle karşıladığını bildirdi. 
     Dışişleri Bakanlığı, Alman mahkemesinin demokratik hukuk devleti olan Türkiye'nin bağımsız yargı erki ve işleyişine ilişkin olarak öne sürdüğü hususların da kabul edilemeyeceğini belirtti. 
     Mahkemenin kararının, 11 Eylül saldırıları sonrasında Almanya'nın uluslararası terörizmle mücadeleye ilişkin yükümlülükleriyle bağdaşmadığı kaydedilen açıklamada, kararın, bu alanda uluslararası düzeyde oluşan dayanışma ve işbirliği anlayışına da ters düştüğü bildirildi. 
     Açıklamada, Türkiye'nin henüz tamamlanmamış olan bu süreci titizlikle takip etmeye devam edeceği belirtildi. 
     
</TEXT>
</DOC>
