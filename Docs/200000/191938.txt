<DOC>
<DOCNO> 191938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/siyaset/siy03.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a sürpriz adaylık 
</HEADLINE>
<TEXT>

   CHP lideri, Sosyalist Enternasyonal'de Yunanistan, Almanya, İsrail ve İngiltere başbakanlarıyla genel başkan yardımcılığına aday gösterildi 
   ANKARA Milliyet 

   
   CHP 30. Olağan Kurultayı'nda yeniden genel başkanlığa seçilen Deniz Baykal, kurultayın tartışmaları sürerken gittiği Sosyalist Enternasyonal toplantısında genel başkan yardımcılığına aday gösterildi. Başkan Yardımcılığı için önceki gün yapılan konsey toplantısında Almanya Başbakanı Gerhard Schröder, Yunanistan Başbakanı Kostas Simitis, İsrail İşçi Partisi Başkanı Şimon Peres ve Baykal oybirliği, İngiltere Başbakanı Tony Blair ise oyçokluğuyla aday gösterildi. Sosyalist Enternasyonal'den davet kurultay öncesi gelmiş, ancak Baykal aynı tarihlerde kurultay olacağını belirterek, davete gidemeyeceğini bildirmişti. Sosyalist Enternasyonal'den "Genel başkan yardımcılığına aday olarak gösterileceği" belirtilince, CHP kurultayı iki gün öne çekilmişti. Başkan yardımcılığı için seçim bugün yapılacak. Genellikle CHP İstanbul milletvekili Kemal Derviş ile birlikte yurtdışı gezilerine giden Baykal'a bu kez emekli diplomatlar CHP İstanbul milletvekili Onur Öymen ve Hatay milletvekili İnal Batu eşlik etti. Baykal, Brezilya gezisi dönüşü, kurultayda oluşturulan Parti Meclisi'ni toplantıya çağıracak. 
   
   
</TEXT>
</DOC>
