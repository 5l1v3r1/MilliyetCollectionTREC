<DOC>
<DOCNO> 184999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur05.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda yangın... Bir kişi yanarak öldü... 
</HEADLINE>
<TEXT>

     Beyoğlu'nda 6 katlı bir binada çıkan yangında 1 kişi öldü, mahsur kalan 1'i çocuk 7 kişi yaralandı. 
     Alınan bilgiye göre, Çukur Mahallesi Kalyoncu Kulluk Caddesi Şehit Nevrez Sokak 28 numarada bulunan 6 katlı binanın 2. katında, saat 04.30 sıralarında henüz belirlenemeyen bir nedenle yangın çıktı. Kısa sürede büyüyerek bu katı saran alevler, daha sonra iç kısımları ahşap olan binanın üst katlarına sıçradı. 
     Bu katları da tamamen saran yangın sırasında 5. katta kalan 2 genç ile 6. katta oturan Yusuf Denkçi 55 , eşi Güler Denkçi 44 , gelini Emel İşçi 28 ile aynı aileden Sezer Denkçi 26 , Ramazan Denkçi 20 ve 5 yaşındaki Burak Denkçi içeride mahsur kaldı. 
     Bir süre alevlerin arasında kalan bu kişilerden kendi imkanıyla dışarı çıkan Yusuf Denkçi ile vatandaşlarca kurtarılan Burak Denkçi, Taksim Eğitim ve Araştırma Hastanesi'ne kaldırıldı. 
     Ancak hastanede yapılan kontrolde Yusuf Denkçi'nin yolda hayatını kaybettiği anlaşıldı. 
     
     YARIM SAATLİK CAN PAZARI 
     Olay yerine gelen Beyoğlu, Şişli, Beşiktaş ve Fatih itfaiye ekipleri, binanın 5. ve 6. katında mahsur kalan diğer kişileri kurtarmak çalışma başlatıldı. 
     Alt katlardaki alevler ve merdivenlere dolan dumanlar yüzünden dışarı çıkamayarak yaklaşık yarım saat mahsur kalan bu kişilerin alevlerden etkilenmemesi için binanın alt kısmına gelen itfaiye ekipleri ile yandaki bir binanın en üst kat balkonuna çıkan bir itfaiye eri tarafından üzerlerine ve çevrelerindeki alevlere hortumla su sıkıldı. 
     Bu çalışmalar sırasında cama çıkarak yardım isteyen ve zaman zaman da aşağı atlamaya çalışan bu kişiler, yangının kontrol altına alınmasından sonra binanın merdivenlerinden aşağı indirilerek kurtarıldı. 
     Binanın en üst katında kalan ve vücutlarının çeşitli yerlerinde yanıklar oluşan ya da dumandan etkilen diğer 4 kişi de Taksim Eğitim ve Araştırma Hastanesi'ne kaldırıldı. 
     Binanın 5. katında kalan ve ayakta tedavi edilen 2 gencin sağlık durumlarının ise iyi olduğu öğrenildi. 
     Yangın ise itfaiye ekiplerince çevredeki diğer binalara sıçramadan söndürüldü. 
     Bu arada, yangın sırasında binada kalanların olay yerine gelen bazı yakınları fenalık geçirdi. Yangın nedeniyle evlerinden dışarı çıkan çok sayıda mahalle sakini de korkulu anlar yaşadı. 
     Yangının çıkış nedeni araştırılıyor. 
     
</TEXT>
</DOC>
