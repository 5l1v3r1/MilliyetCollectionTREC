<DOC>
<DOCNO> 196307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun05.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, El Kaide sempatizanı imamı sınır dışı edecek 
</HEADLINE>
<TEXT>

     İtalya İçişleri Bakanlığı, ''Carmagnola İmamı'' olarak bilinen ve Usame Bin Ladin sempatizanı olarak ünlenen Senegal vatandaşı Abdülkadir Fadlullah Mamur'un sınır dışı edilmesine karar verdi. 
     Torino'ya bağlı Carmagnola İlçesi'nde oturan Abdülkadir Fadlullah Mamur, medyadaki tartışmalarda El Kaide sempatizanlığının yanı sıra kendisini ''Bin Ladin'in elçisi'' olarak nitelemesiyle dikkat çekiyor. 
     Abdülkadir Fadlullah Mamur, Nasıriye'de İtalyan askerlerinin ölümüyle sonuçlanan intihar saldırısının ardından katıldığı televizyon programında, ''Bu sadece bir başlangıç. Hükümet Irak'taki askerleri geri çekmediği müddetçe, Bin Ladin İtalya'ya saldırmaya devam edecek. Tüm İtalyanlar risk altında. İtalyan askerlerinin saldırıya uğrayacağını ben daha önceden söylemiştim. Birkaç haftaya kadar İtalya'nın büyükelçiliklerine de saldırı yapılacak'' diye konuşmuştu. 
     Evine geçen Cuma günü baskın düzenlenen Mamur, İtalya'nın polis istihbarat teşkilatı DİGOS tarafından da sorgulanmıştı. Evindeki belge ve dokümanlara el konulan Mamur hakkında, Torino Savcılığı'nca da iki ayrı soruşturma başlatılmıştı. Abdülkadir Fadlullah Mamur, uzun süredir İtalyan istihbaratınca izlenmekteydi. 
     İtalya İçişleri Bakanı Giuseppe Pisanu, güvenlik güçleri tarafından hazırlanan dosyayı incelemesinin ardından, Mamur'un polis refakatinde sınır dışı edilmesini kararlaştırdıklarını açıkladı. Sınır dışı etme işleminin, ilgili kararın Mamur'a tebliğ edilmesinin ardından gerçekleştirileceği bildirildi. 
     Radikal çıkışlarıyla ünlü Mamur, İsviçre'de bir finans şirketinde çalışmasının yanı sıra, Carmagnola'da açtığı bir mescitte imamlık yapmaktaydı. Resmiyette Patrizia Venturella'ya evli olan Mamur'un, ayrıca sadece imam nikahlı bir İtalyan eşi de var. 1994'te Müslüman olarak Mamur ile imam nikahıyla birlikte olan Ayşe Barbara Farina da peçeli dolaşmasının yanı sıra, ''Al Mujahidah'' Mücahide adında kadınlara seslenen radikal bir dergi çıkarmasıyla tanınıyor. 
     
</TEXT>
</DOC>
