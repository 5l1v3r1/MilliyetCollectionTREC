<DOC>
<DOCNO> 186514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/guncel/agun.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem kardeşliği 
</HEADLINE>
<TEXT>

   AB, Düzce'nin deprem yaralarını sarmak için tarım çiftliği açarken, İtalyan ve Yunanlı misafirler şenlikte eğlendiler... 
      TAHSİN AKSU Düzce 

   
   1999'daki Düzce Depremi'nin ardından bölgenin rehabilitasyonu için hayata geçirilen projeyle, yöre halkı organik tarımın inceliklerini öğrenip eğitim faaliyetleriyle afetler konusunda bilinçlendirildi. 
   Avrupa Birliği'nin 2001'de duyurduğu Marmara Deprem Rehabilitasyon Programı MERP kapsamında gerçekleştirilen 1. Uluslararası Düzce Yerel Kalkınma Şenliği Türk, Yunan ve İtalyan halklarını da dostluk çatısı altında birleştirdi. 
   
   AVRUPALI ORTAKLAR 
   Konaklı köyünde AB tarafından yaptırılan Organik Tarım Çiftliği'nde önceki gün düzenlenen açılışa Düzce Valisi Cengiz Bulut, Belediye Başkanı Ruhi Kurnaz, Yunanistan'ın Grevena İli Valisi Dimitrios Riggios ve İtalyan Emilia - Romanga Bölge Hükümeti Yetkilisi Oriana Monti de katıldı. 
   Yunan ve İtalyan misafirler yöre halkıyla kısa sürede kaynaştı. Çiftlikte üretilen domates, patlıcan, biber, mısır ve lahanalardan satın almayı da ihmal etmedi. 
   "Düzce'nin Rehabilitasyonu İçin Entegre Bir Müdahale" adını taşıyan projenin 4.2 milyon euro'luk bütçesinin yüzde 75'ini Avrupa Komisyonu, yüzde 25'ini de Türkiye, Yunanistan ve İtalya'daki kamu kuruluşları ve sivil toplum örgütlerinden oluşan "Avrupalı ortaklar" karşıladı. 
   Projenin danışmanlık faaliyetlerini yürüten Exandas Şirketi'nin Türkiye Sorumlusu Canan Uzuner, projeyle Düzce'nin felaketlerle başa çıkma kapasitesinin geliştirilmesinin hedeflendiğini söyledi. 
   
   ACIYI BİLİYORUZ 
   Projede lider kurum olarak yer alan Grevena İli Valisi Riggios da "Grevena da 1996'da meydana gelen depremde büyük zarar gördü. Bu yüzden sizin yaşadığınız acıyı biliyoruz ve bundan sonra yapılması gerekenler konusunda işbirliğinin kaçınılmaz olduğunu düşünüyoruz" dedi. 
   Bugün sona erecek şenliklerde Düzceliler İtalya ve Yunanistan'dan gelen tiyatro, dans ve müzik gruplarının yanı sıra yerli sanatçıların da katıldığı etkinlerde eğlenceli bir hafta sonu yaşadı. Ayrıca şehrin değişik noktalarında kurulan standlarda İtalya ve Yunanistan'da yetişen tarım ürünleri de Düzcelilerin beğenisine sunuldu. 
   
   
</TEXT>
</DOC>
