<DOC>
<DOCNO> 157371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/dunya/adun.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
41 ölü 
</HEADLINE>
<TEXT>
Kazablanka'da TERÖR GECESİ 
Fas'ın liman kentini sarsan beş bombalı intihar saldırısında 100 kişi de yaralandı. El Kaide kokan saldırıların hedefleri arasında bir Yahudi derneği de vardı 
     DIŞ HABERLER SERVİSİ 

     Suudi Arabistan'ın başkenti Riyad'da geçen pazartesi günü 34 kişinin ölümüyle sonuçlanan bombalı intihar saldırılarından dört gün sonra Fas'ın ticari başkenti Kazablanka da benzer bir eylemle sarsıldı. Önceki gece kent merkezinde yarım saat içinde meydana gelen beş ayrı patlama sonucu 10'u intihar bombacısı olmak üzere çoğu Faslı en az 41 kişi öldü, 100 kişi de yaralandı. Saldırılarda, bir Yahudi derneği ve mezarlığı, Safir Oteli Farah , Belçika Konsolosluğu ve içinde lüks bir restoran bulunan İspanyol Kültür Merkezi hedef alındı. 
     Ölenler arasında üç Fransız, iki İspanyol ve bir İtalyanın bulunduğu, yaralı dört İspanyoldan birinin durumunun ise çok ciddi olduğu belirtiliyor. Üç Faslı, saldırılarda rolü olabileceği gerekçesiyle tutuklandı. Bazı kaynaklar, saldırıların üçünün içi patlayıcı dolu araçlarla gerçekleştirildiğini belirtirken, adı açıklanmayan bir yetkili, "İlk soruşturma sonucu, saldırıların tümünün üzerine bomba yerleştiren intihar saldırganları tarafından düzenlendiğini gösteriyor" dedi. 
     
     'Cehennemi' yaşadılar 
     Görgü tanıklarının ifadelerine göre, üzerlerine el bombası ve patlayıcı saran saldırganların kendilerini havaya uçurmalarının ardından kent merkezi savaş alanına döndü. Ölenler arasında İspanyol Kültür Derneği'ni korumakla görevli 2 polis ve 1 bekçi de bulunuyor. Yahudi derneğinin enkazından ise, iki intihar komandosunun cesedi çıkarıldı. Safir Oteli'nin lobisinin tavanı havaya uçarkan, Belçikalı yetkililer saldırıda konsolosluklarının hedef alınmasına anlam veremediklerini belirtti. 
     
     Faslı bakandan El Kaide iması 
     ABD'nin yakın müttefiki olan ancak Irak savaşına şiddetle karşı çıkan ülkelerin başında gelen Fas'ta uzun zaman sonra ilk defa bu tür sansasyonel bir eylem görüldü. Saldırıyı üstlenen olmadı, ancak bu tür şiddet eylemlerini gerçekleştirebilecek kapasitede Faslı militan grupların olmayışı, saldırının El Kaide gibi uluslararası bir terör örgütünün işi olabileceği ihtimalini gündeme getirdi. El Kaide yandaşı olduğu bildirilen Fas'taki selefi hareketinin lideri Ebu Seyf El İslam'ın, kendi deyimiyle kutsal savaşın cihad küreselleşme zamanı geldiği yolundaki sözlerinin, saldırılardan birkaç saat önce El Mecelle dergisinin cuma günkü sayısında yer almasının dikkat çektiği öğrenildi. 
     Fas İçişleri Bakanı Mustafa Sahil, Riyad'daki saldırıları üstlenen El Kaide'nin adını anmadı, ancak saldırıların arkasında uluslararası terörizmin bulunduğunu söyledi. "Teröristlerin amacı, Fas'taki demokratik sürece zarar vermek" diyen Sahil, Riyad'daki saldırı ile Kazablanka'daki arasında bağlantı olabilir mi sorusuna ise, "Saldırıların yakın zamanlarda düzenlendiğinin ve tarzlarının benzediğinin farkındayız" yanıtını verdi. 
     
     Bin Ladin hedef göstermişti 
     El Kaide lideri Usame bin Ladin'e ait olduğu öne sürülen ve geçen şubatta yayımlanan bir ses kasedindeki konuşmada, Fas, "dinden dönen" Arap ülkeleri arasında sayılmıştı. Fas polisi, geçen yıl mayıs ayında 3 Suudinin liderliğindeki bir El Kaide hücresini dağıttığını açıklamıştı. 
     
Kapıdaki görevlinin başını kesip girdiler      İntihar saldırısına hedef olan Yahudi restoranındaki patlamanın şiddetiyle bir adamın vücudundan ayrılan başı, sokağa fırladı. Saldırılar arasında en ölümcül olanı İspanyol kültür merkezindeki "Casa de Espana" adlı lüks restoranda meydana geldi. Üç saldırgan önce büyük bir bıçakla kapıdaki görevlinin boğazını kesti. Talihsiz görevlinin boğazından kanlar fışkırırken, bedenlerine bomba sarmış olan saldırganlar da restorandan içeri girdi. 
     Restoran işletmecisi Rafael Bermudez, intihar saldırganlarının kendilerini havaya uçurduğunu ve kulakları sağır eden iki patlama duyduğunu söyledi. Restoranda büyük bir panik ve dehşet yaşadıklarını ifade eden Bermudez, "Her şey alev aldı. Her yerde cesetler vardı" dedi. Saldırı sonucunda lüks restoranda en az 18 kişi yaşamını yitirdi. 
     

</TEXT>
</DOC>
