<DOC>
<DOCNO> 178975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo08.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol takımlarına ''sıcak'' uyarısı 
</HEADLINE>
<TEXT>

     Adnan Menderes Üniversitesi ADÜ Göğüs Hastalıkları Ana Bilim Dalı Başkanı Prof. Dr. Mehmet Polatlı, hafta sonu artacak hava sıcaklıkları nedeniyle, Türkiye liglerinde maç yapacak futbolcuların, sıcak ve nem dolayısıyla dikkatli olmaları gerektiğini söyledi. 
     Prof. Dr. Polatlı, halen mevsim normallerinin 5-6 derece üstünde olan hava sıcaklıklarının, Meteoroloji Genel Müdürlüğü verilerine göre hafta sonu 5 derece daha artacağını, bu nedenle hafta sonu Türkiye'de oynanacak bazı maçlarda sıcak havaya bağlı istenmeyen olayların olmaması için, başta futbolcular olmak üzere kulüp yöneticilerinin dikkatli olması gerektiğini belirtti. 
     Polatlı, şöyle konuştu 
     ''Futbolcuların sıcak havalara olan dirençleri, diğer kişilere göre daha yüksek olsa da yine de temkinli olmak zorundalar. Futbolcuların müsabaka sırasında sarf ettikleri efor, hızlı kan dolaşımı, solunum alıp vermedeki sıklık, aşırı sıcak ve nem ortamında biraz daha artacaktır. Gölgede 38 dereceyi bulacağı bildirilen sıcaklığı, güneş altında ve de koşarak 1,5 saat efor sarf edecek kişide daha fazla olacağı için futbolculara maçın durduğu dakikalarda kendilerini mutlaka serinletmesini öneriyorum.'' Mehmet Polatlı, 1,5 saatlik sürede futbolcuların fırsat buldukça su ya da benzeri vitaminli sıvı almalarını, kulüp doktorlarının maçtan bir gün önce, maçın oynanacağı stadın sıcaklığını ve nem oranlarını dikkate alarak gerekli uyarıları yapmaları gerektiğini kaydetti. 
     Futbolcuların kendilerini rahat hissettikleri formalarla sahaya çıkmalarını öneren Polatlı, devre arasında formaların değiştirilmesinin faydalı olacağını ifade etti. 
     Futbol maçlarının yaz aylarında mümkün olduğunca geç saatte başlatılması gereğinin önemine dikkat çeken Prof. Dr. Polatlı, Diyarbakırspor-Fenerbahçe, Denizlispor-Beşiktaş maçlarının oynanacağı illerde hava sıcaklığının 40 derece olacağının Meteoroloji Genel Müdürlüğü tarafından açıklandığını, maçları izlemeye gidecek taraftarların da futbolcular kadar dikkatli olmaları gerektiğini belirtti. 
     
</TEXT>
</DOC>
