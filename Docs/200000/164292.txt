<DOC>
<DOCNO> 164292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/spo07.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BU ŞÖLEN KAÇMAZ 
</HEADLINE>
<TEXT>

Olimpiyat Stadı'nda yarın ve pazar günü yapılacak Avrupa Atletizm Milletler Kupası mükemmel yarışlara sahne olacak 
     Yıldızlar geçidi 
     İSTANBUL hafta sonunda Dünya çapındaki yıldızımız Süreyya Ayhan'ın da koşacağı muhteşem bir atletizm şölenine hazırlanıyor. Atletizm Federasyonu Başkanı Mehmet Yurdadön, EAA Teknik Delegesi Anny Schmitz ve Gençlik Spor İl Müdürü Tamer Taşpınar'ın da katıldığı basın toplantısında Avrupa Milletler Kupası hakkında bilgi verdi. Başkan Yurdadön, tüm eksikleri giderdiklerini belirterek, "Bu organizasyonun ardından Süper Lig'e talip olacağız" dedi. 
     
     Destek çağırısı 
     SÜREYYA Ayhan'ın böylesi bir ciddi sınavda ilk kez Türkiye'de koşacağını da hatırlatan Yurdadön, sporseverlerin Olimpiyat Stadı'ndaki yerlerini almalarını ve sporcularımızı desteklemelerini istedi. Başkan Mehmet Yurdadön Kupa için İstanbul'un 24 merkezi noktasından 152 otobüsün Atatürk Olimpiyat Stadı'na sefer düzenleyeceğini ve sporseverlerin tek biletle ulaşımlarını sağlayabileceğini ve yarışmaların ücretsiz izleneceğini vurguladı. 
     
     Schmitz'den övgü 
     TOPLANTIYA katılan EAA Teknik Delegesi Anny Schmitz organizasyona ve Atatürk Olimpiyat Stadı'na övgüler yağdırdı. Kupaya çok kaliteli ve dünya çapında sporcuların katılacağını ifade eden Scmitz,"Süreyya Ayhan tüm yarışmacılar içinde en kaliteli ve güçlü atlet olarak göze çarpıyor. Elvan Abeylegesse ve Ebru Kavaklıoğlu da başarılı sporcular. Bayanlarda Türkiye 1. Lig'e çıkmaya çok yakın. Erkeklerde de Romanya ile çekişecekler'' şeklinde konuştu. 
     

</TEXT>
</DOC>
