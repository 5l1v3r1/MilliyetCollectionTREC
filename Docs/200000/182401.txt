<DOC>
<DOCNO> 182401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun07.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin yeri belli olmasın diye telefonla bile konuşmuyor 
</HEADLINE>
<TEXT>

     ABD Savunma Bakanlığı'nın üst düzey yetkilileri, dünyada en çok aranan kişi olan El Kaide lideri Usame bin Ladin'i yakalayabilirlerse kendilerini ''çok şanslı'' sayacakları belirtildi. 
     Konuyu son sayısında irdeleyen Newsweek dergisine açıklamada bulunan Savunma Bakanlığı'nın üst düzey yetkilileri, ''onu yakalayabilirsek kendimizi çok şanslı sayacağız'' dediler. Dergi, halen bin Ladin'in geniş çaplı şekilde aranmadığını da açıkladı. İstihbarat kaynaklarının da bin Ladin'in nerede olduğu konusunda ellerinde ipucu bulunmadığını itiraf ettikleri Newsweek tarafından kaydedildi. 
     İstihbarat çevreleri bin Ladin'in Afgan-Pakistan sınırındaki dağlık Kunar ve Veziristan eyaletlerinde saklandığına inanıyorlar. 
     
     TELEFONLA BİLE KONUŞMUYOR 
     Bin Ladin'in, yeri belli olmasın diye, değil uydu telefonları, normal telefonlarla bile konuşma yapmadığı kaydedildi. Dergiye konuşan bir Amerikalı yetkili, ''Bin Ladin'in çevresinde kendisine çok sadık kişiler var. Yerini çok az kişi biliyor. Bilenler de bunu kesinlikle gizli tutuyorlar'' açıklamasında bulundu. 
     Başkan Bush, 11 Eylül saldırılarından sonra ''bin Ladin'i ölü ya da diri mutlaka istiyorum'' demiş, ancak ABD'nin Afganistan ve Irak savaşları nedeniyle bu sözler unutulmuştu. 
     
     BİN LADİN'I KOVALAYACAK ASKER YOK 
     Öte yandan, ABD'nin elinde, Afganistan ve Irak savaşları nedeniyle yeterli asker kalmadığı, seferber edilecek yedek sayısının iyice azaldığı, bu nedenle bin Ladin'i kovalayacak yeni bir kuvvet oluşturulamadığı ortaya çıktı. 
     Newsweek'e bilgi veren eski ABD merkez komutanlarından General Anthony Zinni, ''şimdi neden yeni bir cephe daha açalım '' diye sordu. General Zinni, Başkan Bush'un önceliği bin Ladin'den alarak Saddam Hüseyin'e vermesini de eleştiri konusu yaptı. 
     
</TEXT>
</DOC>
