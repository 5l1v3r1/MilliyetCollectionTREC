<DOC>
<DOCNO> 150831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur09.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör alarmı Kuzey Irak'tan özel eğitimli 35 terörist giriş yaptı 
</HEADLINE>
<TEXT>

     Emniyet Genel Müdürlüğü, özel eğitimli 35 teröristin Kuzey Irak'tan Türkiye'ye geçtiğini belirledi. Teşkilat, silahlı olduğu bildirilen grupla ilgili uyarıldı. 
     Emniyet Genel Müdürlüğü Terörle Mücadele Daire Başkanlığı, tüm bağlı birimlere bir teleks emri gönderdi. 
     Teleks emrinde, istihbarat birimlerinin özel olarak eğitildikleri saptanan 35 teröristin Kuzey Irak'tan Türkiye'ye giriş yaptığı kaydedildi. Teröristlerin Türkiye, ABD, İngiltere, İsrail, İspanya, Avustralya devletlerinin gerek Türkiye'de gerekse diğer ülkelerde bulunan tesis, havaalanı, insani yardım kuruluşları, malzeme depoları ve iş merkezlerine yönelik eylem yapacakları duyumu alındığı vurgulandı. Yazıda, ayrıca bu ülkelerin resmi görevlilerine yönelik suikast yapılabileceği uyarısında bulunuldu. 
     Türkiye'ye giriş yapan 35 teröristten bazılarının başka ülkelere geçtiklerinin tespit edildiği belirtilerek, grubun Kuzey Irak'ta PKK-KADEK örgütü içerisinde yer alan İsa adlı kişi tarafından organize edildiği bildirildi. Soyadı belirtilmeyen İsa adlı kişinin sağ elinde 3 parmak bulunduğu, siyah saçlı ve orta boylu olduğu ifade edildi. İsa'nın grubun seyahat edebilmesi için doküman ve belge temin ettiği belirtilen yazıda terörist grubun, ''para ve silah kapasitesine sahip'' olduğu özel olarak vurgulandı. 
     Bu bilgiler doğrultusunda önlemlerin genişletilmesi istenilen uyarı yazısında istihbarat çalışmalarının yanı sıra, adı geçen ülkelerin tüm temsilcilik, kurum ve kuruluşlarının güvenlik tedbirlerinin artırılması, gelişmelerin anında Emniyet Genel Müdürlüğü'ne bildirilmesi istendi. 
     





</TEXT>
</DOC>
