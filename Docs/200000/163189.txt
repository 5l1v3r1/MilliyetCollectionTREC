<DOC>
<DOCNO> 163189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sonspo05.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper lig kulüpleri "rezerv lig" istiyor... 
</HEADLINE>
<TEXT>

     Birinci Süper Futbol Ligi'nde yer alan ve Gençlerbirliği'nin başını çektiği bazı kulüpler ''Rezerv Lig'' kurulması için çalışma başlattı. 
     Kulüpler, Rezerv Lig'in, PAF olarak adlandırılan ligden ayrı yapılandırılacağı ve Türk futbolunun geleceğine olumlu katkıları olacağını, bu uygulamanın Avrupa'da da başta Almanya, Hollanda, Fransa ve Belçika olmak üzere birçok ülkede halen uygulandığını kaydettiler. 
     Rezerv Lig'in kurulması halinde, A takımında forma giyemeyen yerli ya da yabancı oyuncular ile denenmek üzere çağırılan futbolcuların da birkaç maçlığına lisanssız olarak karşılaşmalarda yer alması sağlanacak. Bu sayede, hem kadrolarda yer alan futbolcuların sezon boyunca dinamik tutulması hedeflenirken, hem de tüm takımların birbirinin görülmeyen oyuncularını görüp eksiklerini giderme olanağı bulacakları ileri sürüldü. 
     Bu ligin kurulması halinde futbolcuların maç yeteneklerini arttırmalarının yanısıra, genç ve gelecek vadeden hakemlerin de yetişme, eğitilme ve denenme olanağına kavuşacakları düşünülüyor. 
     
</TEXT>
</DOC>
