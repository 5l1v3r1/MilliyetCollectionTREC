<DOC>
<DOCNO> 197968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun26.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş raporu... "Güney Kıbrıs büyük bir genelev oldu" 
</HEADLINE>
<TEXT>

     Kıbrıs Rum yönetimi ombudsmanı, Güney Kıbrıs'ta fuhuş ''sektörüyle'' ilgili hazırladığı raporda, Güney Kıbrıs'ın ''beyaz kadın sevkıyatının merkezi haline geldiğini'' ve ''Güney Kıbrıs'ın büyük bir genelev olduğunu'' bildirdi. 
     Rum gazetelerinde yer alan habere göre, Rum ombudsmanının 75 sayfalık çarpıcı fuhuş raporunda, fuhuşa Rum yönetimi birimlerinin izin verdiğinin altı çizilerek, başka ülkelere gönderilmek üzere Güney Kıbrıs'ta bulunan binlerce konsomatrisle Güney Kıbrıs'ın ''büyük bir genelev olduğu'' kaydedildi. 
     Rum ombudsman araştırmasında, Güney Kıbrıs'ın en azından son 20 yıldır ''yalnızca fuhuş piyasası değil, aynı zamanda kadınların sistemli olarak sokulduğu fuhuş sektörü için bir geçiş yeri olduğu'' ortaya çıktı. 
     Raporda, ''bütün bunların, büyük ölçüde olup bitenlerden haberdar olan Rum muhaceret birimlerinin müsamahasıyla gerçekleştiğine'' dikkat çekildi. 
     Rum basın haberlerinde, ombudsman raporunun önceki gün Rum içişleri, adalet, çalışma ve sağlık bakanlıklarına verildiği, raporda kaydedilenlerin Rum yönetiminde kargaşaya neden olduğu, çünkü raporun yurtdışında ve özellikle Avrupa Birliği düzeyinde aynı ölçüde karşılık bulduğu belirtilerek, Rum yönetiminin, yabancı uyruklu ''kadın ihraç merkezi'' olmamak için gerekli önlemleri almamakla suçlandığını kaydedildi. 
     Haberlerde, yurt dışında yaşayan kadınların fuhuş çeteleri tarafından kandırılarak ülkelerinden çıkarıldığı ve fuhuş sektörüne düşürüldüğü, altı ayda bir ülke değiştirerek ''sektöre hizmet etmek'' zorunda bırakıldığı, kesin bilgiler olmamasına rağmen kadın ticaretinin yıllık cirosunun milyonlarca Kıbrıs lirasıyla ölçüldüğü vurgulandı. 
     Rum ombudsmanının raporunda, yılda yaklaşık 2 bin yabancı kadının fuhuş sektörüne sokulmak üzere Rum tarafına götürüldüğü ve Güney Kıbrıs'ın, ''beyaz kadın sevkıyatı merkezi haline geldiği'' dile getirildi. 
     
</TEXT>
</DOC>
