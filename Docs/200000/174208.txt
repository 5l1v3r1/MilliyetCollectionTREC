<DOC>
<DOCNO> 174208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun19.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Litvanya Başsavcısı "Cantat'ın iadesi şu anda mümkün değil" 
</HEADLINE>
<TEXT>

     Litvanya başsavcılığı, Fransız sinema oyuncusu sevgilisi Marie Trintignant'ın ölümüne yol açtığından şüphelenilen Noir Desir grubunun solisti Bertrand Cantat'nın mahkemeden önce Fransa'ya iadesinin mümkün olmadığını bildirdi. 
     Başsavcı Antanas Klimavicius, AFP'ye verdiği demeçte, ''Cantat'nın mahkemeden önce Fransa'ya iadesi mümkün olamaz, zira Fransa, adi suçluların iadesine ilişkin, 1972 yılından kalma uluslararası sözleşmeye taraf değil'' dedi. 
     Başsavcı, ''Ayrıca bu iade için sebep görmüyorum. Suç Litvanya'da işlendi, tanıklar burada, karar burada verilmeli'' diye konuştu. 
     Sevgilisini döverek komaya soktuğu sanılan Cantat, geçen hafta Vilnius'ta tutuklanmıştı. Başsavcı, mahkemenin bir aya kadar başlayabileceğini belirtti. 
     Trintignant, koma halinde götürüldüğü Fransa'da beyin ödeminden ölmüş ve dün Paris'te toprağa verilmişti. 
     
</TEXT>
</DOC>
