<DOC>
<DOCNO> 183296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo07.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Girgin'den savunma 
</HEADLINE>
<TEXT>

   TJK Başkanı, veremeyecekleri hesaplarının bulunmadığını ifade etti, iddiaların tamamında hukuksal yoldan aklandıklarını belirtti 
      YILMAZ ATAKANI 

   
   "İddialar düzmece" 
   TÜRKİYE Jokey Kulübü Başkanı Ömer Garuk Girgin ile yönetim kurulu üyeleri dün Ataköy Crown Plaza Oteli'nde bir basın toplantısı düzenledi, kendileri hakkında ortaya çıkan iddiaların düzmece olduğunu savundu. İddiaların hepsinin yasal yollardan aklandığını vurgulayan Girgin, "Yalan, yanlış ve düzmece ihbarlarla yıpratılmaya çalışılıyoruz" diyerek, tüm hesapların Başbakanlık, Sayıştay, İçişleri Bakanlığı ve Tarım ve Köyişleri Bakanlığı tarafından incelenerek, sonuçlandırıldığını söyledi. 
   
   "1.5 yıl geçti" 
   BU iddiaların 1.5 yıl öncesine dayandığını açıklayan Ömer Faruk Girgin, dört yıldır birlikte yaşadığı Yasemin Tuncer'in ise Yordam Ajans ile şu anda bir ilişkisi olmadığını ifade etti. 2001 yılında yapılan 25 ihaleden 7'sinde fazla ödeme olduğu iddialarını da yanıtlayan Girgin, "Bu ihalelerin sadece birinde fazla ödeme yapıldığını biz tespit ettik. Sorumlu kişilerin iş akitlerini feshettik" dedi. TJK Başkanı, ganyan bayii verilmesi sırasında eşitlik ilkesinin bazen gözardı edilmiş olabileceğini de itiraf etti. 
   
   "Ceza davalarına girmez" 
   GİRGİN, bir soru üzerine de, İçişleri Bakanı Abdülkadir Aksu'nun oğlu Murat Aksu'nun hukuk bürosu ile çalıştığını da doğruladı. TJK Başkanı, "Bu hukuk bürosuyla işe başladığımızda soruşturma 4 ay önce tamamlanmıştı. Kaldı ki Aksu'nun bulunduğu büro ceza davalarına bakmıyor. Sadece spor hukuku konusunda yardımcı oluyor" diye konuştu. Ömer Faruk Girgin, 'Meyve veren ağaç taşlanır' sözünün her zaman geçerli olduğunu ancak bu suçlamaların kendilerini yıpratmayacağını sözlerine ekledi. 
   
   
</TEXT>
</DOC>
