<DOC>
<DOCNO> 184064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun04.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac Amerikan-Fransız dostluğu görüş ayırılıklarından daha güçlü 
</HEADLINE>
<TEXT>

     Fransa Cumhurbaşkanı Jacques Chirac, Fransa ile ABD arasındaki dostluğun görüş ayrılıklarından daha güçlü olduğunu söyledi. 
     Irak konusunda iki ülke arasındaki soğukluğun baş göstermesinden sonra ilk kez geldiği ABD'de, New York kentindeki bir Fransız lisesinin açılışına katılan Chirac, Irak konusundaki görüş ayrılıklarının iki ülke arasındaki ilişkileri bozamayacağını belirtti. Chirac, ''Evet, savaş gerginliğe yol açmıştır, bununla birlikte Fransa ile ABD arasındaki dostluk, tarihimizin derinliklerinde güçlü şekilde kök salmıştır. Bu ilişkiler, bizim hazinemizdir, ortak değerler üzerine kurulmuş bir ittifaktır'' dedi. 
     Chirac, öğrenci aileleri ve Fransız-Amerikan toplumu üyelerine hitaben yaptığı konuşmada, ''Halklarımız arasındaki bu dostluk, her zaman görüş ayrılıklarından daha güçlü olacaktır'' dedi. 
     Bu arada bugün Chirac ile görüşmesi beklenen ABD Başkanı George Bush, dün Fox News televizyonuna verdiği demeçte, Chirac'ı Irak politikası konusunda hala ikna etmeyi umduğunu söyledi. 
     BM Genel Kurul toplantıları öncesinde açıklamalarda bulunan Bush, ''Chirac ile çok açık yürekli konuşmalar yaptığını'' belirterek, ''Kendisine ABD'nin gerçekten iyi bir ulus olduğunu ve acı çekenleri gördüğümüzde hareket geçtiğimizi hatırlatamaya devam edeceğim. Bir tehdit gördüğümüzde, bu tehdit kapımıza gelmeden onunla mücadele ediyoruz. Umarım aldığım kararları niye aldığımı zamanla daha iyi anlayacaktır'' dedi. 
     Chirac'ın Irak savaşıyla ilgili muhalefetiyle ilgili bir soru üzerine Bush, ''Fransızlar, birçok ülkeyi bizim yapmaya çalıştığımız şeye karşı yönlendirmeye çalışmak gibi hesabı olan bir karar aldılar. Bu da burada, ABD'de derin bir öfkeye neden oldu'' diye konuştu. 
     
</TEXT>
</DOC>
