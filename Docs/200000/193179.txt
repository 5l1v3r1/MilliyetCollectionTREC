<DOC>
<DOCNO> 193179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/spo04.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk futbolu biter 
</HEADLINE>
<TEXT>

   Trabzonspor eski Başkanı Özkan Sümer çok ağır konuştu, "Ne yazık ki büyük kulüpler teröristler tarafından ele geçirilmiş. Artık harekete geçme zamanı" dedi 
      
   'Olaylar büyük tehlike' 
   TRABZONSPOR maçında çıkan olaylar nedeniyle Fenerbahçe'ye verilen cezanın Tahkim Kurulu tarafından kaldırılmasını protesto edip, istifa eden Başkan Özkan Sümer, tribünlerdeki şiddet için çok ağır konuştu. Olayların Türk futbolu için çok büyük bir tehlike olduğunu vurgulayan Sümer, "Ne yazık ki büyük kulüpler, teröristler tarafından ele geçirilmiş. Artık harekete geçme zamanı" dedi. 
   
   Fenerbahçe'ye taşlama 
   ÖZKAN Sümer, bu olayların devam etmesi durumunda Türk futbolunun biteceğini savundu. Sümer konuşmasına şöyle devam etti "Bu olaylar, sanki benim istifamı haklı çıkarmak için örgütlü çalışıyor. Koca Fenerbahçe camiasının şiddet yanlısı bu insanlara ihtiyaç duyduğu gerçeği var. Nedenleri yok etmeden, belirtileri yok etmenin imkanı yok. Medyanın da şiddetten beslenmekten vazgeçmesi gerekiyor." 
   
   Gökdeniz'e yakın takip 
   NİHAT Kahveci'nin İspanya'ya transferini sağlayan Beşiktaş'ın eski çalıştırıcısı John Benjamin Toschack, şimdi de Gökdeniz ile ilgileniyor. İstanbulspor - Trabzonspor maçını izleyip, Bordo - Mavili futbolcu hakkında geniş araştırma yapan Galli hocanın, Gökdeniz'i Avrupa'nın bazı kulüplerine önereceği öğrenildi. 
   
   Başkan belirlenecek 
   OLAĞANÜSTÜ genel kurulu erteleyen Trabzonspor Yönetimi, bugün kritik bir toplantı yapacak. Kongre süresini tartışacak olan idareciler, görevi sürdürme kararı alınması halinde başkanlık oylaması yapacak. Asbaşkan Erol Tuna, "Benim görüşüm, kısa süre içinde kongreye gitmek. Ancak devam edilmesi durumunda başkan adaylığımı gündeme getiririm. Yönetici arkadaşlarımızın da bu konudaki görüşü beni destekler durumda" dedi. 
   
   
</TEXT>
</DOC>
