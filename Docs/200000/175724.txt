<DOC>
<DOCNO> 175724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk FIFA kokartlı bayan hakem artık üniversite hocası... 
</HEADLINE>
<TEXT>

     Türkiye'nin ilk FIFA kokartlı bayan hakemi Lale Orta, ''Yardımcı Doçent Doktor'' kadrosuyla, Çanakkale 18 Mart Üniversitesi'nde ÇOMÜ öğretim üyeliği görevine başladı. 
     Görev yaptığı İTÜ'den ÇOMÜ Eğitim Fakültesi'ne bağlı Beden Eğitimi ve Spor Bölümü'ne öğretim üyesi kadrosuyla atanan Yrd.Doç.Dr.Lale Orta, Çanakkale'de bulunmaktan dolayı son derece memnun olduğunu söyledi. 
     Orta, hakemlikten sonra öğretim üyeliği yapmayı çok istediğini kaydederek, ''ÇOMÜ'de görev yapmaktan dolayı son derece mutluyum. Bana öğretim üyeliği yapma konusunda Prof.Dr.Gazanfer Doğu hocamız yön verdi ve Çanakkale'ye gitmemi önerdi. Onun vasıtasıyla buraya geldim. Bundan sonraki hedefim doçent olmak. Üniversitemde öğrencilerimize hem bilimsel açıdan katkı sağlayacağım, hem de ülkem için çalışacağım'' dedi. 
     
     SPORA FUTBOLCU OLARAK BAŞLADIM 
     Spor yaşamına futbolcu olarak başladığına işaret eden Orta, şunları söyledi 
     ''13 yıl İstanbul'da Dostlukspor'da futbol oynadım. O dönemde bayan futbolunu yaymak için tüm ülkeyi dolaştık. Sporun diğer branşlarıyla birlikte futbolu da çok seviyorum ama benim hayatımda futbolun yeri bir başka. Futbolu oynadıktan sonra da belli bir süre kopamadım ve açılan antrenörlük kursuna katıldım. Profesyonel anlamda Türkiye'nin ilk bayan antrenörü oldum. Fakat antrenör diplomasını alabilmek için 3 maçta orta, 5 maçta da yardımcı hakemlik yapmam gerekiyordu. O koşulda hakemlik kurslarına katıldım ve bir daha da bu meslekten ayrılamadım.'' 
     
     HAKEMLİKTE CİNSİYETİN ROLÜ YOK 
     Orta, hakemlikte cinsiyetin hiçbir önemi olmadığını vurgulayarak, ''Hakemlik yaparken performansınız yeterliyse, cinsiyetin hiçbir önemi yok. Bugün Avrupa'ya baktığımızda birçok bayan hakemin gerek bayan, gerekse erkek futbol maçlarında görev aldığını görüyoruz. Bunun en güzel örneğini de geçtiğimiz günlerde yaşadık. UEFA Kupası'nda İsviçreli bir bayan hakeme erkekler müsabasında görev verildi'' dedi. 
     
     UEFA KUPASI BAYANLAR MAÇLARINDA DÜDÜK ÇALACAK 
     3. Avrupa Bayanlar Futbol Şampiyonası elemelerinde görev yapacağını da hatırlatan Orta, sözlerini şöyle sürdürdü 
     ''İspanya, Almanya, Portekiz ve Avusturya'nın şampiyon takımlarının yer alacağı organizasyonda görev alacağım. Bu turnuvada 2 maçın orta hakemliğini, 1 maçın da 4. hakemliğini yapacağım. Böyle güçlü ve güzel bir grupta görev verilmesi beni son derece gururlandırdı. Bu da şunu gösteriyor ki demek ki sizin hakemliğinize güveniyorlar. Zaten bugüne kadar yurtdışında yönettiğim bütün maçlarda başarılı bir grafik çizdim. Geçen yıl UEFA bayanlar müsabakalarında çeyrek final maçını yönetmiştim. Tüm bunların hepsi beni oldukça memnun ediyor.'' 
     
</TEXT>
</DOC>
