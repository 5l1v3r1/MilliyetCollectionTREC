<DOC>
<DOCNO> 180891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sonspo10.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 75 - Hırvatistan 72 
</HEADLINE>
<TEXT>

     33. Avrupa Erkekler Basketbol Şampiyonası finallerinde D Grubu'nda bulunan A Milli Takım, gruptaki 3. ve son maçında Hırvatistan'ı 75-72 yenerek grubunda 2. oldu ve eleme maçını yarın Boras'da Sırbistan-Karadağ ile oynamaya hak kazandı. 
     Karşılaşmaya adam adama savunmayla başlayan Türkiye, özellikle savunmada pota altında Mehmet ve Mirsad'ın uyumsuzluğununun cezasını, Prkacin'in bu bölgedeki etkili oyunuyla çekti. Giricek'in dış şutlarını engelleyemeyen Türkiye, hücumda pota altında etkili olamayınca, 5. dakika 13-7 Hırvatistan lehine geçildi. Hırvatistan, bu dakikadan sonra Prkaçin ile etkili olsa da Yunanistan maçının durgun ismi Hidayet, sahne alarak skorun açılmasını engelledi ve periyot 21-18 Hırvatistan üstünlüğüyle sona erdi. 
     2. periyodun 2. dakikasında Türkiye, İbrahim'in 3 sayılık basketiyle beraberliği yakalasa da, oyun kurucuları Popoviç'in sayılarıyla etkili olan Hırvatistan, 15. dakikayı 31-26 önde tamamladı. Devrenin son 3 dakikasında Hırvatistan'ı sert ve hareketli savunmayla acele atışlara zorlayan Türkiye, dönen topları iyi değerlendirip son dakikaya girmeden 35-34'lük üstünlük sağlasa da oyuna İngiliz hakemin kararları da etki edince, devre 38-35 Hırvatistan üstünlüğüyle sona erdi. 
     Karşılaşmanın ikinci yarısına hızlı başlayan Türkiye, savunmadaki ve hücumdaki etkili oyunuyla 3 dakika içinde önce beraberliği sağladı 44-44 ve 25. dakikayı da 47-45 önde geçti. Maçın yıldızlarından İbrahim'in sahne almasıyla ve Mirsad'ın ribauntlarda rakiplerine kurduğu büyük üstünlükle faul problemine düşen Hırvatistan'ı etkisiz duruma getiren Türkiye, 3. periyodu 6 sayı farkla 56-50 önde tamamladı. 
     Son periyotta Prkacin, Ziziç ve Bagariç'in 4 faulle oynaması nedeniyle 34. dakikaya gelinirken farkı 10 sayıya dek 62-52 çıkaran Türkiye, 36. dakikayı da 64-55 önde geçti. Ancak bu dakikadan sonra Hırvatistan'ın art arda bulduğu 3 sayılık basketlere engel olamayan ve hücumda da çok aceleci davranan Türkiye, maçı zora soktu. Son dakikaya dek karşılıklı basketlerle geçen karşılaşmada, son 27 saniyeye 71-70 Türkiye'nin üstünlüğüyle girildi. Bitime 3.8 saniye kala Mirsad'ın basketiyle 73-70'lik skoru bulan Türkiye, bu sefer de hakemle mücadele etmek zorunda kaldı. Ender'e centilmenlik dışı faul çalan İngiliz hakem Stokes'un bu kararı sonunda, Mulaömeroviç ile 2 serbest atış kullanan Hırvatistan, skoru 73-72 yaptı. Hakem, daha sonra oyuna yandan başlayan Hırvatistan'a bir faul daha hediye edince, Mulaömeroviç yeniden pota önüne geçti. Bu oyuncu, 2 serbest atıştan 1'ini kaçırınca hücuma kalkan Türkiye, Ömer Onan ile bir basket daha buldu ve karşılaşmadan 75-72'lik galibiyetle ayrılmayı başardı. 
     Maçın bitiş düdüğüyle birlikte salon da karıştı. Hırvat seyirciler, Türk oyuncuların üzerine ellerine geçirdikleri yabancı maddeleri atmaya başladı ve buna tepki veren millilere, Hırvat oyuncular saldırmaya başladı. Saha içindeki kargaşa salon güvenliğinin araya girmesiyle önlenirken, tribünler de hemen boşaltıldı. 
     Türkiye, bu galibiyetle D Grubu'nu 5 puanla 2. sırada tamamlayarak, yarınki eleme maçını Boras'da, C Grubu üçüncülüğünü elde eden Dünya ve Avrupa Şampiyonu Sırbistan-Karadağ ile oynamaya hak kazandı. Karşılaşma, yarın TSİ 21.00'de Boras'da yapılacak. 
     
</TEXT>
</DOC>
