<DOC>
<DOCNO> 151783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/spor/ygokce.html </URL>
<DATE> 2003/04/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Nouma edepsiz... Ya biz 
</HEADLINE>
<TEXT>

     Kesinlikle çirkin ve edepsiz bir davranıştı bu. Özellikle her kesimden insanların toplandığı tribünlerin önünde bir sporcu tarafından yapılması, kötü örnek oluşturdu. 
     Pascal Nouma'nın davranış biçimine hiç şaşırmadım. Ondan bu tür yanlış, çirkin ve ölçüsüz hareketler görmek hiç de sürpriz sayılmamalı 
     Nouma, elbette cezalandırılacaktır. Futbol Müsabaka Yönetmeliği'nin ilgili maddeleri - hiç kuşku duyulmasın - kesinlikle uygulanacaktır. 
     Üzerinde durulması gereken başka konular da var.. 
     Beşiktaş Jimnastik Kulübü, 100 yıllık tarihinde yer alan iyi, güzel ve temiz örneklerin oluşturduğu geleneklerine uygun bir davranış refleksi içinde görünmemektedir. Beşiktaşlı yöneticiler ve profesyonel görevliler, kamuoyunun tepkilerini karşılayacak ve bitirecek bir söylem ve kararın sahibi olamamışlardır. 
     Yargısız infaz 
     Medyanın olayları yorumlama biçimi de abartılmış ve adresini şaşırmış tepkilerden oluşmaktadır. Nouma 'nın davranışlarını eleştirenler, hareketi tanımlarken kullandıkları dille de aynı kültürün parçası olduklarını göstermişlerdir. 
     Daha da ayıp ve çirkin olanı, durumdan vazife çıkararak Nouma 'nın davranışını dile dolayıp Beşiktaş'ın şampiyonluk yolundaki rakiplerine avantaj sağlayabilecek abartılı ataklara yönelmektir. Spor adına söz alıp yorum yapanların Nouma 'yı değil, Beşiktaş Jimnastik Kulübü'nü yargısız biçimde infaza kalkıştıkları görülmektedir. 
     Bir şey daha... Daha yürümeyi beceremeyen bebelerini soyup "Oğlum, göster amcalarına pipini " diyerek gururlanan babalar, hangi kültürün babaları , söyler misiniz 
     Nouma sezon sonunda ülkesine döner... Onun çirkinlikleri biter... 
     Bizim çirkinliklerimiz de sürer gider 
     
Bravo Nike      Hayır, kullandığım sportif ürünlerden hiç biri Nike markasını taşımıyor. Onlarla en küçük bir alışverişim yok. Olamaz da 
     Yine de haklarını teslim etmeliyim. 
     Sergei Bubka'dan Michael Jordan 'a dünyanın en başarılı sporcularının sponsorluğunu üstlenip başarılarına katkıda bulunan Nike, Türkiye'ye de elini uzattı sonunda... 
     Bireysel anlamda desteklediği futbolcu ve basketbolcuların yanı sıra Avrupa Şampiyonu atletimiz Süreyya Ayhan için göz kamaştıracak bir programa hayat vermeye başladı. Süreyya Ayhan, Amerika'daki uzun ve yorucu kamptan kendini yenileyerek döndü. 
     
     Siyaset yok 
     Nike'ın futbolumuzun geleceği ile ilgili büyük yatırımı ise Türkiye Yıldızlar Ligi'nin ana sponsorluğunu üstlenmesi. Galatasaray, Trabzonspor, Bursaspor ve Gaziantepspor Yıldızlar Ligi'nde yarı finale kaldılar. Şampiyonluğu kazanan takım Avrupa finallerine katılacak. Oradan Amerika'daki Dünya Şampiyonası'na kadar uzun bir yol onları bekliyor. 
     Devletin çar - çur edilen kaynakları gündelik işler için harcandı bugüne kadar... Sponsorların katkısı başarıda daha etkin ve yararlı... Çünkü orada siyaset yok... Bilimsel ölçütler, ekonomik gerçeklikler var. 
     Nike'ı kutluyorum... Sırası geldikçe öteki sponsorların çalışmalarına da değineceğim burada. 
     
Ersun Yanal'ı rahat bırakın      Oğuz Çetin 'in istifasından sonra önümüzdeki sezon için zaman kazanıp daha isabetli tercihler yapmak için şans bulan Fenerbahçe yönetimi, yine rahat değil. Bu rahatsızlığı, hemen her gün manşetleri dolduran teknik direktör haberleri oluşturuyor. 
     Bir gazetemize göre Gençlerbirliği Teknik Direktörü Ersun Yanal , önümüzdeki sezon için imzayı atmış, Başkan Cavcav 'ın onayı bekleniyormuş... Bir başka gazetede Yanal , mesaj gönderiyor yöneticilere "Beni getirmek istiyenler, önce Cavcav 'ı ikna etmek zorunda ..." 
     Yani kızımız gönüllü de, babasından istenmesi gerekiyor 
     
     Yıpratılmasın 
     Ersun Yanal Türk Futbolu'nun değerlerinden biri... O değerin yıpranmasına ve yıpratılmasına gönlüm hiç razı değil.. Her şeyden önce takımının bugünkü Türkiye Kupası final mücadelesi var. Daha da önemlisi, gerçek bir şampiyonluk maratonu koşuyor Yanal. Seksen yıllık Gençlerbirliği tarihine şimdiden yazdığı altın satırları tamamlamak zorunda. 
     Gündelik manşetlerle onun konsantrasyonunu bozacak , kafasını karıştıracak yanlışlardan sakınmak gerekir. 
     Bırakalım, Ersun Hoca sezon sonunu görsün hele... Sonrasında iki kulüp masaya oturur, sonuç belli olur. 
     O güne kadar hazırlıkları sessiz sürdürmek, iki - üç seçenekli sağlam dosyalar hazırlamak da Fenerbahçeli yöneticilerin temel görevidir. 
     Gazeteciyim evet, ben de merak ediyorum ama... 
     Artık Ersun Yanal haberleri istemiyorum 
     
     


SPOR 


























</TEXT>
</DOC>
