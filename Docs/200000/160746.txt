<DOC>
<DOCNO> 160746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun09.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"El Kaide'nin amacı kimyasal saldırılarla paniğe yol açmak" 
</HEADLINE>
<TEXT>

     ABD Merkezi Haberalma Teşkilatı CIA'in bir raporunda, El Kaide ve bağlantılı grupların muhtemel amacının, kimyasal, biyolojik ya da nükleer silahlarla saldırı düzenleyerek ''panik ve karışıklığa'' yol açmak olduğu belirtildi. 
     Washington Times gazetesinin haberine göre, ülke içine yönelik 4 sayfalık raporda, örgütün şu anda ABD'ye terörist saldırı düzenlemeyi planladığına yönelik kanıt bulunmadığı kaydediliyor, ancak ''böyle bir saldırının göz ardı edilemeyeceği'' vurgulanıyor. 
     Habere göre, gizli olmayan raporda, El Kaide'nin bu tür saldırılarda kullanabileceği öldürücü zehirler ve kimyasalların adları da veriliyor. 
     Raporda, El Kaide ve bağlantılı örgütlerin çoğu muhtemel saldırısının küçük çaplı olacağı da kaydediliyor. 
     Örgütün başarısının, saldırıyı planlayanların teknik uzmanlığına bağlı olacağı belirtilen raporda, herhangi bir saldırı girişiminin muhtemel amacının ''panik ve karışıklık'' yaratmak olacağı bildiriliyor. 
     
</TEXT>
</DOC>
