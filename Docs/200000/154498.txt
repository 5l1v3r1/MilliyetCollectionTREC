<DOC>
<DOCNO> 154498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/guncel/gun03.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale istasyonu tehlike alarmı verdi .. 
</HEADLINE>
<TEXT>

Berk Üstündağ, "Marmara Adası'nı da kapsayacak şekilde Ege Bölgesi'nde, birkaç gün içinde, 5 ya da 5.5 büyüklüğünde deprem riski görüyoruz" dedi 
     ÖNAY YILMAZ İstanbul 

     İTÜ Elektrik - Elektronik Fakültesi Öğretim Üyesi Yrd. Doç. Dr. Berk Üstündağ başkanlığında yürütülen "Deprem Erken Uyarı Projesi" çerçevesinde yapılan tahminlerin doğruluğu, Türkiye'de art arda yaşanan sarsıntılarla bir kez daha gündeme geldi. Üstündağ, Marmara ve Ege'yi kapsayan bir bölgede bazı anomaliler normal dışı ölçümler belirlediklerini belirterek, "Bunlar bölgede bir deprem olacağının habercisi. Birkaç gün içinde olmazsa, ondan sonraki 28 gün içinde olma riski daha yüksek" dedi. 
     
     'BEKLEYİP GÖRECEĞİZ' 
     İzmir'de dün saat 14.00'te meydana gelen 4.4 büyüklüğünde depremin buldukları ölçümleri doğruladığına dikkat çeken Üstündüğ, Çanakkale istasyonunun kaydettiği bir başka anomaliye göre, bölgede bir başka deprem riski daha bulunduğunu söyledi. Üstündağ, olası depremin 5-5.5 büyüklüğünde olmasını beklediklerini söyledi. Birkaç gündür istasyonlardan yüksek bileşenli frekanslar almaya başladıklarını, ancak emin olamadıkları için beklemeyi uygun gördüklerini anlatan Üstündağ, sözlerini şöyle sürdürdü 
     
     AY UZAKTAYSA TEHLİKELİ 
     "Bunun Bingöl depremiyle de ilgisi olabilirdi. Ama bugün en son Yeşilköy'deki Hava Harp Okulu'nda da yüksek bileşenli frekans kaydedildi. Böylece bunun batı yönünden olduğu düşüncesi ağırlık kazandı. Düşüncemize göre deprem beklentisi, kuzeyde Marmara Adası'nı, Çanakkale, Balıkesir ve Ege'yi kapsayan bölgede gerçekleşecek gibi gözüküyor." Bingöl depreminin 17 Ağustos 1999, 12 Kasım 1999 ve Afyon depremlerinde olduğu gibi, yine Ay'ın dünyaya en uzak mesafesinde 405 bin km gerçekleştiğini kaydeden Üstündağ, bu konuyla ilgili olarak da şu bilgileri verdi 
     
     GELGİT, FAYLARI ZORLUYOR 
     "Bu üç büyük depremin bu mesafede gerçekleşmesi olayın rastlantısal olmadığını gösteriyor. Çok belirgin dört olay, Ay'ın mesafesinin Türkiye'deki büyük magnitüdlü sığ depremlerle ilişkilendirilebilir olduğunu göstermektedir. Ay'ın Dünya'ya olan uzaklığı 356 bin ile 406 bin km arasında değişmektedir. Ay dünyaya en yakın olduğunda kıtalar 75 cm yukarı çıkıyor, uzaklaştığında 75 cm aşağı iniyor. Gelgit etkisiyle bir zorlama söz konusu. Derin depremlerde değil de kısa depremlerde etkili oluyor." 
     

</TEXT>
</DOC>
