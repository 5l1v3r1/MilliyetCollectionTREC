<DOC>
<DOCNO> 168589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur28.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Ağustos'ta enkazdan kurtuldu, Hakkari'de mayına basıp öldü 
</HEADLINE>
<TEXT>

     Hakkari'nin Çukurca İlçesi'nde, terhisine 22 gün kala, önceki gün arazi kontrolü sırasında, terör örgütünce döşenen mayına basarak şehit olan Jandarma Er İbrahim Serkan Gündüz, doğum yeri Yalova'da toprağa verildi. 
     Şehit erin cenazesi, Belediye Morgu'ndan ambulansla alınarak, Yalova Merkez Kubbeli Camii'ne getirildi. Burada cenazeyi karşılayan şehit erin ailesi ve yakınları, zor anlar yaşadı. 
     Acılı baba Servet Gündüz, oğluyla, son olarak geçen Pazartesi günü telefonda görüştüğünü belirterek, ''Oğlum, askerliğin kısaltılması nedeniyle erken terhis olacağı için çok sevinçliydi. Tek oğlumdu. Ertesi gün ölüm haberini aldık'' dedi. 
     Şehit erin kız kardeşi Fadime Gündüz ise kendisini teselli eden komutanlara sarılarak, ''Ne olur ağabeyime bir defa sarılayım. O ölmedi, o yaşıyor'' diyerek sinir krizi geçirdi. Fadime Gündüz'e, sağlık ekipleri müdahale etti. 
     Şehit erin cenazesi, daha sonra kılınan cenaze namazının ardından, Yalova Şehit Mezarlığı'na defnedildi. 
     Törene, Yalova Valisi Yusuf Erbay, Belediye Başkanı Yakup Koçal, Karamürselbey Deniz Eğitim Öğretim Komutanı Koramiral İlhami Sancar ve Karamürselbey Eğitim Merkezi Komutanı Tuğamiral Abdullah Mete ve kalabalık bir topluluk katıldı. 
     Şehit Er İbrahim Serkan Gündüz'ün ailesiyle birlikte oturduğu Hacımehmet Ovası'ndaki evinin, 17 Ağustos Marmara Depremi'nde yıkıldığı ve Gündüz'ün, saatlerce enkaz altında kaldıktan sonra kurtarıldığı öğrenildi. 
     
</TEXT>
</DOC>
