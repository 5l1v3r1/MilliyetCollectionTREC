<DOC>
<DOCNO> 177820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun22.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta korkunç tablo 400'den fazla kadın tecavüze uğradı... 
</HEADLINE>
<TEXT>

     Irak'ta, Saddam Hüseyin rejiminin düştüğü Nisan ayından bu yana 400'den fazla kadının kaçırıldığı, tecavüze uğradığı veya satıldığı belirtildi. 
     Irak'ta Kadın Özgürlüğü Örgütü adlı kuruluşun başkanı Yanar Muhammed, Bağdat'ın merkezinde bir gösteride gazetecilere yaptığı açıklamada, ''Koalisyon güçlerinin Irak'a girişinden beri ülkede kadınlara karşı görülmemiş bir şiddet dalgası yaşanmaktadır. Bu dönem içinde 400'den fazla kadın kaçırılmış, tecavüze uğramış veya satılmıştır'' dedi. 
     ''Bağdat'ın, katiller ve cinsel sapıkların özgürce dolandığı bir yer haline geldiğini'' vurgulayan Yanar Muhammed, ''Sokakta bulunan her kadın aşağılanma ve cinsel tacizin hedefi olmakta ve kaçırılma tehditi altında bulunmaktadır'' diye konuştu. 
     Kadınların çoğunun sokağa çıkmaya korktuğu belirtilen Irak'ta Sağlık Bakanlığında memur olan Saihan Ali adlı kadın da açıklamasında, ''Daha önce iş çıkışı gezebiliyordum, ancak şimdi bir an önce eve dönmek için acele ediyorum. Dönerken daima tetikteyim, çünkü her an her şey olabilir'' dedi. 
     Örgüt, yetkililerden, ülkede cinsel tacizle ilgili suçların ağırlaştırılması ve güvenlik önlemlerinin arttırılması talebinde bulundu. 
     
</TEXT>
</DOC>
