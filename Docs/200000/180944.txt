<DOC>
<DOCNO> 180944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/siyaset/siy01.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Irak'ta 
</HEADLINE>
<TEXT>

   Washington Times'a göre, El Kaide Irak'ta yeni cephe açıyor, örgüte katılmak için Türkiye'den bazı kişiler Irak'a sızıyor 
      DIŞ HABERLER SERVİSİ 

   
   ABD'de yayımlanan Washington Post gazetesi, El Kaide'nin üst düzey yetkililerinden Ebu Musab Zarkavi'nin, Irak'ta Amerikalılara karşı radikal İslamcı bir direniş örgütlemek üzere "atandığını" yazdı. Washington Post'un Avrupa, ABD ve Arap istihbarat kaynaklarına dayandırdığı habere göre, El Kaide, Şubat 2002'de yüzünü Irak'a çevirdi. ABD yönetimi tarafından, Irak savaşı öncesinde "Irak - El Kaide bağlantısı" olarak tanıtılan 42 yaşındaki Ürdünlü Zarkavi, ABD'nin Irak'a savaş açacağı niyetini belli etmesinin ardından bu ülkede yeni bir cephe açmak üzere, El Kaide'nin askeri şefi Saif Adel tarafından görevlendirildi. 
   
   SIKIŞINCA İRAN'A KAÇIYOR 
   İstihbarat raporlarına göre, o dönemde İran'da kalan Zarkavi mayısta Irak'a geçti ve o günden beri Bağdat'ta bulunuyor. Kuzey Irak'ta faaliyet gösteren aşırı dinci Ensar El İslam örgütüyle bağlantılı olan Zarkavi, komşu ülkelerin sınırlarından Irak'a sızan radikal İslamcı teröristleri örgütleme çalışmalarıyla bizzat ilgileniyor. Zarkavi, güvenliğinin tehlikede olduğunu sezdiği anlarda ise İran'ın sınır bölgelerine kaçıyor. 
   Irak'ın sınır komşularından ülkeye geçen radikal İslamcı yabancı teröristler, ülkedeki işgal güçleri için giderek daha büyük bir tehdit oluşturuyor. Sınırları kontrol etmeye çalışan Amerikan istihbaratına göre, özellikle Suriye, İran ve Suudi Arabistan'dan yüzlerce yabancı terörist Irak'a geçiyor. Amerikan askerlerine karşı savaşmak için Türkiye sınırından sızanların da olduğu belirtiliyor. Geçen hafta Irak'a gitmeyi planlarken Mısır'da yakalanan 23 şüpheliden birinin Türk olması, bu iddiayı kısmen de olsa doğruluyor. 
   
   'Necef saldırısını biz düzenlemedik'    El Kaide örgütü, Irak'ta önde gelen Şii siyasi lider Muhammed Bakır El Hakim'in öldürüldüğü, Necef'te düzenlenen saldırıyla ilgisini reddetti. El Arabiye televizyonuna konuşan "El Naci" adlı El Kaide sözcüsü, "Amerika'ya 11 Eylül'ü unutturacak yeni saldırılar yapacağız" dedi. Necef'te, 29 Ağustos'ta Hz. Ali Camii'ni hedef alan saldırıda, 80'den fazla kişi ölmüştü. 
   
   
</TEXT>
</DOC>
