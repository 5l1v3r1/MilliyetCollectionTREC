<DOC>
<DOCNO> 158174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yasam/yas09.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'i deprem vurdu 100 ölü... 
</HEADLINE>
<TEXT>

     DIŞ HABERLER SERVİSİ 

     Cezayir'in başkenti Cezayir ve çevresinde dün gece meydana gelen depremde ilk belirlemelere göre, 100 kadar kişi öldü, 350 kişi de yaralandı. 
     Amerikan Ulusal Deprem Bilgi Merkezi depremin büyüklüğünün Richter ölçeğine göre 6.7 olduğunu duyururken, Cezayir Astronomi, Astrofizik ve Jeofizik Merkezi, 5.4 olarak açıkladı. Strasbourg'daki Yer Bilimleri Gözlemevi ise sarsıntının büyüklüğünü Richter'e göre 6 olarak kaydetti. 
     Depremin merkez üssünün başkentin 60 kilometre doğusundaki sanayi kenti Ruiba yakınındaki Teniya olduğu belirlendi. Paniğe kapılan Cezayirlilerin sokaklara fırladığı bildirildi. Cezayir Radyosu'ndan yapılan anonslarda ise, halktan evlerini terk etmeleri, ocaklarını kapatmaları ve asansöre binmemeleri istendi. Birkaç saniye süren depremin ardından başkentin bazı mahallelerinde elektriklerin kesildiği bildirildi. Bu arada büyük depremden sonra en az 3 artçı şokun meydana geldiği kaydedildi. Cezayir'de 1980'de meydana gelen 7.7 büyüklüğündeki dep-remde 5 bin kadar kişi ölmüştü. 
     

</TEXT>
</DOC>
