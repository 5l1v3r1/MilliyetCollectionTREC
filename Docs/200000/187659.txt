<DOC>
<DOCNO> 187659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy11.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP masraftan kaçmıyor 
</HEADLINE>
<TEXT>

   AKP, 1. Olağan Kongresi için kesenin ağzını açtı. Şimdiye kadar 576 milyar liralık harcama yapıldı. Genel Başkan Yardımcısı Bülent Gedikli, masrafların daha da artabileceğini söyledi 
   ABDULLAH KARAKUŞ Ankara 

   
   AKP'nin pazar günü yapılacak büyük kongresi öncesi otel masrafları, yiyecek içecek faturası, ses ve ışık düzeniyle diğer giderler için şimdiye kadar 576 milyar lira harcama yapıldı. Gençlik kollarından çok sayıda kişinin tek tip kıyafetle görev yapacağı kongreyi 50'si yabancı 700 gazetecinin izleyeceği bildirildi. 
   AKP Genel Merkezi kongre öncesi son çalışmaları yaparken, Genel Başkan Yardımcısı Hayati Yazıcı başkanlığındaki hazırlık komitesi, Başbakan Recep Tayyip Erdoğan'ın reklam danışmanı Erol Olçak'la birlikte çalışıyor. Kongre için harcamaların artabileceğini belirten Genel Başkan Yardımcısı Bülent Gedikli, masrafları şöyle açıkladı "Salon kirası için 71, delegelerin otel masrafları için 80, ses ve ışık düzeni için 171, organizasyon giderleri için 146 yiyecek, içecek ve güvenlik için de 71 milyar lira harcadık. Bu miktar daha da artacak." 
   Yazıcı da salonda geniş güvenlik önlemleri alınacağını, lacivert takım elbise, beyaz gömlek ve sarı kravattan oluşan tek tip kıyafetli gençlik kolları üyesi 400 kişinin görev yapacağını söyledi. Yazıcı, kongrede 1463 delegenin oy kullanma hakkı bulunduğunu, 14 şeffaf sandıkla 32 kabin kurulacağını, delegelerin 500 otobüsle Ankara'ya geleceğini ifade etti. Bir süre önce CHP'den istifa eden Ağrı Milletvekili Cemal Kaya'nın da kongrede AKP'ye katılacağı belirtiliyor. 
   
   
   
</TEXT>
</DOC>
