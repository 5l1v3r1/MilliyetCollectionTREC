<DOC>
<DOCNO> 165061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/siyaset/siy01.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelmeyen polise tutuklama 
</HEADLINE>
<TEXT>

İşkenceyle öldürülen öğrenci Altınbaş'ın davasında, mahkeme bir türlü ulaşılamayan sanık polisin gıyaben tutuklanmasına karar verdi 
     GÖKÇER TAHİNCİOĞLU Ankara 

     Hacettepe Üniversitesi öğrencisi Birtan Altınbaş'ın 1991'de gözaltında işkence sonucu öldürülmesiyle ilgili davada, mahkeme zamanaşımı oyununu bozdu. Mahkeme bir türlü ulaşılamayan sanık polisin gıyaben tutuklanmasına karar verdi. 
     Ankara 2. Ağır Ceza Mahkemesi, 2001'deki yargılama sonunda, Altınbaş'ı işkenceyle öldürdükleri iddiasıyla yargılanan polislerden İbrahim Dedeoğlu, Sadi Çaylı, Hasan Cavit Orhan ve Süleyman Sinkil'i 4 yıl 5 ay hapse mahk m ederken, diğer polisler Tansel Kayhan, Talip Taştan, Mehmet Kırkıcı, Muammer Eti'nin beraatına karar verdi. Yargıtay, duruşmalarda sanıklardan Orhan'a doğum ve adli sicil kaydı okunmadığı, Altınbaş'ın ölüm ve otopsi raporuna karşı diyecekleri sorulmadığı gerekçesiyle kararı usul yönünden bozdu. Polislerden Sinkil ve Kayhan, bu sırada emekliye ayrıldı. Yeniden görülmeye başlanan davada, sanıkların eski ve yeni adreslerine tebligat yapıldı. Tebligatlar sonucunda beş sanık duruşmalara gelip ifade verirken Sinkil, Kayhan ve Taştan'a ulaşılamadı. 
     
     Zamanaşımı uyarısı 
     Altınbaş ailesinin avukatları, sanıkların yargılamayı uzatarak 2006'da zamanaşımına sokmaya çalıştıklarını belirtti. Mahkeme, bunun üzerine Dedeoğlu'ndan arkadaşlarının adresini bularak yargıya yardımcı olmasını istedi. 
     Dedeoğlu, 20 Haziran'daki duruşmada, Taştan ve Kayhan'ın adreslerini mahkemeye bildirirken Sinkil'e ulaşamadığını söyledi. Sinkil'in avukatı da "Ben de ulaşamıyorum. Takdir mahkemenin" dedi. Mahkeme, bunun üzerine Sinkil'in gıyaben tutuklanmasına karar verdi. Mahkeme, Taştan ve Kayhan'ın bulunamaması halinde bu sanıklar için de tutuklama kararı verileceğini bildirdi. Mahkeme, bu yöntemle ifadelerin alınmasını bir an önce tamamlayarak, davayı zamanaşımına girmeden karara bağlamayı amaçlıyor. 
     

</TEXT>
</DOC>
