<DOC>
<DOCNO> 159560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur18.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'in yargılanmasına devam edildi... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen ve Bayındırbank bünyesinde birleştirilen Etibank'ı çeşitli yöntemlerle zarara uğrattıkları öne sürülen, bankanın eski sahibi Dinç Bilgin'in de aralarında bulunduğu 23 sanığın yargılanmasına devam edildi. 
     İstanbul 5. Ağır Ceza Mahkemesi'ndeki duruşmaya, yurtdışından geldikten sonra hakkındaki gıyabi tutuklama kararı vicahiye çevrilerek cezaevine konulan bankanın eski genel müdürlerinden Zeki Ünal ile tutuksuz sanık Ferhat Yeğingilioğlu katıldı. Davanın tutuksuz olan diğer sanıkları ise duruşmaya gelmedi. 
     Duruşmada söz alan Dinç Bilgin'in avukatı Müjdat Gültekin, Bankalar Kanunu'nda banka sahipleri ve hissedarların kredi alabileceklerine dair hükümler bulunduğunu belirterek, dosyanın bilirkişiye gitmeden önce bu konunun incelenmesini istedi. 
     Zeki Ünal'ın avukatı Eyüp Eraslan da, dosyada başka tutuklu sanık olmadığını anlatarak, müvekkilinin tahliyesine karar verilmesini talep etti. 
     Tutuklu sanık Zeki Ünal'ın tahliyesine karar veren mahkeme heyeti, gerekli bilgi ve belgeler dosyada bulunduğu gerekçesiyle soruşturmanın genişletilmesi konusundaki talebi reddetti. 
     Dava dosyasının İstanbul Üniversitesi Ceza Hukuku Anabilim Dalı Başkanı Prof. Dr. Kayıhan İçel, İstanbul Üniversitesi Bankacılık ve Ticaret Hukuku Bölümü'nden Doç. Dr. Mehmet Helvacı ve bankacılık konusunda uzman olan mali müşavir Ahmet Başaran'dan oluşan bilirkişi heyetine gönderilerek detaylı incelemesinin yaptırılmasını da hükme bağlayan mahkeme heyeti, duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Şevket Önay Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, çeşitli suçlardan dolayı 3.5 ile 33 yıl arasında değişen çeşitli ağır hapis cezalarına çarptırılması isteniyor. 
     
</TEXT>
</DOC>
