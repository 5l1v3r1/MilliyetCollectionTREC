<DOC>
<DOCNO> 184889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy01.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a kırmızı bültende ilk adım 
</HEADLINE>
<TEXT>

   Emniyet, gıyabi tutuklu Kemal ve Yavuz Uzan'ın tüm dünyada aranmaları için Interpol'e başvuruda bulundu 
      ANKARA Milliyet 

   
   Emniyet Genel Müdürlüğü, Rumeli Holding'in Yönetim Kurulu Başkanı Kemal Uzan ve kardeşi Yavuz Uzan'ın tüm dünyada aranması için Interpol'e başvurdu. Böylece Uzanlar hakkında kırmızı bültenin ilk aşaması olan difüzyon işlemi başlatıldı. Şişli Başsavcılığı, İmar Bankası soruşturmasının ardından Şişli 2. Sulh Ceza Mahkemesi'nin açtığı dava kapsamında Adalet Bakanlığı'na yazı yazarak gıyabi tutuklu olarak aranan Kemal ve Yavuz Uzan'ın uluslararası düzeyde aranmasını istedi. Adalet Bakanlığı, geçen hafta İçişleri Bakanlığı'na dosyayı göndererek Interpol nezdinde harekete geçilmesini talep etti. Emniyet Genel Müdürlüğü Interpol Daire Başkanlığı, Interpol Genel Sekreterliği'ne "kırmızı bültenle" uluslararası arama başvurusunda bulundu. Uzan kardeşler "4389 sayılı Bankacılık Yasası'na muhalefet", "bankayı aracı kullanarak dolandırıcılık" ve "banka parasını zimmete geçirmek"ten tüm dünyada aranacak. 
   
   Difüzyon nedir 
   Difüzyon, hakkında arama kararı alınan zanlıların kırmızı bülten çıkıncaya kadar aranmasını sağlamak amacıyla hazırlanıyor. Difüzyon aşamasında suçlularla ilgili ilk bilgiler doküman halinde hazırlanarak işleme konuluyor. Kırmızı bültense, difüzyonla aranan kişiyle ilgili ayrıntılı bilgiler, parmak izleri ve fotoğraflardan oluşan dosya çerçevesinde hazırlanıyor. Kırmızı bültenin işleme konulması yaklaşık iki ayı buluyor. 
   
   Hakan Uzan da Pamukova'da mı    Sakarya DHA 

   GP Genel Başkanı Cem Uzan, Sakarya'nın Pamukova ilçesinde ailesine ait çiftlikte dinlenmeye çekildi. Çiftlikte Hakan Uzan'ın eşi Özlem Uzan'ın da bulunduğu öne sürüldü. Hakan Uzan'ın da Pamukova bölgesinde olduğu iddia edildi. Hakan Uzan, yazılı ifade vermek için daha önce İstanbul olarak gösterdiği ikamet adresini Pamukova olarak değiştirmişti. Ancak Hakan Uzan bugüne kadar ifade vermek için Pamukova adliyesine başvurmadı. 
   
   
   
</TEXT>
</DOC>
