<DOC>
<DOCNO> 186843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur06.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışın ameliyat olmak daha riskli... 
</HEADLINE>
<TEXT>

     Vücut direncinin soğuğa ve hava kirliliğine bağlı olarak azalması nedeniyle kış aylarının ameliyat için en riskli dönem olduğu bildirildi. 
     Selçuk Üniversitesi Meram Tıp Fakültesi Genel Cerrahi Anabilim Dalı Öğretim Üyesi Doç. Dr. Mustafa Şahin, başta ameliyat yaraları olmak üzere vücuttaki oluşan yaraların iyileşme sürelerinin, sağlıklı beslenme, hava sıcaklığı ve havanın kirliliğine bağlı olarak değiştiğini söyledi. 
     Ameliyattan sonraki iyileşme dönemi koşullarının, operasyonun başarısını etkileyen en önemli unsurlar arasında bulunduğunu vurgulayan Şahin, çok başarılı geçen bir ameliyattan sonra uygun ortamda bulunmayan, hijyene ve sağlıklı beslenmeye dikkat etmeyen hastanın ciddi sağlık sorunu yaşayabileceğini kaydetti. 
     Ameliyat olacak hastanın her şeyden önce yüksek vücut direncine sahip olması gerektiğine işaret eden Doç. Dr. Şahin, vücut direncini azaltan etmenlerin başında ise kış aylarında etkili olan soğuk hava ve bu dönemde yaşanan hava kirliliğinin geldiğini vurguladı. 
     Şahin, bu nedenle kış aylarının ameliyat için en riskli dönem olduğunu belirterek, şunları kaydetti 
     ''Soğuk havanın etkisiyle damarlar büzülür ve organlara pompalanan kan miktarı normal değerlerin altına düşer. Yeterli kan alamadığı için istenilen şekilde beslenemeyen hücreler ve onların oluşturduğu organlar, daha düşük tempoda çalışır. Bu durum özellikle vücudun savunma sisteminin zayıflanmasına neden olur. Böylece, hava kirliliğinin de etkisiyle vücuda girmeye çalışan enfeksiyon yapıcı mikroplar, etkinliklerini artırarak, kişinin kolayca hastalanmasına neden olur.'' 
     
     KIŞ MEVSİMİNDE VÜCUT DAHA ZAYIF 
     Aynı şartları taşıyan hastanın ameliyat olması durumunda daha da tehlikeli sonuçların ortaya çıkabileceğine işaret eden Şahin, ''Ameliyat olan vücut, enerjisinin büyük bölümünü yaranın iyileşmesine ayıracağı için daha da korunmasızdır. Mikroorganizmaların tehdidi ile karşılaşan vücut, yarayı iyileştirmede kullanacağı enerjinin bir kısmını mikroplarla mücadele için harcamaya başlar. Bu durum ise, vücudun giderek daha fazla güç kaybetmesine ve iyileşme sürecinin uzun sürmesi sonucunu doğurur'' dedi. 
     Doç. Dr. Şahin, fıtık, apandisit ve kalp gibi bekletilebilen ameliyatların kış ayları yerine yılın daha sıcak mevsimlerine ertelenmesinin daha doğru olacağını ifade ederek, kışın zorunlu olarak yapılan ameliyatlardan sonra ise enfeksiyon riskine karşı hasta ziyaretlerinin mümkün olduğunca kısa tutulması gerektiğini sözleri ekledi. 
     
</TEXT>
</DOC>
