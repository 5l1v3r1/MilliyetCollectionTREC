<DOC>
<DOCNO> 189789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/spo05.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'dan ürküten vize 
</HEADLINE>
<TEXT>

   Uluslararası Futbol Federasyonları Birliği, 21 yaş altındaki çift pasaportlu gençlere temsil edeceği ülkeyi değiştirme hakkı tanıdı. Bu karar özellikle Almanya'nın iştahını kabarttı 
   
   Tehlike kapıda 
   KATAR'IN başkenti Doha'da yapılan olağanüstü kongrede FIFA tarihi bir adım attı. Uluslararası Futbol Federasyonları Birliği, 21 yaşın altındaki çift pasaportlu genç oyunculara temsil edeceği ülkeyi değiştirme hakkı verdi. Böylece çift pasaportlu genç yıldızlara A milli takımda forma giymemiş olmak koşuluyla, milli formasını giydiği ülkeyi değiştirme vizesi çıktı. Bu durum pasaport veren ülke federasyonları arasındaki ateşi de körüklemiş olacak. 
   
   Yarış başlayacak 
   YENİ uygulamayla başta Almanya'daki ümit milli oyuncularımız Hamit ve Halil Altıntop kardeşler ile Hollanda'da doğan ve Gençlerbirliği'nde forma giyen Baki Mercimek olmak üzere, birçok gencimiz pasaport taşıdığı ülke federasyonunun kıskacına girecek. Almanya, Altıntop kardeşlere milli formayı giydirmek için büyük baskı uyguluyordu. Öte yandan FIFA'nın kongresinde Başkan Joseph Blatter'ın görev süresi de 2006'dan 2007'ye uzatıldı. 
   
   Çobanoğlu Biz etkilenmeyiz 
   MİLLİ Takımımız'ın Menajeri Can Çobanoğlu, FIFA'nın kararının kendilerini çok fazla etkilemeyeceğini söyledi. Gurbetçi oyuncuların formalarından asla vazgeçmeyeceğini belirten Çobanoğlu "Almanlar ne yaparlarsa yapsınlar bizi etkilemez. Özellikle Hamit ve Halil Altıntop üzerinde duruyorlar. Ama biz daha önce de ikisiyle görüştük. Kesinlikle Alman Milli Takım formasını giymeyecekler. Bu nedenle rahatız" diye konuştu. 
   
   İngiliz komedisi 
   BECKHAM'IN penaltı kaçırmasının altında yatan gerçeğin, Papaz'ın çayırının, Şükrü Saracoğlu Stadı'nın olduğu yerden geçmesine dayandığı iddia edildi. The Observer, Kurbağalıdere'nin yakınındaki Papaz'ın Çayırı'nın 19. yüzyıldan bu yana futbol sahası olarak kullanıldığını ve Fenerbahçeliler'in de sahalarının lanetlendiği düşüncesinde olduklarını yazdı. Bu arada Sunday on Times'a konuşan Beckham, "Ben Alpay'a tükürmedim" dedi. 
   
   Yenmeye mecburuz    İRFAN KURTULMUŞ-RİGA 

   Letonya Milli Takımı'nda forma giyen beş futbolcunun yer aldığı Skonto'nun, maçını izleyen Şenol Güneş soruları yanıtladı ve moralsiz olduklarını söyledi 
   
   2 - 1 kazandı 
   MİLLİ Takım Teknik Direktörü Şenol Güneş, Letonya'nın hocası Alexanders Starkov'un çalıştırdığı Skonto Riga'nın, Dinaburg'u 2 - 1 yendiği maçı izledi. Baraj ilk maçının oynanacağı Skonto Stadı'ndaki karşılaşmada milli takımda da oynayan Isakov, Verpakovskis, Miholaps, Blagonadezdins ve Semjonovs gibi önemli oyuncuları yerinde görme fırsatı bulan Güneş, maç sonrası yaptığı basın toplantısında "Letonya'yı yenmeye mecburuz" dedi. 
   
   Alpay'a destek 
   SOĞUK havanın mazeret teşkil edemeyeceğini söyleyen Güneş, "İngiltere maçı moralimizi bozdu. Letonya ise grupta ikinci olarak moral buldu. Rakibimiz de şansını kullanmak isteyecek. Letonya futbolu hakkında daha iyi bilgi sahibi olmak ve kamp yeri bulmak için geldik" dedi. Güneş, Alpay için de "O bizim oyuncumuz. İnsan ve futbolcu olarak çok iyi. Kadroya girip girmeyeceği konusunda konuşmak için erken" diye konuştu. 
   
   
   
   
</TEXT>
</DOC>
