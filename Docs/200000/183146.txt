<DOC>
<DOCNO> 183146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko16.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Ek bir programa ihtiyaç olduğunu düşünüyoruz 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''büyümenin sürdürülebilmesi, yatırım, üretim, istihdam ve ihracatın artırılabilmesi için ek bir programa ihtiyaç olduğu kanaatindeyiz'' dedi. 
     ASO'da düzenlenen Ekonomi Zirvesi'ne Devlet Planlama Teşkilatı DPT Müsteşarı Ahmet Tıktık, Hazine Müsteşarı Halil İbrahim Çanakçı, Maliye Bakanlığı Müsteşarı Hasan Basri AKtan ile Merkez Bankası Başkanı Süreyya Serdengeçti katılıyor. 
     Toplantının açılışında bir konuşma yapan Çağlayan, ekonomide bir süreden beri olumlu gelişmeler yaşandığını kaydetti. 
     Çağlayan, Türkiye'de ekonominin kamu finansmanı sorunları nedeniyle krize sürüklendiğini, bu nedenle ekonomi yönetimi için birinci önceliğin kamu borçlarının çevrilebilmesi olduğunu bildirdi. 
     Türkiye ekonomisinin uzun vadeli büyüme perspektifi ve kısa vadeli borçlarının çevrilebilmesi sorunu nedeniyle daha fazla ''gölgelenmemesi'' gerektiğini vurgulayan Çağlayan, sözlerini şöyle sürdürdü 
     ''Ülkemizin uzun vadede sağlıklı bir büyüme trendine girmesi için ekonomi yönetiminin de kriz yönetiminin sınırlarının dışına çıkıp geleceğin planlamasına katkıda bulunmaları gerekir. Ekonomiyi finansal piyasaların günlük kaprislerinden kurtarıp sağlam limanlara yöneltmek ekonomi yönetiminin önde gelen hedefi olmalıdır. 
     Ancak unutmayalımki gidilecek liman bilinmiyorsa hiçbir rüzgar doğru yönde esmez. Bunun için de yani gidilecek limanın tespiti için ekonomi yönetiminin birimleri arasında sağlıklı bir diyalog ve işbirliğinin sağlanması ülkemiz için uzun vadeli hedeflerin mutlaka konulması gerekmektedir. Bu nedenle hem ekonomi yönetiminde bir eşgüdüm olmalı, hem de ekonomi politikalarında eşgüdüm olmalıdır.'' 
     
     ''EK PROGRAMA İHTİYAÇ VAR'' 
     Yaşanan krizle birlikle dibe vuran ekonominin 18 ay büyüyerek kayıplarını telafi ettiğini, kapasite kullanım oranlarının üst sınırına yaklaştığını ifade eden Çağlayan, artık atıl kapasite devreye girmeyeceğine göre, yeni yatırımların önünü açmadan önümüzdeki yıl büyümenin nasıl sağlanabileceğini sordu. 
     Çağlayan, ''Büyümenin sürdürülebilmesi, yatırım, üretim, istihdam ve ihracatın artırılabilmesi için ek bir programa ihtiyaç olduğu kanaatindeyiz. Bu program ekonomik programın ihmal ettiği reel sektörü ve ekonomik büyümeyi kendine esas almalıdır'' diye konuştu. 
     2004 bütçe çalışmalarında yeni ek vergilerin bulunup bulunmayacağını bilmek istediklerini belirten Çağlayan, bankacılık kesiminin aktarılan tüm kaynaklara ve yapılan reformlara rağmen yeterince güçlenemediğini, buradaki sorunun nedeninin dünyanın hiçbir ülkesinde örneği olmayan mevduata tanınan ve sınırsız güvence olduğunu kaydetti. 
     Çağlayan, bu güvenceye bir sınır getirilmesi, sınır getirilirken de küçük tasarrufçunun korunması ve bankacılık sektöründe yeni sorunlara yol açmamak gerektiğini söyledi. 
     Liradan sıfır atılması konusuna da değinen Çağlayan, bu yapılmadan önce enflasyondan sıfırların atılması ve bununla mücadelenin kararlılıkla sürdürülmesi gerektiğini bildirdi. 
     
     ''KORKMAYA BAŞLIYORUM'' 
     Ekonomi ne zaman iyiye gitmeye başlasa, kendisinin şahsen korkmaya başladığını vurgulayan Çağlayan, şöyle devam etti 
     ''Geçmişte ekonomide düzelme başlayınca ya içeriden ya da dışarıdan kaynaklanan bir şok oluyor ve tüm dengeler yeniden bozuluyordu. Şimdi de böyle bir gelişme olur endişesi içindeyiz. Reel faizlerin düşmesinden ya da doların bu kadar değer kaybetmesinden etkilenen iç ve dış spekülatörlerin, herhangi bir konu ve herhangi bir bahaneyle bir kriz çıkarmasından endişe duyduğumuzu ifade etmeliyim. Umarız ekonomi yönetimi, bu tür kriz çıkarma girişimlerine karşı alternatif senaryolarla hazırlanıyorlardır.'' 
     
</TEXT>
</DOC>
