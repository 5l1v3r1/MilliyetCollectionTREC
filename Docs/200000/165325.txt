<DOC>
<DOCNO> 165325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yazar/zbirand.html </URL>
<DATE> 2003/06/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
DEHAP'ın genç başkanı farklı mı 
</HEADLINE>
<TEXT>

     33 yaşında , gencecik bir siyasetçi. 
     Adı Tuncer Bakırhan. 
     Pazartesi günkü MANŞET CNN TÜRK- Saat 17 00 programında konuğum oldu. 
     Bakırhan'dan önceki başkanlarla da aynı söyleşileri yapmıştım. Genelde de hep aynı vaadlerle karşı karşıya kalmıştım. Ancak zaman içinde, belki de günün koşulları nedeniyle, söylediklerini somutlaştıramadılar. 
     Bakırhan, ilk defa çoğumuzun bildiği ancak hiçbir Kürt kökenlilerin oylarına dayanan bir parti liderinin söyleyemediklerini açıkça ortaya koydu. Bu söyleşi önemli olduğundan dolayı, Bakırhan'ın sözlerini kelimesi kelimesine değil de, genel anlamını size aktarmak istiyorum. Yazılı bir belge olarak kalsın. 
     1. DEHAP, Kürt kökenlilerin partisi olmayacak, Türkiye'nin tüm sorunlarıyla ilgilenecektir. Daha önceki dönemlerde de bu ilke benimsenmiş, ancak çeşitli nedenlerle yerine getirilememişti. 
     2. Bunun kanıtı olarak, DEHAP önümüzdeki yeni seçimlere ittifaklar yaparak katılacak, tek başına hareket etmeyecektir. 
     3. Geçmişte, bizimde hatalarımız oldu. Ancak, artık Türkiye değişiyor. Bizde değişiyoruz. Tüm demokratik güçlere, siyasi parti ve sivil toplum örgütlerine, özellikle de Türk ordusuna önerim, birlikte yeni bir beyaz sayfa açmaktır. 
     4. DEHAP ne federasyon, ne de bölünmeden yanadır. Zengin ve mutlu bir Türkiye yaratılması için elinden geleni ortaya koyacaktır. 
     5. Yeni bir sayfa açmanın baş göstergesi, genel bir siyasi aftır. Böyle bir af en önemli sinyal olacaktır. Bu konuda KADEK ile Devlet arasında arabuluculuk yapmaya hazırlanıyoruz. Unutmayın ki, hep sözü edilen 30 bin şehidin, 25 bini Kürt kökenlilerdendir. Onlarda artık yeni sayfa istemektedirler. 
     6. KADEK ve ÖCALAN'ın tabanımız üstünde etkisi yoktur, demek yalan olur. Tabanımızı etkilemektedir. Ancak İmralı'dan gelen sinyaller, sürekli uzlaşı ve demokrasi yönündedir. Gelişmeleri olumlu şekilde etkilemektedir. 
     
     BU FARK NASIL SOMUTLAŞACAK 
     Yazımın başında da belirttiğim gibi , bu sözlerin bazılarını ben daha önce de duydum. Bazıları ise, ilk defa böylesine açıkça ve takiyye yapılmadan seslendiriliyor. 
     Örneğin, KADEK veya İmralı'nın Kürt kökenli vatandaşların veya DEHAP seçmenleri üstündeki etkinliği... Bu bilinir, ancak hiç söylenmezdi. 
     DEHAP yetkilileri gibi, Türk istihbarat birimleri de, KADEK'in hiç değilse önemli bölümünün silahlı mücadele ile bir yere varılamayacağını hissedip barış yapmak istediğinin altını ısrarla çiziyorlar. KADEK'te tabii bir de silahı bırakmak istemeyenler var. öcalan, silahın bırakılmasını isteyenleri destekliyor. Bu yönde mesajlar yolluyor. İşte bundan dolayı, önümüzdeki haftalarda çıkacak olan "eve dönüş" yasası çok önemseniyor. 
     Şimdi, benim gibi çoğunluğun merakı, Bakırhan ile birlikte DEHAP'ın bu söylediklerini somutlaştırıp somuşlaştıramayacakları. 
     Gerçekten de artık gına geldi. 
     Toplum barış istiyor. 
     Toplum bölünme tehlikesi veya kaygısı duymadan yaşamak istiyor. 
     DEHAP söylediklerini doğrulayan tutumlara girer, Kürt partisi değil de, Türkiye'nin bir kitle partisi olduğunu ispatlayabilirse, hem onların, hem de ülkenin önü açılır. 
     Kürtler de artık net şekilde görmeliler ki, tek çözüm, birliktehuzur ve refah içinde yaşamamızdan geçmektedir. 
     Yoksa kavga ederek bir yere varmak imkansızdır. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
