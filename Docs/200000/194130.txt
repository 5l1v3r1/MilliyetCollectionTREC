<DOC>
<DOCNO> 194130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/guncel/gun02.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhtiyaçtan değil, sadece meraktan' 
</HEADLINE>
<TEXT>

   Eyüp'teki iftar çadırına girip masalara konuk olduk. Kimisi yeni arkadaş edinmek için geldiğini, kimisi de ortamı görmek için uğradığını söyledi 
      ŞÜKRAN PAKKAN İstanbul 
   
   İstanbul Eyüp'teki iftar çadırındayız. Yağmurun etkisiyle olsa gerek çadır kalabalık değil. Sakin ve hızla işleyen bir kuyruk, kimseyi kırmayan görevliler dikkat çekiyor... Dakikalar geçtikçe bir şey daha dikkatimizi çekiyor Bu çadıra ihtiyacı olduğu için gelen kadar, meraktan uğrayan da var. Söylediklerine göre "ekonomik durumları iyi", çadır iftarı nasıl oluyor, onu öğrenmek istemişler. Masalardan birinde kendimize yer açıyoruz. Sohbet, "Ben ilk kez geliyorum, merakımdan yani..." diye başlıyor. Herkesin tek isteği var O eski kalabalık sofraların keyfini yeniden yaşayabilmek. 
   
   Hyundai'siyle gelmiş 
   Büyükçekmece'den 29 kişilik bir kadın grubu, çadırı görmek için gelmiş Eyüp'e. Komşularını toplayıp ikna eden Elif Yazıcı ve Sakine Ekinci, "İhtiyacımız yok ama bu ortamı yaşamak istedik" diyor. Ekinci, bazılarının fazladan iftarlık almalarına kızgın, söyleniyor. Bu sırada bir kadın isyan ediyor, "İhtiyacımız olmasa neden alalım " Masaların arasında dolaşırken müteahhit Kemal İlhan'la tanışıyoruz. Eyüp'e işi düşünce çadıra da uğradığını söylüyor. İşleri gayet iyiymiş. Deri çantasını kucağına koymuş, bir de son model bir Hyundai otomobili varmış. 
   Başka bir masada ise yalnızlıktan sıkılmış Türker - Melahat Albayrak çifti oturuyor. "Bu yıl ilk kez geliyoruz, daha önce çadırda tanıştığımız kadınlar evimize, bizi ziyarete geldi, oturup birbirimizin falına bile baktık" diye konuşuyorlar. 
   
   'Ezanı beklemedim' 
   Çadırda ilerlerken Üzeyir Garih cinayeti zanlısı olarak tutuklanan Fuat Nalkıran gözümüze çarpıyor, o çadırın müdavimiymiş. "Kimseye söyleme sakın, ben ezan okunmadan yedim" diyor. 
   Asıl acı gerçek ise, dışarıda bardaktan boşanırcasına yağan yağmurun altında yaşanıyor. Çadırın çıkış kapısında, Erol Yaban 42 ile oğlu Yaşar 19 iftarın sona ermesini beklemesini bekliyor. İftarlıkların kalın folyo kartonlarını çöpçülerden önce toplayıp temizleyecek, hurdacıya satacaklar. Kilo başına 800 bin lira alıyorlar. Günlük kazancı, 8 - 10 milyon lirayı buluyor. 
   
   
   
   
   
</TEXT>
</DOC>
