<DOC>
<DOCNO> 177687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur07.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın deniz keyfi 
</HEADLINE>
<TEXT>

     CHP Genel Başkanı Deniz Baykal, Muğla'nın Bodrum İlçesi'ne bağlı Bitez Beldesi yakınlarındaki Akvaryum Koyu'nda, yaklaşık yarım saat yüzerek stres attı. 
     Baykal, Bitez'de kaldığı Toraman Oteli'nden, sabah saatlerinde Bitez Limanı'na kadar yürüyüş yaptı. Daha sonra, CHP Bodrum İlçe Sekreteri Zeki Köylü'ye ait Ali Kaptan teknesiyle Akvaryum Koyu'na giden Baykal, burada yaklaşık yarım saat yüzdü. 
     Baykal, teknede gazetecilerle sohbet etti. Baykal, Türkiye'nin ikinci turizm hamlesine ihtiyaç duyduğunu, bu anlamda Muğla ve çevresinin doğal güzelliklerinin iyi bir planlamayla turizme büyük katkı sağlayabileceğini söyledi. Datça Yarımadası, Marmaris ve Bodrum'daki doğal güzelliklerin, uluslararası düzeyde projelerle turizmin hizmetine sunulabileceğini belirten Baykal, bunun yapılması halinde Türkiye'nin yıllık 10 milyar dolar olan turizm gelirinin 40 milyar dolara kadar çıkarılabileceğini kaydetti. 
     Baykal, daha sonra Bodrum Limanı'na gelerek bir çay bahçesinde vatandaşlarla sohbet etti. 
     
</TEXT>
</DOC>
