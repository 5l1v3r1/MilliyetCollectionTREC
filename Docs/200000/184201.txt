<DOC>
<DOCNO> 184201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/ekonomi/eko03.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon yüzde 20'nin altına inebilir 
</HEADLINE>
<TEXT>

   Merkez Bankası Başkanı Serdengeçti, bu yıl enflasyonun yüzde 20'nin altında gerçekleşmesi ihtimali bulunduğunu söyledi 
      EKONOMİ SERVİSİ 
   
   Merkez Bankası Başkanı Süreyya Serdengeçti, enflasyonun yüzde 20 hedefinin altında kalabileceğini söyledi. IMF - Dünya Bankası yarıyıl toplantıları için Dubai'de bulunan Serdengeçti, CNN Türk'ün sorularını yanıtlarken, "Geçen yıl yüzde 35 dedik kimse inanmadı. Şu anda yüzde 20 diyoruz, yüzde 20'nin altında çıkma ihtimali de var" dedi. 
   Serdengeçti, enflasyonla mücadelede tek haneli rakamlara düşüşte karşılaşılacak olası zorluklara ilişkin soruya karşılık ise şunları söyledi "Tek haneye geçişte en önemli kredibilite güvenirliktir. Hiçbir hata yapmamak, yapısallarda gecikme olmaması lazım. Hiçbir şekilde rahat etmememiz, arkamıza yaslanmamamız lazım." 
   
   'İmar endişemiz yok' 
   Serdengeçti, Anadolu'nun enflasyona mücadeleye çok daha hazır olduğunu da belirtti. Serdengeçti, ABD'den gelecek 8.5 milyar dolarlık kredinin cari açık için bir rahatlama getireceğini söyledi. Serdengeçti, İmar Bankası'na ilişkin bir soruyu da şöyle yanıtladı 
   "Hazine, BDDK ve Merkez Bankası olarak bunu nasıl çözüleceği konusunda çalışılıyor. Buna çözüm getirilirken, Merkez Bankası'nın yardım etmesi söz konusu olabilecek. Diyelim ki Tasarruf Mevduatı Sigorta Fonu'na açılacak bir avans desteği verdi, verilecek desteğin miktarın makul olması şartıyla açık piyasa işlemi, likidite konusunda hiçbir endişemiz olmaz. O kanala piyasaya verilecek likiditenin, bir şekilde piyasadan Merkez Bankası'na döneceğini biliyoruz. O bakımdan bir endişemiz yok." 
   
   
</TEXT>
</DOC>
