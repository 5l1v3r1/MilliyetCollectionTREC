<DOC>
<DOCNO> 164288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/spo02.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇİFTE NİKAH 
</HEADLINE>
<TEXT>

Fenerbahçe, gizlice sözleşme imzaladığı ve lisansını çıkarttığı Aurelio'yu basına tanıttı. Brezilyalı oyuncunun, Türkiye'ye gelmeden önce bekarlığa veda ettiği de açıklandı 
     YALÇIN TÜRK 

     'Sözümü tuttum' 
     FENERBAHÇE'NİN yeni transferi Aurelio önce ülkesinde bekarlığa veda imzası attı, ardından da Sarı - Lacivertli kulüple üç yıllık mukavele yaptı. Genel Sekreter Vedat Olcay, yönetim kurulu üyesi Hakan Bilal Kutlualp ve Işık İgüngör'ün dün resmen basına tanıttığı Aurelio, "Fenerbahçeli olmaktan çok mutluyum. Aldığım tekliflere rağmen söz verdiğim ve gönülden istediğim Fenerbahçe'yi seçtim. Bir hafta önce evlendim, çifte mutluluk yaşıyorum" dedi. 
     
     'Haberler asılsız' 
     VEDAT Olcay, Aurelio'nun lisansını aldıklarını, artık Fenerbahçeli olduğunu söyledi. Yönetici Hakan Bilal Kutlualp, Brezilyalı futbolcuyla iki gün önce sözleşme yaptıklarını belirterek, "Kendisiyle üç yıllığına anlaştık. Aurelio için 1 milyon dolar verdiler haberleri asılsız. Hiç bir problem yok" diye konuştu. Menajer Bayram Tutumlu ise, "Kimse spekülasyon yapmasın. Sanırım Gençlerbirliği Kulübü kandırılmış" ifadesini kullandı. 
     
'Söke söke alırız'      GENÇLERBİRLİĞİ Başkanı İlhan Cavcav, Aurelio konusunu FİFA'ya kadar götüreceklerini ve 1 milyon dolar tazminatı söke söke alacaklarını söyledi. Cavcav, "Konu ile ilgili olarak elimizdeki belgeleri, imzalanan sözleşmeleri, verilen çekleri, yetki belgelerini federasyonu ilettik" diye konuştu. 
     
Toraman ısrarı      SARI-Lacivertli yönetim, Gaziantepspor'un başarılı oyuncusu İbrahim Toraman'dan bir türlü vazgeçmiyor. Daum'un, "Alınırsa çok iyi olur" dediği genç oyuncu için Başkan Celal Doğan ile pazarlıkların sürdürüldüğü belirtildi. Fenerbahçe'nin oldukça cazip teklif sunarak Doğan'ı ikna etmeye çalıştığı ifade edildi. 
     
Yıldırım'dan özür diledi      TEKNİK Direktör Christoph Daum'un kalmasını istediği Serhat, yönetimden onay çıkınca rahatladı. Yönetici Hakan Bilal Kutlualp ile görüşen genç oyuncu başkan Aziz Yıldırım'dan özür dileyerek, "Yaptığımı gençlik hatası olarak kabul edin ve beni affedin" diye konuştu. Daum'un da, Serhat'a sıcak baktığını bilen Başkan Yıldırım genç oyuncuya son bir şans verdi. 
     SERHAT, artık yeni bir sayfa açtığını söyledi, "Camiadan da özür diliyorum. Ancak şunu bilsinler ki ben Fenerbahçe'den hiç kopmadım. Hiçbir kulüple de konuşmadım" dedi. Futbolu çok özlediğini sözlerine ekleyen genç golcü, "Bana verilen fırsatı iyi değerlendireceğim. Dizimdeki sakatlık sürüyor. Sezon açılışana kadar yoğun tedavi göreceğim" ifadesini kullandı. 
     
'Aile olacağız'      TRANSFER çalışmaları için bir süredir yurt dışında bulunan ve bugün Türkiye'ye dönecek olan Teknik Direktör Daum, sorunsuz bir takım yaratacağını söyledi. Alman hoca disiplinden kesinlikle taviz vermeyeceğini belirtti, "Sıkı sıkıya kenetlenerek, aile gibi olacağız. Kimseye ayrıcalık yapılmayacak. Oyuncularımı yakından tanıyorum. Hepsi Türkiye'de mevkilerinin en iyileri" dedi. Bu arada Daum'un oturma izni dün çıktı. 
     
Kontenjan sancısı      RÜŞTÜ'NÜN Barcelona'ya gidecek olması nedeniyle yönetim yabancı oyuncu transferinde strateji değişikliğine gidecek. Rebrov-Johnson ikilisinden biriyle büyük bir olasılıkla yolların ayrılacağı belirtildi. Bu konuda son sözü Daum verecek. Ancak Rebrov'un kiralık olması nedeniyle yol ayrımında önceliğin Ukraynalı futbolcuda bulunduğu öğrenildi. 
     

</TEXT>
</DOC>
