<DOC>
<DOCNO> 150009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo18.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon Başkanı'nın işyerine tahliye... 
</HEADLINE>
<TEXT>

     Vücut Geliştirme ve Fitness Federasyonu Başkanı Eryetiş Kurtaral'ın, Kültürpark'ta işlettiği spor salonu, Büyükşehir Belediyesi'nin aldığı yıkım kararı doğrultusunda boşaltıldı. 
     Fuar Celal Atik Spor Salonu'nun tribünü altındaki bölümde bulunan Eryetiş Spor Salonu'na gelen İzmir Büyükşehir Belediyesi avukatları, polis nezaretinde, malzemelerin çıkartılmasını sağlayarak, tahliye işlemini gerçekleştirdi. 
     Spor salonu önünde gazetecilere açıklama yapan Vücut Geliştirme ve Fitness Federasyonu Başkanı Kurtaral, aynı zamanda Balkan Ülkeleri Vücut Geliştirme Federasyonu Başkanı ve Avrupa Vücut Geliştirme Federasyonu Asbaşkanı olduğunu söyledi. Sporculuk hayatında, defalarca Türkiye şampiyonu olduğunu, bir çok uluslararası yarışmada en iyi dereceleri alarak, Türkiye'ye ve İzmir'e başarılar kazandırdığını anlatan Kurtaral, şöyle konuştu 
     ''Büyükşehir Belediye Başkanı sayın Ahmet Piriştina, bana sahip çıkmıyor da ekmeğimi elimden alıyor. Ülkesine dünya şampiyonluğunu kazandırmış ve sporcu yetiştirmiş birini sokağa atıyor. 2000 yılında, Büyükşehir Belediyesi tahliye davası açmış ve kazanmıştır. Ancak, Fuar içinde bulunan Celal Atik Spor Salonu'nun 2005 Üniversite Oyunları'nda kullanılması kesinleşti. Büyükşehir Belediyesi, dünya şampiyonuna başka bir yer gösteremez mi '' Kurtaral, şimdiye kadar elde ettiği madalya ve kupaları toplayarak, büyükşehir belediyesinin kapısının önüne bırakacağını da kaydetti. 
     İzmir Büyükşehir Belediyesi, ihtisas fuarları ve yeşil alanların çoğaltılması amacıyla bir süre önce başlattığı ''Fuar Projesi'' kapsamında, bu bina ile ilgili yıkım kararı almıştı. 
     





</TEXT>
</DOC>
