<DOC>
<DOCNO> 188444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy04.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri uçağa para vermeyecek... 
</HEADLINE>
<TEXT>

   Meclis Başkanı Bülent Arınç, milletvekillerinin geçinemediklerini iddia ederek, maaşlarına zam yapılacağını, uçak ve trenden de ücretsiz yararlanacaklarını söyledi 
      ANKARA Milliyet 

   
   57. hükümetin son günlerinde uçak, tren ve telefon harcamalarındaki yüzde 30 indirimden, AKP iktidarı döneminde lojmanlar ve maaş zammından vazgeçen milletvekilleri, bu kararların sonuçlarına bir yıl dayanamadı. 
   Milletvekilleri, üç ayda 16 milyar 645 milyon lira ödenek ve yolluk alıyor. Aylık gelirleri 5.5 milyar lirayı buluyor. AKP'liler TBMM Plan ve Bütçe Komisyonu'ndaki bütçe görüşmeleri sırasında önerge vererek milletvekili maaşlarına sıfır zam önermişlerdi. 
   TBMM Başkanı Bülent Arınç, dün düzenlediği basın toplantısında maaşından başka geliri olmayan parlamenterlerin, "ay sonunu getiremediklerini" belirterek, maaşlarda "göreve uygun" bir zamma gidileceğini, uçak ve trenden ücretsiz yararlanılmasının önündeki engellerin de kaldırılması gerektiğini söyledi. Arınç şöyle konuştu 
   "Kamu görevi yaparken bütün araçlardan istifade etmeleri gerekiyor. Diğer ülke parlamenterlerine sağlanan hakkın 50'de biri bizde yok. Hindistan'da havayolları, milletvekillerine yılda 32 boş bilet veriyor. Yıllardır milletvekillerinin maaşları, lojmanları ve dokunulmazlığı konuşuluyordu. Bunlardan ikisi gitti biri kaldı. Maaşlarına da bir yıldır artış yok. Maaşından başka geliri olmayan bir milletvekili üç ayın sonunu zor getiriyor. Görevlerine uygun şartlara sahip olmalılar." 
   
   Yeni ofis yapılacak 
   Arınç, halkla ilişkiler binasındaki küçük ofislerin artık yetmediğini, her milletvekilinin sekreter ve danışmanı ile birlikte çalışacağı, iki odalı, en az 40 metrakerelik yeni ofislere kavuşması için çalışacağını söyledi. 
   
   Laptop verilecek    Bülent Arınç, yeni dönemde yapılması planlanan yeniliklere ilişkin olarak şu bilgileri verdi 
   Milletvekillerine ve 100 bürokrata dizüstü bilgisayar verilecek. Her milletvekiline internet sitesi kurulacak. 
   Milletvekillerinin, seçmenlerle ve seçim bölgeleriyle internet üzerinden görüntülü ve sesli iletişimlerini sağlayan teknolojik altyapı oluşturulacak. 
   Meclis kampusünün güvenlik sistemi, yüksek teknoloji ile yeniden yapılandırılacak. Askeri tabur görevine devam edecek, ancak Dikmen kapısında vatandaşı sivil halkla ilişkiler memuru karşılayacak. 
   
   Basına kulis yasağı    Arınç, basın toplantısında, TBMM kampüsü içindeki kapılarda manyetik kart uygulamasına geçildikten sonra gazetecilere ve seçmenlere kulis yasağı getirileceğini de açıkladı. Konuya ilişkin bir soruya sinirlenen Arınç, şöyle konuştu "Meclis'te herkesin girebileceği yerler var, giremeyeceği yerler var. Kulisler gazetecilerin giremeyeceği yerlerden. Artık koridorlarda yürünemiyor, insanın eli kolu çarpıyor. Burası Armada ticaret merkezi değil, TBMM. Herkes burnunu her yere sokamayacak." Kulislerin basına ve seçmenlere kapatılacağı haberlerinin televizyonlarda yayımlanması üzerine TBMM Başkanı İletişim Danışmanı Kemal Öztürk, akşam saatlerinde bir açıklama yaparak, Arınç'ın, şu anda bu yönde bir kararı olmadığını, yeni düzenlemenin, istişareler sonucu karara bağlanacağını bildirdi. 
   
   
</TEXT>
</DOC>
