<DOC>
<DOCNO> 158622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/spo05.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MİNDERDE FIRTINA 
</HEADLINE>
<TEXT>

50. Avrupa Büyükler Grekoromen Güreş Şampiyonası'na sporcularımız hızlı başladı. 11 maçın 8'ini kazanan güreşçilerimiz 3 yenilgi elde etti. 120'de Fatih Bakır çeyrek finale yükseldi 
     Fatih zorlanmadı 
     BELGRAD'TA düzenlenen 50. Avrupa Grekoromen Güreş Şampiyonası dün start aldı. İlk gün başarılı sonuçlar alan güreşçilerimiz 8 galibiyet, 3 mağlubiyet elde etti, 120'de Fatih Bakır çeyrek finale yükseldi. Bakır, Litvanyalı Mizkoitis'i 3 - 0'la geçti. Ardından da Alman Otto Scmidt'i aynı skorla devirdi. 84'te İtalyan Minguzzi ile kapışan Nazmi Avluca normal süresi 3 - 3 biten müsabakayı 4 - 3 kazandı. 
     
     Eroğlu'dan iyi start 
     66'DA mindere çıkan Şeref Eroğlu, Azeri Mansurov'u 3 - 0'la geçti ve şampiyonaya iyi bir başlangıç yaptı. 74 kiloda Serkan Özden, Rumen Rusu'yu 4 - 2 yenerken tur atlayan diğer bir sporcumuz oldu. Günün en sürpriz sonucu 96'da geçen yılın Dünya Şampiyonu Mehmet Özal'dan geldi. Özal, Litvanyalı rakibi Mindaugas'a 4 - 1 yenildi. İkinci maçında ise Ukraynalı Soldadze'yi 5 - 1 mağlup etti. 
     
     Bayram hakemlere takıldı 
     60 kilodaki temsilcimiz Bünyamin Emik ilk turda Moldova'lıyı 5 - 0 geçmesine rağmen, ikinci turda Bulgar rakibine 4 - 0'la teslim oldu ve madalya şansını büyük ölçüde kaybetti. 55 kiloda ise şampiyonaya fırtına gibi girerek Moldovalı'yı 10 - 0 yenen Bayram Özdemir ikinci turda durdu. Özdemir, 2 - 2 biten maçta Polonya'lı Swierk'e hakem kararıyla yenildi, tur şansı bugünkü maçlara kaldı. 
     

</TEXT>
</DOC>
