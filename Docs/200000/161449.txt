<DOC>
<DOCNO> 161449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun33.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "KKTC mahkemeleri Rumlara'a açılacak" 
</HEADLINE>
<TEXT>

     KKTC Cumhurbaşkanı Rauf Denktaş, KKTC mahkemelerinin Rumlara açılacağını ve Kıbrıslı Türklerin de Rum mahkemelerine başvuru yapabileceğini, bu konuda hazırlıkların yapıldığını açıkladı. 
     Gazimağusa'da basın toplantısı düzenleyen Denktaş, Kıbrıslı Türklerin alacaklarının Rumların alacağından 2-3 kat fazla olduğunu belirtti ve artık müdafaada kalmanın dışına çıkılıp, karşılıklı girişimlerle Kıbrıslı Türklerin de haklarını mahkemelerde arayacağını söyledi. 
     Denktaş, Rumların KKTC'deki mahkemelere başvuru konusunun Brüksel'de Avrupa İnsan Hakları Mahkemesi AİHM nezdinde bürokratlar tarafından irdelendiğini kaydetti. 
     KKTC'nin yasasının hazır olduğunu ve Meclis'ten geçeceğini ifade eden Denktaş, bunun getireceği avantajın, Rumları şimdiye kadar hiçbir şekilde mahkemeye vermeyen Kıbrıslı Türklere Rum mahkemelerine müracaat ederek, haklarını aramaları kapısını açması olacağını bildirdi. 
     ''Bu konuda büyük bir mücadele başlayacaktır'' diyen Denktaş, davaların tek tek veya toplu açılabileceğini, bunları avukatların kararlaştıracağını söyledi. 
     Rumların da önce KKTC mahkemelerine başvurabileceğini ve beğenmezse Avrupa İnsan Hakları Mahkemesi'ne gidebileceğini, bu imkanın kendilerine tanınacağını ifade eden Denktaş, AİHM'nin bunu kabul edip etmeyeceğinin de görüleceğini kaydetti. 
     ''Aman görüşme masasından kaçmayalım'' taktiğinin Türk tarafının aleyhine işlediğine inandığını dile getiren Denktaş, bunun, meşru ''Kıbrıs hükümeti'' olarak görülen Rum idaresinin dünyaya ''meşru Kıbrıs hükümeti azınlıkla konuşuyor. Merak etmeyin'' imajını vermesine, bu nedenle dünyanın Türk tarafının ne istediğini anlamamasına neden olduğunu söyledi. 
     Denktaş, ''Bir noktada masaya oturabilmek için şartları açıkça ortaya koymanın ve bu şartlar kabul edilmedikçe masaya oturmamanın da bir görüşme taktiği olduğunu kabul etmemiz lazım'' dedi. 
     Bir takvim sınırlaması içine sıkıştırılarak bir netice almanın yanlış olacağına işaret eden Denktaş, '' Aman Kıbrıs'ı alıyorlar diye bizi Mayıs 2004 takvimine sıkıştırarak bir netice beklenmesi yanlış olur. Bizim takvimimiz Türkiye'nin AB'ye alınma kararının çıktığı takvime kadar uzamalıdır'' diye konuştu. 
     Annan planı doğrultusunda bir anlaşma imzalaması için muazzam bir baskı ile üzerlerine gelenlerin, ''Annan planı egemenliği de veriyor, garanti de kalıyor, eşitliğe saygılıdır'' diyerek, halkı kandıran bir grup bulunduğunu anlatan Denktaş, bunların Kıbrıs'ın geleceğine talip olduklarını açıkça söylediklerini kaydetti. 
     Denktaş, ''Kıbrıs Türkü büyük bir çoğunlukla bunlara gereken cevabı yaptığı mitinglerle verdi'' dedi. 
     Denktaş, ''devlete sahip çıkma, Türkiye ile birlikte siyaset gütme, garantiye dokundurmama, iki kesimliliği hayatları gibi koruma gibi ilkeleri savunmamaları halinde, bu grubun halktan oy istemesinin yanlış olduğunu ve halkın bu yanlışa oy vermeyeceğini düşündüğünü'' söyledi. 
     Denktaş, halkın devletin ortadan kaldırılmasına boyun eğmeyeceğini düşündüğünü de vurguladı. 
     AB'nin Kıbrıslı Türklere yönelik açıkladığı önlemler paketi ve paranın verilme amacının sorulması üzerine Denktaş, ''Paranın verildiği zamana ve şekle bakınız. Kime verildiğine de bakınız. Kuzu sarması gibi bugüne kadar iç içe oldukları ve aleyhimize faaliyette bulunan kim varsa onlara veriyorlar'' dedi. 
     KKTC'de 20'den fazla belediye bulunduğunu, diğer belediyeler ''biz de varız'' diye bağırırken, 3 belediyeye para verilmesinin hiçbir kılıfa sığdırılamayacağını dile getiren Denktaş, eski eserlerin bahane edilmeye çalışıldığını, ancak eski eserin her yerde bulunduğunu, buna en güzel örneğin de Lefke olduğunu söyledi. 
     ''Büyük bir ayıp yaptılar'' diyen Denktaş, AB temsilcisinin, ''paketin ya olduğu gibi kabul edileceğini ya da reddedileceğini'' ifade ettiğini kaydederek, ''Paketi olduğu şekliyle, eğer değiştirmezlerse kabul edemiyoruz'' dedi. 
     Denktaş, ''Buna rağmen parayı paketin içinden çıkarıp dostlarına verirlerse o zaman hangi maksatla verdikleri daha da açıklanmış olacak'' diye konuştu. 
     Türkiye hükümetinin Kıbrıs politikası konusundaki bir soruya karşılık Denktaş, ''Bugüne kadar aynı strateji devam ediyor. Değişen bir şey yok. Milli davanın milli ilkeleri TBMM tarafından, MGK tarafından birçok kez tayin edildi. Bunun dışına çıkma yoktur'' dedi. 
     ''Madam Fogg evresi yaşandığını ve Fogg'un e-maillerinin herkes tarafından okunduğunu'' ifade eden Denktaş, AB'nin eski Türkiye Temsilcisi Karen Fogg'un, Türkiye'de ve KKTC'de elde ettiği köşe yazarları bulunduğunu belirterek, şöyle konuştu 
     ''Madam Fogg bu kişileri isimleriyle belirleyip direktiflerini de vermiştir. 'Kıbrıs Türklerini Türkiye'den ayıracaksınız. Denktaş Türkiye'yi koruyor Kıbrıs Türklerini korumuyor. Bunu işleyeceksiniz. Denktaş'ın prestijini sıfırla çarpacaksınız. Ortadan kaldıracaksınız. Rumlarla birlikte el ele kol kola güzel bir yola çıkacaksınız' gibi direktifler ve paralar verildi. Bunlar gayet açık. Kendi e-maillerinde de var. 'Falan yazıyı yaz faturayı gönder' diyor. Bunlara gözümüzü kapayamayız. Kimse kusura bakmasın. Efendim ispat edebilir misin, bunlar artık gözle görülür elle tutulur gerçeklerdir. Kıbrıs Türklerini ikiye bölmek, Annan planını desteklemek için Rumların AB'ye müracaatlarını meşru hale getirmek için ellerinden geleni yapmışlardır ve yapmaya devam etmektedirler.'' Fogg'un başlattığı işin KKTC'de devam ettiğini de belirten Denktaş, ''KKTC'deki bazı köşe yazarları öyle bir zenginleştiler ki sorma gitsin. Ben hastaneye giderken beni ağlayarak uğurlayanlar, geldiğimde geçmiş olsuna bile gelemediler. Ben giderken mali durumlarını bildiğim insanlar geldiğimde baktım ki güllük gülistanlık içinde yaşıyorlar. Bizi hiç olmazsa ucuza satmadılar'' dedi. 
     Cumhurbaşkanı Denktaş, başka bir soru üzerine, Kıbrıs'ta hukukun da, fiili durumun da Türk tarafından yana olduğunu, Türkiye'nin Kıbrıs'ta asker bulundurmasının yasal olduğunu, bunun 1960 anlaşmalarına göre geçerli olduğunu söyledi. 
     AB'nin son raporunda Türkiye'den askerini çekmesinin istediğini hatırlatan Denktaş, Avrupa'nın bunu söylemeye hakkı olmadığını, Türkiye'nin askerini Kıbrıs'tan çekmesi halinde katliamlar yaşanacağının görülen bir şey olduğunu kaydetti. 
     Rauf Denktaş, başka bir soru üzerine, kapıların açılmasının olumsuz yönlerinin halkın Rum pasaportu almak için çıkış yapması olduğunu söyledi. 
     Rum tarafının bunu propaganda ile büyüttüğünü vurgulayan Denktaş, Rum yetkililerin 20 bin Kıbrıslı Türkün pasaport aldığını söylediğini, ''ancak sonra kendilerinin de bu yalanın yutulmayacağını kabul ederek, birkaç gün sonra resmi açıklama ile pasaport müracaatlarının sayısını 1600 kişi olarak açıkladığını'' anlattı. 
     Kapıların açılmasının en iyi yönünün de Kıbrıslı Türklerin güneye gittiklerinde orada bıraktıkları evlerin köylerde yerle bir edildiğini görmeleri olduğunu söyleyen Denktaş, ''Benim babamın köyü dahil. Tek bir ev, tek bir oda kalmış değil'' dedi. 
     
</TEXT>
</DOC>
