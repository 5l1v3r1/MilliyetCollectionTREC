<DOC>
<DOCNO> 158977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun02.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac "Bir savaş sırf kazanıldı diye meşruiyet kazanmaz" 
</HEADLINE>
<TEXT>

     Fransa Cumhurbaşkanı Jacques Chirac, ''meşruiyeti olmayan bir savaşın, sırf kazanıldığı için meşruiyet kazanamayacağını'' söyledi. 
     ABD'nin Irak'ı işgaline karşı Avrupa'da oluşan muhalefetin liderliğini yaptığı için ABD Başkanı George W. Bush'un öfkesini üstüne çeken Chirac, Financial Times gazetesine verdiği demeçte, bu konuya değindi. 
     Chirac, ''Washington'dan gelen öfkeden dolayı sarsıldım ve bu beni üzüyor. Ancak bunu, medya tarafından seçilmiş birkaç kişinin gevezelikleri olarak görüyorum. Açık söylemek gerekirse bu, benim uykumu pek kaçırmıyor'' diye konuştu. 
     ''ABD'nin, Avrupa ile ilgili meselelere duyarsız kalmasından hayal kırıklığına uğradığını'' ifade eden Chirac, ancak yine de ABD ve Avrupa arasındaki ittifakın büyük önem taşımaya devam ettiğini vurguladı. 
     Chirac, ''ABD, Avrupa'ya karşı ilgisini her gün biraz daha kaybediyor. Bu, çok açık bir gelişme ve beni mutsuz ediyor. Yine de orta dönemde, önümüzdeki 50 yıl içinde, trans-Atlantik bağlantısının büyük önem taşıdığı görüşündeyim'' dedi. 
     Irak konusundaki görüş ayrılıklarının ''daha sıkı bir şekilde birleşmiş bir Avrupa'nın uzun dönemli inşasını sabote etmeyeceği'' görüşünde olduğunu kaydeden Chirac şunları söyledi 
     ''Avrupa'yı inşa etmek, yolda araba sürmekten çok, bir dağ patikasına tırmanmaya benzer. Bu, çok zor ve zahmetli bir iştir. Ancak biz geriye değil, her zaman ileriye gidiyoruz. Irak krizi nedeniyle fikir ayrılıkları doğdu, ancak kriz şu anda sona ermiş durumda.'' Gazeteye verdiği demeçte, gelecek hafta Fransa'nın Evian kentinde düzenlenecek G-8 zirvesine de değinen Chirac, Bush'un da aralarında bulunduğu G-8 ülkelerinin liderlerinin, görüş farklılıklarına rağmen ''dünyadaki ekonomik büyüme konusunda bir güven mesajı verecekleri'' kanaatinde olduğunu belirtti. 
     
</TEXT>
</DOC>
