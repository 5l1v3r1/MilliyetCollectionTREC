<DOC>
<DOCNO> 176104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/dundar.html </URL>
<DATE> 2003/08/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Meşhur porno filmi izledim 
</HEADLINE>
<TEXT>

   
   Haftalardır gazetelerde, mahkemelik olan bir "porno film"- den söz ediliyor ya, hani gizli kamerayla bir genç kıza tecavüzü kaydetmişler , işte o filmi izledim geçen gün... 
   Bir arkadaş "İnternetten indirdim. Bir bak" diye getirdi. 
   İzledim. 
   10 dakikalık bir çekim. 
   Başta, liseli üç genç, aralarında gülüşüp konuşuyorlar. Sonra içlerinden biri kamerayla yatak odasındaki dolabın içine saklanıyor. Derken odaya yine lise çağında bir kız geliyor. 
   Çocuklardan biri kızı yatağa uzatıyor ve üzerindekileri çıkararak öpmeye başlıyor. 
   Ondan sonrası bitmek bilmez bir ikna seansı... 
   Çocuk "Uğraştırma beni, bir şey olmayacak" diye ısrar ettikçe, kızcağız "Hayır, istemiyorum" diye inat ediyor, üzerinde kalan son giysiyi çıkarmamakta direniyor. Bu arada dolaptaki kamera bütün ayrıntıları ve konuşmaları kaydediyor. 
   Sonunda yataktaki oğlan sinirlenip bağırıp çağırmaya başlıyor. Kız belki biraz korkudan, belki meraktan teslim oluyor. Ve film, "mutlu son"la bitiyor. 
   Finalde, muradına eren oğlanı, yolcu ettiği kızın adını vererek "Nasıl becerdim ama" konuşması yaparken ve yeni bir kızı içeri buyur ederken görüyoruz. 
   Ne hadise "tecavüz"e benziyor, ne film "porno"ya... 
   Mahkemelik olan film bu mu, onu da bilmiyorum. 
   Bildiğim şu ki, her ne olursa olsun, ekranıma yansıyan şey - eski tabirle - "müstekreh"... 
   "İğrenç" yani .. 
   
   Daha kötülerini görmedim mi 
   Gördüm elbet .. 
   Mesela önceki gün vefat eden Kazım Kartal'ın yüzünü, lise yıllarımın perdelerinden iyi hatırlıyorum. 
   Kendisi "Yırt Kazım" namıyla maruftu. 
   Bizim kuşağın "en kötü" adamlarından biriydi. 
   Aydemir Akbaş, Mete İnselel, Bülent Kayabaş gibi sululardan değildi hiç gülmezdi. Güldüğünde de ya hasmını avlamış ya tecavüzü tamamlamış olurdu. 
   "Salon kötüsü" Önder Somer'in sokaktaki haliydi. Yatağa bile silahla giren Behçet Nacar kalibresindeydi. 
   "Pençe"leri kah Figen Han'ın göğüslerindeydi, kah Zerrin Egeliler'in kalçalarında... 
   Kalın kaşları, aşağı sarkan bıyıkları ve haşin bakışlarıyla tam maçoydu. 
   Yıllar sonra Mesut Kara'nın yaptığı bir söyleşiden bu işe nasıl bulaştığını öğrenmiştim "Erotik Türk Sineması", G. Scognamillo -M. Demirhan, Kabalcı Y., 2000 
   Başta seks filmleri furyasına direnmiş, ama normal roller için arayıp soran kalmamıştı. Bir gün bir arkadaşı "Mine Mutlu'yla oynar mısın" diye sorunca sevinmiş, "Ama soyunup sevişeceksin" deyince tepki göstermişti. Lakin parasızlık da canına tak etmişti. Soyunmaya karar verdiği anı şöyle anlatıyordu 
   "Bir gün bakkala gittim. Yazdıra yazdıra bakkalın suratı iki karış... Rakı ve sigara aldım. Başka müşteriler de var, tam çıkarken bakkal onlara 'Sanki Tekel bize veresiye veriyor, bir de artist olacak' dedi. Dünya başıma yıkılmıştı. Dönüp şişeyi geri vermek ya da suratına çarpmak var, ama başka bakkaldan içki alma olanağım yok. Eve geldim, açtım rakıyı ve içtim. Sonra telefon açıp arkadaşıma 'Kabul ediyorum' dedim." 
   
   Böylece "Tatlı Tatlı" filmiyle erotik filmlerde oynamaya başlamış, o ilk filmden 7 bin 500 lira almıştı. Film bittiğinde elindeki para da bitmişti. 
   Böylece sürekli oynamak zorunda kalmıştı. 
   Seks filmleri furyası sona erdiğinde yapımcılar büyük paralar kazanmış, onlar "yırt"ık pırtık imajlarla kalakalmıştı. 
   Sonraları bir kısmı düzgün işler yapmaya kalkıştı, ama itiraf edeyim ki, benim gözümde hep, beyaz donlarla kadınların üzerinde debelenen tecavüzcüler olarak kaldılar. 
   
   Bugün liseli gençlerin filmini izleyince "Hangisi daha kötü" diye düşünüyorum da, bu "ev yapımı porno"nun 70'lerin seri üretimine göre çok daha zehirli olduğunu hissediyorum. 
   3 liseli genç, yaşıtları bir kızın, sevgi ve korkuya bulanmış bekarete veda törenini, ondan habersiz filme alıp adıyla internette pazara çıkarabiliyorlar. 
   Bugünün genç amatörlerinin vahşiliğini görünce, parasızlıktan harama uçkur çözmüş dünün yaşlı profesyonellerine öfkesi diniyor insanın... 
   
      
   
</TEXT>
</DOC>
