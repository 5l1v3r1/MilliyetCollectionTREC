<DOC>
<DOCNO> 181342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur19.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatlar, baronun kokteylinde birbirine girdi... 
</HEADLINE>
<TEXT>

     Gaziantep Barosu'nun, yeni adli yılın açılışı nedeniyle Hukukçular Lokali'nde düzenlediği kokteylde yaşanan kavgada 5 avukat çeşitli yerlerinden yaralandı. 
     Kavga, avukat Ş.M.K ve oğlu avukat D.K'nın fazla gürültü yaptıkları gerekçesiyle aynı masada oturan bir grup avukatı uyarması üzerine başladı. 
     Alkollü olan avukatlar arasında başlayan tartışma, bir süre sonra tabanca ve yumrukların kullanıldığı kavgaya dönüştü. 
     Kavgada, avukatlar Murat Delfer, Ferhat Memik Karaca, Serhat Karaca tabancayla vurularak, Vadat Açıkgöz ve Ali İhsan Sever de darp sonucu hafif yaralandılar. 
     Kavga sırasında tabanca kullandığı ifade edilen avukat Ş.M.K silahı ile birlikte kaçtı. Silah sesleri üzerine olay yerine gelen polis görevlileri, yerde kan izine rastlarken, boş kovanları bulamadı. 
     Olaya ilişkin Cumhuriyet Başsavcılığı'nca başlatılan soruşturma sürüyor. 
     
</TEXT>
</DOC>
