<DOC>
<DOCNO> 151837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun23.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO muhalif kanadının zirve hazırlıklarında fiyasko havası... 
</HEADLINE>
<TEXT>

     Irak krizi çerçevesinde izledikleri ortak tavır nedeniyle ''NATO'nun muhalif kanadı'' olarak nitelendirilen Fransa, Almanya ve Belçika'nın, 29 Nisan'da Brüksel'de düzenleyeceği ''mini zirve''nin, ''çok kısa süreceği'' açıklandı. 
     Belçika Başbakanlık Basın Servisi'nin yaptığı açıklamaya göre, Lüksemburg'un da katılımıyla gerçekleşmesi öngörülen zirvede, söz konusu ülkelerin devlet ve hükümet başkanları, ''Avrupa savunmasının geleceğini'' görüşmek üzere buluşacaklar. AB Dönem Başkanı Yunanistan'ın Dışişleri Bakanı Yorgo Papandreu'nun bu toplantıya ''gözlemci'' olarak katılması bekleniyor. 
     AB'de çeşitli tereddüt ve tartışmalara yol açan bu inisiyatif, ''NATO ve AB bünyesinde zaten var olan itibar kaybını artıracak ve bölünmüşlük havasını körükleyecek olması açısından'' eleştiriliyor. 
     Belçika Başbakanı Guy Verhofstadt, ''bazı AB ülkelerinin'' savunma alanında ''özel birlik'' kurabileceklerini, İngiltere gibi bazı üyelerin ise ''Schengen uygulamasında olduğu gibi'', ''sistem dışı kalabileceklerini'' düşündüğünü ifade ediyor. Verhofstadt, hedefin ''ABD'ye karşı çıkmak değil, ABD karşısında denge sağlamak'' olduğunu da ifade ediyor. 
     Belçikalı yetkililer, zirvenin iki saat kadar süreceğini, ancak yapılan ön temaslarda, ''katılımcı ülkeler arasında bir uzlaşma sağlanamadığını'' bildirdiler. 
     Verhofstadt, zirvede, katılımcı ülkelerin, ''savunma bütçelerini artıracaklarını açıklamalarını'' önerdi. Almanya'nın bu öneriyi reddetmesi üzerine, ''hedef daraltılması'' ve ''gerçekleştirilemeyecek, fazla coşkulu ve heyecanlı kararlar alınmaması'' üzerinde mutabakat sağlandı. 
     





</TEXT>
</DOC>
