<DOC>
<DOCNO> 198045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur21.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün banyosu ziyarete açık... 
</HEADLINE>
<TEXT>

     Büyük Önder Atatürk'ün Dolmabahçe Sarayı'nda kaldığı sürece kullandığı ve ebediyete intikalinden sonra kapalı tutulan banyosu, tarihinde ilk kez ziyarete açıldı. 
     Bu yıl ''10 Kasım Atatürk'ü Anma Etkinlikleri''ne farklı bir yaklaşımla hazırlanan TBMM Milli Saraylar Daire Başkanlığı, Atatürk'ün asansörünün onarılarak kullanıma sunulmasının ardından ''Atatürk'ün Banyosu''nun kapılarını da ilk kez açtı. 
     Bauhaus mimari stilinde çok sade ve işlevsel olarak düzenlenmiş banyoda, Atatürk'ün kullandığı banyo gereçleri ve eşyasını orijinal haliyle görmek mümkün. 
     Banyo, soğuk ve sıcak olmak üzere iki bölümden oluşuyor. Dinlenme amaçlı düzenlenmiş soğuk bölümünde, Marmara mermerinden yapılmış ve halen suyu akan bir çeşme bulunuyor. Burada ayrıca, dinlenme kanepesi, iki sandalye, sehpa ve boy aynası yer alıyor. 
     Yine bu bölümde, Atatürk'ün hastalığı döneminde kullandığı ilaçların son haliyle bulunduğu ve korunduğu bir ecza dolabı var. 
     Hereke dokuması bir perdenin kapattığı banyonun sıcak bölümüne geçildiğinde ise göze ilk çarpan duvar yanındaki bir küvet oluyor. Küvet teknesinin üzerinde de bakır bir tas ile orijinal çini bir maşrapa yer alıyor. 
     Sıcak bölümünde ayrıca, çağdaş tarzı yansıtan bir klozet, sifon, bide, lavabo, tuvalet kağıtlığı, havluluk, şifonyer ile bir sehpa ve ayna dikkat çekiyor. 
     Büyük Önder'in kilolarını kontrol etmek için kullandığı Alfred Metz marka baskül de, banyoda yer alan diğer ilgi çekici eşyayı oluşturuyor. 
     Atatürk'ün banyo yaparken kullandığı bornoz, havlu gibi kişisel eşyası ise ebediyete intikalinin ardından Etnografya Müzesi'ne taşındı. 
     
     AYNALI DOLABIN SIRRI 
     Ulu Önder Atatürk, Dolmabahçe Sarayı'nı ilk kez 1 Temmuz 1927'de İstanbul'a geldiğinde kullandı ve 15 yıllık cumhurbaşkanlığı süresince aralıklarla olmak üzere yaklaşık 4 yıl İstanbul'da kaldı. 
     İstanbul'da bulunduğu süre içerisinde ana ikamet mekanı olarak Dolmabahçe Sarayı'nı tercih eden Atatürk, saraydaki ilk ikametinde Pembe Salon'u kullandı. 
     Osmanlı padişahları tarafından da özel yaşam alanı olarak yeğlenen Pembe Salon, Atatürk tarafından hem yatak odası hem de dinlenme alanı olarak tercih edildi. 
     Atatürk, Pembe Salon'dan banyoya geçiş için ise aynalı bir dolapla kamufle edilen özel bir kapıyı kullandı. Bu dolap, kapağı açıldığında içinden banyoya geçiş imkanı verecek şekilde düzenlenmiş. 
     Aynalı dolabın tam karşısındaki duvarda da, bu dolabın bir benzeri yer alıyor. Buradaki dolap, diğeri gibi özel olarak bir geçişe imkan vermezken, saraydaki simetrinin bozulmaması için konulmuş. 
     Atatürk, hastalığı döneminde Dolmabahçe Sarayı'nda kaldığı tarihlerde de Pembe Salon'u bir süre yatak odası olarak kullandı. Ancak hastalığın ilerleyen döneminde Atatürk, bugün ''Atatürk'ün Odası'' olarak bilinen 71 numaralı odaya geçti. 
     Pembe Salon'un yan tarafında, 71 numaralı odanın tam karşısında bulunan 72 numaralı banyo bölümü, 1922-1924 yılları arasında Dolmabahçe Sarayı'nda kalan son Osmanlı Halifesi Abdülmecid tarafından 1923 yılında yaptırıldı. Banyoda daha sonra, Atatürk'ün kullanımı için Bauhaus stilinde düzenlemeler yapıldı. 
     ''Atatürk'ün Banyosu''nu da içinde bulunduran Mavi Salon ve çevre odalar, Osmanlı padişahları tarafından ''Hünkar Dairesi'' olarak kullanılan özel mekanlar içerisinde yer alıyor. 
     
</TEXT>
</DOC>
