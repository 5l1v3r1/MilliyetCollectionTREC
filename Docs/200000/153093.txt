<DOC>
<DOCNO> 153093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur24.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Gencebay bel fıtığı oldu... 
</HEADLINE>
<TEXT>

     Bel ağrısı şikayetiyle Florance Nightingale Hastanesi'ne başvuran sanatçı Orhan Gencebay'a, bel fıtığı teşhisi konuldu. Sanatçıya, ilaç tedavisi ve iki haftalık yatak istirahati uygulanacağı bildirildi. 
     Gencebay'ın sağlık durumu ile ilgili açıklama yapan Ortopedi ve Travmatoloji uzmanı Prof. Dr. Azmi Hamzaoğlu, sanatçının bel ağrısı şikayetiyle hastaneye başvurduğunu ve eski bir bel fıtığı hastası olduğundan MR'ının çekildiğini kaydetti. 
     Yapılan klinik ve radyolojik inceleme sonucunda basit bir bel fıtığı tespit ettiklerini bildiren Prof. Dr. Hamzaoğlu, sanatçıya gereken uyarılarda bulunduklarını söyledi. 
     Gencebay'ın iki haftalık bir yatak istirahati ve ilaç tedavisiyle iyileşeceğini dile getiren Prof. Dr. Hamzaoğlu, ''Torununu kaldırdığı için, rahatsızlığı nüksetmiş. 50 yaş ve üzerindeki kişiler, herhangi bir ağırlığı kaldırırken, kaldırma şeklini bilmeleri gerekir. Usulüne uygun olmayan bir kaldırma şekli sonucunda, basit bir bel fıtığı gelişmiş. Tedavinin ardından tamamen normal yaşantısına dönebilir'' diye konuştu. 
     Hastaneye Sevim Emre ile birlikte gelen Orhan Gencebay da, buradan çıkışında yaptığı açıklamada, her gün 1 saat düzenli yürüyüş yaptığını ve sapasağlam olduğunu söyledi. Gencebay, rahatsızlığının dönem dönem nüksettiğini, ancak büyütülecek bir şey olmadığını sözlerine ekledi. 
     




</TEXT>
</DOC>
