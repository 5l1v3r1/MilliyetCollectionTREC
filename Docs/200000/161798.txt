<DOC>
<DOCNO> 161798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/spo15.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Işık'tan talihsiz veda      DÖRT yıllık bir aradan sonra Dünya Ralli Şampiyonası'nın yurt dışındaki bir ayağında start alan tecrübeli pilotumuz Volkan Işık, ikinci gün yaşadığı büyük talihsizlik sonucu Acropolis Rallisi'ne veda etti. Türk yapımı Fiat Palio 1600'le start alan ve dünyaca ünlü pilotlara kafa tutan Volkan Işık - Erkan Güleren çifti 10. etabın ortalarında bir kayaya çarpıp takla attı. Güleren hastaneye kaldırıldı. 
     
Mustafa Özkan Gençler'de      GENÇLERBİRLİĞİ, Denizlispor'un başarılı forveti Mustafa Özkan ile 2 yıllık anlaşma imzaladı. Prensip anlaşmasına varılan Bülent Akın'ın ise yarın başkent ekibi ile 2 yıllık sözleşme yapacağı bildirildi. Bu arada Kırmızı - Siyahlılar, Belçika'nın Genk takımında oynayan Josip Skoko ile Borussia Dortmund'un Fransız oyuncusu Guy Demel'i transfer etmek için kolları sıvadı. 
     
Cezmi Or'da üç rekor      58.Uluslararası Cezmi Or Atletizm Yarışmaları'nda üç Türkiye rekoru kırıldı. 2 bin metrede Elvan Abeylegesse, 5.33.83 ile rekor kırarak birinci oldu. Öznur Dursun 3. olduğu 1000 metrede 2.44.54'le, Süreyya Ayhan'ın 2.45.7'lik rekorunu yeniledi. Selahattin Çobanoğlu da yine 3. olduğu 1000 metrede 2.24.37 ile rekorun yeni sahibi oldu. 30 bin dolar ödül dağıtılan yarışlarda en büyük ödülü, 4 bin 600 dolarla milli atletimiz Elvan Abeylegesse elde etti. 
     
Satranç heyecanı      4. Avrupa Erkekler ve Bayanlar Bireysel Satranç Şampiyonası'na İstanbul'da devam edildi. Erkeklerde ilk sırada 5.5 puanla Rus Konstantin Sakaev yer alırken, Hasan Kılıçarslan 3.5 puanla 114., Mert Erdoğdu 126. ve Umut Atakışı 147. sırada bulunuyor. Bayanlarda ise Yıldız Çavuşoğlu, Kübra Öztürk, Nilüfer Çınar ve Zehra Topel rakiplerini mat ederken, genç yetenek Betül Cemre Yıldız berabere kaldı. 
     

</TEXT>
</DOC>
