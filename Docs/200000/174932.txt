<DOC>
<DOCNO> 174932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/bbas.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sütten ağzı yanan .. 
</HEADLINE>
<TEXT>

   Basketbol Federasyonu, harcırah krizinin Avrupa Şampiyonası'nda tekrarlanmaması için şimdiden önlemlerini aldı, paraların oyunculara elden dağıtılacağını açıkladı 
      
   Yugoslavya örneği 
   A Milli Basketbol Takımı Genel Menajeri Doğan Hakyemez, Ay - Yıldızlı oyuncuların formsuz olduğunu, ancak toparlanacak zamana sahip olduklarını söyledi. Hakyemez, geçtiğimiz Dünya Şampiyonası'nın şampiyonu Yugoslavya'nın da hazırlık sürecinde üst üste yenilgiler aldığını hatırlattı, "Yugoslavya da ABD'deki Dünya Şampiyonası öncesinde şu an bizim olduğumuz gibi yorgunluk ve formsuzluk nedeniyle seri yenilgiler almıştı. Ama sonra şampiyon oldular" dedi. 
   
   "Endişe etmeyin" 
   HAKYEMEZ, hazırlık programına erken başlamadıkları yönündeki eleştirilere kesinlikle katılmadığını, sakatlıklar nedeniyle eksikleri olduğunu da belirtti. Menajer, "Hiç kimsenin endişe etmesine gerek yok. Bu takım Avrupa Şampiyonası başlayana kadar hazır hale gelecektir. Mirsad hiç oynayamadı. Hüseyin ile Alper takım idmanına girmiş değiller. Litvanya ve İtalya'yı yensek ne olacaktı Merak etmeyin, Amerika'dakinden daha iyi durumdayız" diye konuştu. 
   
   Hüseyin erteledi    A Milli Takımımız'ın yıldız pivotu, transfer görüşmelerini Avrupa Şampiyonası sonrasına bıraktı. NBA'e transferi amacıyla menajer Mark Fletcher'a yetki verdiklerini söyleyen Menajer Nur Gençer, "Hüseyin, Avrupa Ligi'nde forma giymek istiyor. Bu yüzden gelen diğer teklifleri reddediyor " dedi. 
   
   12 Dev Adam kaldığı yerden    A Milli Basketbol Takımımız, 12 günlük İtalya kampının ardından verdiği iki günlük ara sonrası bugün yeniden işbaşı yapacak. Abdi İpekçi Salonu'nda sabah ve akşam olmak üzere ikişer saatlik iki çalışma yapacak olan 12 Dev Adam, yarın sabah da beş günlük ikinci etap kampı için Almanya'nın Nürnberg kentine gidecek. Millilerimiz, burada Almanya ile iki hazırlık maçı oynayacak. 
   
   
</TEXT>
</DOC>
