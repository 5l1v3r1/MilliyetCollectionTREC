<DOC>
<DOCNO> 165198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo17.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlar, yarı finalde Henry'ye güveniyor... 
</HEADLINE>
<TEXT>

     L'Equipe gazetesi, Fransa Milli Takım kadrosunda yer almayan yıldız oyuncu Zidane'ın yerini FIFA Konfederasyon Kupası'nda golcü futbolcu Henry'nin doldurduğunu yazdı. 
     L'Equipe Gazetesi, Fransız seyircilerin Zidane'ın takımda yer almamasından dolayı Milli Takım'da ilgilerini Henry'nin üzerinde yoğunlaştırdıklarını belirtti ve yarı finalde bu oyuncudan çok şey beklendiğini bildirdi. 
     Henry'nin yıllık gelirinin 6 milyon Euro'yu bulduğuna işaret eden gazete, Zidane için bu rakamın 14 milyon Euro olduğunu yazdı. 
     
     KALECİ BARTHEZ'İN BABALIK İZNİ BİTTİ 
     Fransa'nın yıldız kalecisi Barthez, teknik direktör Santini'den aldığı 2 günlük babalık iznini bugün tamamlayarak, tekrar kampa katıldı. 
     Önceki gün bir oğlu olan Barthez'in Türkiye ile yapılacak maçta forma giymesi bekleniyor. 
     
     BECKENBAUER ''ALMANYA KATILMAMAKLA İYİ ETTİ 
     Bayern Münich Kulübü Başkanı Franz Beckenbaeuer, Almanya'nın Konfederasyon Kupası'na katılmamakla iyi ettiğini söyledi. 
     Beckenbaeuer, Alman Milli Takımı'na seçilen oyuncuların şu anda çok iyi durumda olmadıkları için kupaya katılmamanın doğru bir karar olduğunu savundu. 
     
     TÜRK TARAFTARA CEZA 
     Türkiye'nin, ABD ile oynadığı ilk maçta sahaya şişe atan genç Türk taraftar, çıkartıldığı mahkemede bin euro para cezası ödemeye mahkum edildi. 
     İsmi açıklanmayan 20 yaşındaki genç seyirci, para cezasını ödemediği takdirde, 50 gün hapis yatacak. Mahkeme, seyirciye ayrıca 3 yıl boyunca sportif karşılaşmalardan men cezası verdi. 
     
     EN FAZLA TÜRKİYE VE YENİ ZELANDA YORULDU 
     L'Equipe Gazetesi, fikstür gereği daha fazla yolculuk yaptığı için turnuvada en fazla Türkiye ve Yeni Zelanda'nın yorulduğunu yazdı. 
     Teknik direktör Şenol Güneş, dün yapılan basın toplantısında, iki kez Saint-Etienne ve iki kez de Paris'e gidip gelmek zorunda kaldıkları için organizasyonun kendilerine haksızlık yaptığını savunmuştu. 
     
     ORGANİZASYON SEYİRCİ SAYISINDAN MEMNUN 
     6. FIFA Konfederasyon Kupası Organizasyon Komitesi, şu ana kadar seyircilerin turnuvaya olan ilgisinden memnun olduğunu açıkladı. 
     En fazla seyirci Brezilya-Kamerun maçında yer alırken, bu karşılaşmayı davetiyeli taraftarlarla birlikte yaklaşık 50 bin kişi izledi. 40 bin seyircinin izlediği Türkiye-Kamerun maçı ise ikinci en fazla taraftar çeken mücadele oldu. 
     Fransızlar, Fransa ve Türkiye arasında perşembe günü yapılacak maça ilginin fazla olacağı gerekçesiyle bugünden itibaren gişeleri saat 12.00 ve 20.00 arasında sürekli açık tutacaklar. Bu maçla ilgili olarak güvenlik önlemlerinin de artırıldığı bildirildi. 
     L'Equipe Gazetesi, takım kaptanı Bülent'in dün ortaya koyduğu performansın çok etkileyici olduğunu da yazdı. 
     Bülent için ''orkestra şefi'' ifadesini kullanan gazete, kaptanın akrobatik bir biçimde kale içinden top çıkartmasına ve mücadeleci oyununa dikkati çekti. 
     
</TEXT>
</DOC>
