<DOC>
<DOCNO> 180354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur37.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Recep Yazıcıoğlu'nun beyin ölümü gerçekleşti 
</HEADLINE>
<TEXT>

     Önceki gün Ankara yakınlarında trafik kazası geçiren Denizli Valisi Recep Yazıcıoğlu'nun doktoru İbn-i Sina Hastanesi Başhekimi Prof. Dr. Tümer Çorapçıoğlu, Yazıcıoğlu'nun beyin ölümünün gerçekleştiğini açıkladı. 
     Ankara Üniversitesi A.Ü Tıp Fakültesi Dekanı Prof. Dr. Tümer Çorapçıoğlu, önceki gün geçirdiği trafik kazasında ağır yaralanan Denizli Valisi Recep Yazıcıoğlu'nda tıbben ''beyin ölümü''nün tespit edildiğini bildirdi. 
     Toplantıyı ''bilimsel olarak varılan son noktayı ifade etmek için'' düzenlediklerini belirten Prof. Dr. Çorapçıoğlu, Yazıcıoğlu'nun 2 gün önce geçirdiği trafik kazasını takiben fakülteye bir devlet hastanesinden sevkle kabul edildiğini anımsattı. 
     Prof. Dr. Çorapçıoğlu, bugün yapılan testler ve klinik değerlendirmeler sonucu ikinci müdahale kararı alındığını belirterek, bu müdahaleyi takip eden süre içinde gelinen nokta ve bugün yapılan testler hakkında bilgi verdi. 
     Yazıcıoğlu'nun geçirdiği kazaya bağlı olarak ağır beyin hasarı içinde olduğunu ve çok kritik saatler yaşadığını ifade eden Prof. Dr. Çorapçıoğlu, ''Fakat bugün umutların kaybolduğu bir toplantı ile birlikte oluyoruz. Klinik olarak tespit edilmiş olan beyin ölümü, daha sonra yaptığımız testlerde de teyit edildi'' dedi. 
     Prof. Dr. Çorapçıoğlu, hem tedavi eden doktorlar hem de tamamen bağımsız doktor öğretim üyeleri tarafından gerekli konsültasyonların yapıldığını belirterek, varılan noktada laboratuvar ve tetkik olarak ortaya konması gereken bazı incelemelere karar verildiğini ve sonuçlandırıldığını anlattı. 
     Yazıcıoğlu'nun beyin fonksiyonlarının değişmediğini, aynı durumda devam ettiğini belirten Prof. Dr. Çorapçıoğlu, şöyle konuştu 
     ''Klinik olarak beyin ölümü denilen tablo içindeydi. Bunu teyit edebilmek için bazı testler yaptık. Hiç beyin aktivitesi olmadığını tespit ettik. 7 bilimsel algoritma gereği Sayın Vali'ye bir beyin anjiyografisi yaptık. Beyin anjiyografisinde maalesef beyin dolaşımının olmadığını tespit ettik. Diğer fonksiyonların devam etmiş olması yanında maalesef tıbben beyin ölümünü sizlere ve kamuoyuna ifade etmek durumundayız. 
     Gelinen noktada, iki gün önce tespit ettiğimiz klinik tablonun laboratuvarla da teyit edilmiş olması hepimizi derin bir üzüntü içerisine itmiştir. 
     Bundan sonra Sayın Vali'nin yaptıkları ve ürettikleriyle anılacağını ve isminin son anıldığı gün aramızdan ayrılacağını ifade etmek durumundayım.'' 
     
     DİĞER FONKSİYONLAR ÇALIŞIYOR... 

     Ankara Üniversitesi Tıp Fakültesi Dekanı Prof. Dr. Tümer Çorapcıoğlu, beyin ölümü gerçekleşen Denizli Valisi Recep Yazıcıoğlu'nun diğer vücut fonksiyonlarının makineye bağlı olarak devam ettiğini söyledi. 
     Prof. Dr. Çorapcıoğlu, hastaneden ayrılırken gazetecilerin soruları üzerine, Vali Yazıcıoğlu'nun beyin dışında diğer vücut fonksiyonlarının devam ettiğini, normal seyri izlediklerini belirtti. 
     Vali Yazıcıoğlu'nun yaşam destek ünitesinden çıkarılıp çıkarılamayacağı konusunda bir şey söylemek için henüz erken olduğunu belirten Prof. Dr. Çorapcıoğlu, Yazıcıoğlu'nun tıbbi olarak beyin ölümünün gerçekleştiğini anımsattı. 
     Vali Yazıcıoğlu'nun kardeşi AK Parti Ankara Milletvekili Sait Yazıcıoğlu, eşi Meryem Yazıcıoğlu ile çocukları Rüveyda Durmaz, Necla Yuvi ve Mehmet Kemal Yazıcıoğlu gözyaşları içinde hastaneden ayrıldılar. 
     
     SEVENLERİ YASTA... 

     Denizli Valisi Recep Yazıcıoğlu'nun beyin ölümünün gerçekleştiğinin açıklanmasının ardından, hastanede bekleyen yakınları gözyaşlarına boğuldu. 
     Prof. Dr. Çorapçıoğlu'nun basın açıklamasından önce, eşi Meryem, kızları Rüveyda Durmaz ve Necla Yuvi ile oğlu Mehmet Kemal Yazıcıoğlu'na, yoğun bakım ünitesine girerek Vali Yazıcıoğlu'nu görmeleri için izin verildi. 
     Yazıcıoğlu'nun kardeşi AK Parti Ankara Milletvekili Sait Yazıcıoğlu'nun basın toplantısı sırasında ağladığı gözlendi. 
     Yazıcıoğlu'nun beyin ölümünün gerçekleştiğinin açıklanmasının ardından çok sayıda vatandaş, İbn-i Sina Hastanesi'ne geldi. 
     Gözyaşları içinde hastaneden ayrılan Sait Yazıcıoğlu, ''Makina desteğinin çıkarılmasını isteyecek misiniz '' sorusuna ''Hayır böyle devam ettireceğiz'' dedi. 
     Bu arada, hastaneye Ankara Valisi Yahya Gür de geldi. 
     
     ŞOFÖRÜ 8'DE 8 HATALI.. 

     Öte yandan Yazıcıoğlu'nun ağır yaralandığı trafik kazasında otomobili kullanan Berkant Korkut tutuklanarak, cezaevine konuldu. 
     Ankara Cumhuriyet Başsavcılığı yetkililerinden alınan bilgiye göre, Vali Yazıcıoğlu'nun yaralandığı trafik kazasına ilişkin soruşturmayı yürüten Cumhuriyet Savcısı Yücel Öçkoymaz, Korkut'u ifadesini aldıktan sonra, ''tedbirsizlik veya dikkatsizlik sonucu 1 kişinin ölümüne sebebiyet verme, 1 kişinin de yaralanmasına neden olma'' suçundan tutuklama istemiyle nöbetçi mahkemeye sevk etti. 
     Nöbetçi mahkeme, Berkant Korkut'u, Türk Ceza Kanunu'nun ''tedbirsizlik veya dikkatsizlik sonucu ölüme sebebiyet verme'' fiilini düzenleyen 455 1. maddesi uyarınca tutukladı. 
     Berkant Korkut'un, Ankara Merkez Kapalı Ceza ve Tutukevi'ne konulduğu öğrenildi. 
     Kazada, Denizli Ziraat Odası Başkanı Haldun Tellioğlu hayatını kaybetmişti. 
     Denizli Valisi Recep Yazıcıoğlu'nun ağır yaralanmasına, Denizli Ziraat Odası Başkanı Haldun Tellioğlu'nun ölümüne neden olan trafik kazasına ilişkin raporda, sürücü Berkant Korkut 8'de 8 kusurlu bulundu. 
     
     POLİSİN RAPORU... 

     Ankara Emniyet Müdürlüğü Bölge Trafik Denetleme Şube Müdürlüğü ekipleri, önceki gün Temelli yakınlarında meydana gelen kaza ile ilgili raporunu hazırladı. Vali Yazıcıoğlu ve Tellioğlu'nun bulunduğu 20 ZP 111 plakalı aracın sürücüsü Berkant Korkut, dikkatsizlik ve tedbirsizlikten kusurlu bulundu. Aracın yolda meydana getirdiği iz ve tahribatı inceleyen trafik bilirkişileri, aracın sol şeritte seyrederken sağ şeride geçtiğini bu sırada bariyere çarpan aracın kontrolden çıkarak sağ tarafta bulunan istinat duvarına çarptığını tespit ettiler. Raporda, sürücü Korkut, 8'de 8 kusurlu bulunurken, ''hava, yol ve trafik şartlarına uygun hareket etmediği'' vurgulandı. 
     Bölge Trafik Denetleme Şube Müdürlüğü'nün hazırladığı rapor, adli soruşturmayı yürüten Temelli beldesi Jandarma Komutanlığı'na gönderildi. 
     Yetkililer, trafik polisinin hazırladığı raporun bağlayıcı olmadığını, ilgililerin mahkemeye itirazda bulunma haklarının olduğunu kaydettiler. 

     
</TEXT>
</DOC>
