<DOC>
<DOCNO> 176283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun04.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık'ın onarımı 1 ay sürebilir... 
</HEADLINE>
<TEXT>

     Amerikan ordusu, önceki gün Kerkük-Yumurtalık petrol boru hattına düzenlenen ve petrol pompalanmasını durduran sabotajın ardından onarım çalışmalarının bir ay sürebileceğini bildirdi. 
     Amerikan ordusu sözcüsü Nicole Thompson, AFP'ye yaptığı açıklamada, ''Kuzeydeki petrol şirketi yetkililerinin, 2 hafta ila 1 ay sürebilecek onarım çalışmaları için bölgede bulunduğunu'' belirtti. 
     Irak Petrol Bakanlığı yetkilileri, onarım çalışmalarının tamamlanmasının günler süreceğini söylemişlerdi. 
     Iraklı yetkililer, Kerkük-Yumurtalık hattında petrol pompalanmasını durduran yangının bombalı saldırı sonucu çıktığını ve sabotajı belirli bir gruptan para alan komplocuların düzenlediğini kaydetmişti. 
     
</TEXT>
</DOC>
