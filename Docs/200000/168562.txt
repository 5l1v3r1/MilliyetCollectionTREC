<DOC>
<DOCNO> 168562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Milletin onurunu çiğnetmedik, çiğnetmeyeceğiz" 
</HEADLINE>
<TEXT>

     Başbakan Recep Tayyip Erdoğan, Kuzey Irak'ta Türk askerlerinin gözaltına alınması olayında, bazılarının bu iş üzerinden kendilerine rant elde etmeye çalıştığını belirterek, ''Biz milletin gururunu, onurunu çiğnetmedik, çiğnetmeyeceğiz'' dedi. 
     Erdoğan, Eyüp Belediyesi'nce Eyüp Belediye Stadı'nda düzenlenen 1200 çocuğun sünnet şölenine katıldı. 
     Stada gelişinde havai fişek gösterileri ve 10. Yıl Marşı ile karşılanan Erdoğan'a, stadı dolduran vatandaşlar, ''Türkiye seninle gurur duyuyor'' sloganıyla sevgi gösterisinde bulundular. 
     Erdoğan, burada yaptığı konuşmada, Eyüplüleri çok iyi tanıdığını, onların da kendilerine güvenip inandığını vurgulayarak, 1994'te Eyüp'ü, İstanbul'u, şimdi ise Türkiye'yi kendilerine teslim ettiklerini söyledi. 
     Eyüp Belediyesi'nin 10 yılda 10 bin 400 çocuğu sünnet ettirdiğini belirten Erdoğan, ''İşte bu anlayış, bizim sizinle olan bütünleşmemizdir. Biz, sizin içinizden çıktık'' dedi. 
     
     BEDAVA KİTAP 
     Erdoğan, hükümet olduktan sonra yaptıkları çalışmaları anlatarak, Milli Eğitim Bakanlığı'nın 8 yıllık eğitimde ilk defa Türkiye'de kitapları bedava dağıtacağını, bunun yaklaşık maliyetinin ise 250 trilyon lira olduğunu bildirdi. 
     Erdoğan, bununla kalmayıp fakir fukaranın çocuklarını da özel okullarda okutacaklarını, şu ana kadar 25 bin çocuğun başvuruda bulunduğunu ifade ederek, ''Kaynak nereden'' diye sordu. ''Kaynak hortum, hortum... Hortumlar kesilmeye başladı, kaynaklar da oluşmaya başladı'' diyen Erdoğan, kendi zihniyetlerinde kinin asla yerinin olmadığını söyledi. 
     Küçük hesaplarla kendilerini karalamaya çalışanların boşuna uğraşmaması gerektiğini ifade eden Erdoğan, ''Onlar gibi uğraşanlar 10 yıldır var. Bizi milletimiz çok iyi tanıyor'' diye konuştu. 
     İstanbul'da yaptığı çalışmaları anlatan Erdoğan, Haliç'i temizlerken ''Parayı oraya gömecek'' denildiğini, şimdi ise bunu söyleyenlerin Haliç'te balık avladığını kaydetti. 
     
     ''LAF DEĞİL, İŞ ÜRETİYORUZ'' 
     Kendilerinin laf değil iş ürettiklerini, bu kararlılıkla çok şeyi halledeceklerini söyleyen Erdoğan, Türkiye'nin her geçen gün daha iyiye gideceğini belirterek, vatandaşlardan kendilerinden bir yıl bir şey beklememelerini istedi. 
     2 GSM şirketinden Türk Telekom'a yılda yaklaşık 650 trilyon lira para geleceğini ifade eden Erdoğan, hem kitapların, hem de 10 bin öğrencinin parasının buradan çıktığını söyledi. 
     Erdoğan, şöyle devam etti 
     ''Meydanlara çıkıp kurusıkı atmak hiçbir zaman işi çözmüyor. Siyaset kin kaldırmaz, duygusallık götürmez. Siyaset, bilim, tecrübe, halkla bütünleşme ister. Bunu başaramazsanız siyaseti başaramazsınız. Biz şu anda siyaseti bu anlayışla götürüyoruz. Biz size inanıyoruz, güveniyoruz. Siz de bize inanın ve güvenin.'' Türkiye'de 3 Kasım'da siyasi değişimin yaşandığını, yerel seçimlerde de Türkiye'nin tamamında fiziki değişimi yaşamak istediklerini kaydeden Erdoğan, yerel seçimlerde vatandaşlardan yardım istedi. 
     
     TÜRK ASKERLERİNİN GÖZALTINA ALINMASI 
     Kuzey Irak'ta Türk askerlerinin gözaltına alınması olayına da değinen Erdoğan, konuşmasını şöyle sürdürdü 
     ''Kuzey Irak'taki olayda, bazıları bu iş üzerinden kendilerine rant elde etmeye çalışıyor. Biz bakkal dükkanı yönetmiyoruz, biz devlet yönetiyoruz. Bakkal dükkanı yönetmekle devlet yönetmek farklıdır. İki ortak arasında bile arada sırada dargınlık, kırgınlık olur. Birileri de gelir arabulucu olur. Kuzey Irak'ta ABD ile aramızda bir sıkıntı oldu. Hemen birileri çıkıp farklı beyanatlar veriyor. Zaten şu anda bulundukları konumun da sebebi, gerekçesi bu. Niye bunlar marjinal kalıyor Bu mantıkla, bu anlayışla yaşadıkları için marjinal kalıyorlar. Biz milletin gururunu, onurunu çiğnetmedik, çiğnetmeyeceğiz. Diplomasi neyi gerektiriyorsa onu yaptık.'' Erdoğan, krizin çıktığı ilk dakikadan itibaren gerek Dışişleri Bakanı, gerekse Genelkurmay Başkanlığı'nın üçlü olarak muhataplarıyla görüşme yaptıklarını ve netice aldıklarını belirterek, şimdi de üst düzey bir komisyon oluşturulduğunu ve çalışmalara başlandığını hatırlattı. 
     ''Bunlar çok daha hayırlı neticelere neden olacak. Şunu unutmayalım, öfke ile kalkan zararla oturur'' diyen Erdoğan, kendilerinin attığı her adımı çok iyi bilerek attıklarını, ona göre netice almaya gayret edeceklerini bildirdi. 
     Kendilerinin bundan sonra başaramayacakları şeyleri vaat etmeyeceklerini dile getiren Erdoğan, 18 yıl sonra Türkiye'de eksi enflasyon görüldüğünü söyledi. 
     Bu yılın ilk 3 ayının büyüme oranının açıklandığını ve bu rakamın 7.4 olduğunu ifade eden Erdoğan, bu rakamla Çin'den sonra büyüme hızı en fazla olan ikinci ülke durumuna çıkıldığını belirtti. 
     Erdoğan, Türkiye'nin şantiyeye dönüştüğünü ve hiçbir ayrım yapmaksızın Türkiye'yi ayağa kaldıracaklarını sözlerine ekledi. 
     
     OĞLUNA İŞ İSTEDİ 
     Bu arada, Başbakan Erdoğan Eyüp Stadı'na gelmeden önce Hıdiv Kasrı'nda yanına yaklaşan bir bayan vatandaş, oğlunun askerden geldiğini ve işsiz olduğunu belirterek, kendisinden yardım talep etti. 
     Başbakan Erdoğan, halen Türkiye'de 5.5 milyon insanın resmi kayıtlara göre işsiz olduğunu belirterek, vatandaşın sabırlı olmasını istedi. 
     Vatandaşın, ''Biz 300 milyonla geçiniyoruz. Milletvekillerine bu maaşı verelim, onlar bununla geçinsin'' demesi üzerine Erdoğan, milletvekillerinin aldığı maaşın ''oturduğu yerde durmadığını'' söyledi. 
     Milletvekillerinin gittiği her yerde ona göre harcama yaptığını, seçim bölgesine her hafta, 15 günde bir, ayda bir gidip geldiğini anlatan Erdoğan, seçim bölgesinden hastası Ankara'ya geldiği zaman da onu ağırladığını kaydetti. 
     Göreve geldikten sonra milletvekillerinin zam almadığını belirten Erdoğan, oturdukları lojmanları da boşalttıklarını söyledi. 
     
</TEXT>
</DOC>
