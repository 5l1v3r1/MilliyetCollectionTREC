<DOC>
<DOCNO> 185625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur22.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Alemdaroğlu "Milli Eğitim Bakanı Türkçe konuşmalıdır" 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, hükümetin hazırladığı yükseköğretim yasa taslağına karşı durmaları nedeniyle çok önemli bedeller ödediklerini, bu nedenle 9 aydan beri kadro alamadıklarını savundu. 
     CHP Genel Sekreter Yardımcısı Mehmet Sevigen ve İstanbul İl Başkanı Şinasi Öktem'in başkanlığında, il yöneticileri ile ilçe başkanları, İstanbul Üniversitesi İÜ Rektörü Prof. Dr. Kemal Alemdaroğlu'nu Rektörlük binasında ziyaret etti. 
     Ziyarette konuşan Prof. Dr. Alemdaroğlu, üniversitelerin görevinin toplumu aydınlatmak ve topluma yön vermek olduğunu belirterek, ''Buradaki rehberleri ulu önder Mustafa Kemal Atatürk'ün gösterdiği çağdaş uygarlık düzeyine çıkış yoludur'' dedi. 
     Hükümetin hazırladığı yükseköğretim yasa taslağına karşı durmaları nedeniyle, çok önemli bedeller ödediklerini savunan Dr. Alemdaroğlu, şunları söyledi 
     ''Üniversitelere 9 aydan beri araştırma görevlisi, öğretim görevlisi, okutman ve uzman kadrosu verilmediği gibi mevcut yardımcı doçent kadrolarına da atama 19 Temmuz tarihi itibarıyla Başbakanlık genelgesiyle durdurulmuştur. Biz, o gün bugün işlevleri tamamlanmış genç yardımcı doçentleri atayamaz durumdayız. Biz bu bedeli ödüyoruz, daha da ödeyeceğiz. Biz baskılarla, dayatmalarla, ürkütmeyle, yıldırmayla, Atatürk çizgisindeki yolumuzdan dönmeyeceğiz. Üniversiteler hiçbir zaman iktidarların kulu, kölesi, sözcüsü durumuna girmemiştir. Hiçbir zaman da girmez.'' 
     
     ''BİR MİLLİ EĞİTİM BAKANI, TÜRKÇE KONUŞMALIDIR'' 
     Basın mensuplarının sorularını da yanıtlayan Prof. Dr. Alemdaroğlu, ''Milli Eğitim Bakanı, bazı rektörlere hakaret davası açacağını söyledi. Siz bu konuda ne düşünüyorsunuz '' sorusu üzerine, şunları söyledi 
     ''Kendisine hakaret eden rektör varsa, kişisel dava hakkı vardır. Hukuk devletinde hakaret olmamalıdır. Ancak, sayın bakanın, konuşmalarında alıntı yaparken, alıntı yaptığı kişinin kimliğini açık bir şekilde vurgulamasını istiyorum. Rektörler için, bunlar 'paslı çiviler sökülürken gacur gucur sesler çıkarır' gibi sözleri bir iktidar yetkilisinden ilk kez duyuyorum. Büyük Taarruz'dan önce üniversite yönetimi tarafından görevine son verilmiş bir şairin söyledikleri, 80 yıl sonra rektörlere atfedilerek kullanılıyor. Bizim de Cenap Şahabettin'in kim olduğunu söylememiz ne derece hakaret edici bir sözdür 
     Bir Milli Eğitim Bakanı, ilkin Türkçe konuşmalıdır. Türkiye Cumhuriyeti'nin, Atatürk ülkesinin Milli Eğitim Bakanı, konuşmasını Türkçe yapmalıdır. Tahkir, tezyif gibi sözcükler kullanarak, hiç kimsenin anlamayacağı Arapça, Farsça kelimelerle kendi dağarcığındaki sözcüklerin fazlalığını göstermek istiyorsa, o sohbette kullanacağı sözler olabilir. Ancak, kamuoyu önünde konuşmasını Türkçe yapmalıdır.'' 
     
     KADRO ATAMALARI 
     Prof. Dr. Alemdaroğlu, ''Kadro atamalarının yapılmamasının nedeni nedir Başka hükümetler de yaptı mı '' sorusu üzerine, bugüne kadar mart ve nisan aylarında kadroların YÖK'e verildiğini, YÖK'ün de belli bir oranda üniversitelere dağıtım yaptığını kaydetti. 
     Her yıl kendilerine ortalama 250 araştırma görevlisi kadrosu verildiğini anlatan Prof. Dr. Alemdaroğlu, ''250 genç, üniversitenin fidanlığında yetişmeye başlıyordu. 2003 yılında bir tek kadro verilmedi. Dolayısıyla, üniversite fidanlığına 250 fidan dikemedik'' dedi. 
     Prof. Dr. Alemdaroğlu, CHP'lilere üniversite bahçesindeki ''Atatürk ve Gençlik'' anıtını da göstererek, anıtın kaidesine şehit kanları ile yoğrulan toprağın konulduğunu belirtti. 
     Behçet Kemal Çağlar'ın, anıtın açılışında, ''üniversite gençliğinin, Atası'nın huzurunda irticaya karşı şahlanışını görüyorum'' dediğini belirten Prof. Dr. Alemdaroğlu, ''Bunlar İstanbul Üniversitesi'ne verilen kutsal görevin ne olduğunu göstermektedir'' dedi. 
     CHP Genel Sekreter Yardımcısı Mehmet Sevigen de, YÖK yasa taslağı nedeniyle bir süredir hükümet yetkilileri ile üniversite rektörleri arasında tartışmalar yaşandığını hatırlatarak, ''Üniversiteler ve rektörlerimize yönelik haksız suçlamalar karşısında, sonuna kadar onların yanında olduğumuzu bildirmeye geldik'' dedi. 
     
</TEXT>
</DOC>
