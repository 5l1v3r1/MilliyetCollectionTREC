<DOC>
<DOCNO> 159095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur09.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadına şiddet hamilelikte bile devam ediyor... 
</HEADLINE>
<TEXT>

     İstanbul'da eşinden fiziksel şiddet gören kadınların yüzde 68'inin, hamileliklerinde bile şiddet yaşadığı belirlendi. 
     Marmara Üniversitesi MÜ Tıp Fakültesi Adli Tıp Anabilim Dalı Öğretim Üyesi Prof. Dr. Oğuz Polat'ın başkanlığında, Dr. Hülya Batuk tarafından, evde eşinin şiddetine maruz kalarak vücudunda yaralanmalar oluşan ve resmi makamlara başvurup rapor alan 100 kadınla bir araştırma yapıldı. 
     Yüzde 69'unun ortaokul ve daha alt düzeyde eğitim alan bu kadınların, eşlerinden fiziksel şiddetin yanı sıra duygusal ve cinsel şiddet de gördüğü saptanan araştırmaya göre, katılımcıların yüzde 63'ü haftada en az 2 gün şiddet yaşadı. 
     Fiziksel şiddet aracı olarak ise ilk sırada yumruk, tokat ve tekme geldi. Yine kadınların yüzde 97'sinin duygusal, yüzde 64'ünün de cinsel şiddete uğradığı tespit edildi. 
     Yüzde 65'i ücretli bir işte çalışmayan bu kadınların, yüzde 68'inin hamilelik döneminde de şiddete maruz kaldığı belirlendi. 
     Söz konusu kadınlara şiddet uygulayan ve yüzde 26'sı lise ve daha üst düzeyde öğrenim gören erkeklerin, yüzde 73'ü düzenli iş sahibi. Bu erkeklerin de yüzde 59'unun kendi ailesinde şiddete maruz kaldığı ya da tanık olduğu anlaşıldı. Bunların ise sadece yüzde 6'sında psikiyatrik bozukluk saptandı. 
     Yüzde 89'u çekirdek ailede yaşayan kadınların, büyük çoğunluğunun 30 yaş altında şiddete uğradığı da araştırmanın bir başka sonucunu oluşturdu. 
     
     UZMAN YORUMU... 
     Araştırma sonuçlarını MÜ Tıp Fakültesi Adli Tıp Anabilim Dalı Öğretim Üyesi Prof. Dr. Polat, dayağın toplumda geleneksel bir disiplin yöntemi olarak kabul gördüğünü kaydederek, bu nedenle şiddete maruz kalan kadınların tepkilerinin de sınırlı olduğunu söyledi. 
     Bu tür olaylardan mağdur olan kadınların ekonomik özgürlükleri yoksa bile, sığınacakları rehabilitasyon merkezlerinin sayısının artırılmasının önemini vurgulayan Prof. Dr. Polat, bu konuda devletin sivil toplum kuruluşlarını desteklemesi gerektiğini bildirdi. 
     Çocukluklarında şiddet gören ya da tanık olan erkeklerin evlerinde de eşlerine şiddet uyguladığını dile getiren Prof. Dr. Oğuz Polat, şunları kaydetti 
     ''Şiddet şiddeti doğruyor. Şiddetin sürekli yaşanmışlığı bu sonucu ortaya çıkarıyor. Şiddet, tepki gerektiren bir davranış haline gelirse devam etmez. Dayak, geleneksel disiplin yöntemi olmaktan çıkarılmalı. Toplum bu konuda eğitilmeli. Çünkü dayak bir kültür sorunu ve bunu kabullenmişlik var.'' 
     
</TEXT>
</DOC>
