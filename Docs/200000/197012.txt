<DOC>
<DOCNO> 197012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun15.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılar İsyanyol basınında... 
</HEADLINE>
<TEXT>

     İstanbul'da dün meydana gelen bombalı saldırılar, İspanyol basınının bugün manşetlerine taşınırken, ''El Kaide, Türkiye'yi istikrarsızlaştırmaya teşebbüs ediyor'' denildi. 
     El Pais gazetesi, ''İstanbul'da İngiliz çıkarlarına yönelik iki saldırıda, 27 ölü 450 yaralı'', ''Saldırılar, Türkiye'nin istikrarını ve Avrupa'ya yakınlaşmasını tehdit ediyor'', ''İki saldırı İstanbul'da terör estirdi'' başlıklarını kullandı. 
     Gazete, terörist saldırıların özellikle Türk ekonomisinin toparlanmasını ve AB'ye yakınlaşmayı tehdit ettiğini belirtti. 
     Saldırıyla ilgili haberlere 5 sayfa ayıran gazete, Başbakan Recep Tayyip Erdoğan'ın terörist saldırılara karşı ''eksik çalıştığı gerekçesiyle MİT yetkililerini azarladığını'' iddia etti. 
     El Mundo gazetesi de, haberinde ''El Kaide, İstanbul'da İngiliz hedeflerine karşı bir katliamla Bush ve Blair'e meydan okuyor'' başlığını kullandı. 
     Gazete, BM kaynaklarına dayanarak da, ''Terör örgütü El Kaide, kimyasal silah kullanmaya hazırlanıyor. Bu bir an meselesi. El Kaide, yeni bir 11 Eylül yaratmak için yeni kolay hedefler arıyor'' diye yazdı. 
     La Vanguardia gazetesiyse ''Türkiye'ye karşı El Kaide'nin korkunç darbesi'' başlığı altındaki haberinde, ''El Kaide'nin haritası, 5 gün içinde gerçekleşen dünkü ikinci saldırıda gösterdi ki NATO'nun anahtar bir ülkesi'' ifadelerini kullandı. 
     Sosyolog Manel Castells da, ''11 Eylül sonrasında bir ilk ve bir son'' başlığı altında şu yorumu yaptı 
     ''Terör ve dehşet politikası, karşılıklı olarak beslenerek bir yıkım spiralinde devam ediyor. Ve aşırı İslami grupları ezmek ve Ortadoğu'yu kontrol etmek için başlayan savaş, onlarca yıldır süren Batılı güçlerin petrol şirketleri, diktatörle ittifakları üzerine dokuduğu hassas dengelerin altını kazıyarak sona erebilir.'' El Razon gazetesi, ''İstanbul'daki saldırıyla 11 Eylül saldırısı sonrasında İslami terörizmin kurbanları 500'e yükseliyor'', ABC gazetesi de ''El Kaide terörü, Batı'nın başlıca Müslüman ittifakı olan Türkiye'ye taşıyor'' başlıklarını attı. 
     
</TEXT>
</DOC>
