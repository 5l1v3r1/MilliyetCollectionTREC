<DOC>
<DOCNO> 176099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/akyol.html </URL>
<DATE> 2003/08/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İkinci yılında AKP 
</HEADLINE>
<TEXT>

   
   TEK Parti devrinde siyasi kültürümüz, devlet eliyle çizilmiş bir ak - kara tablosunun içine sıkışmıştı Bir tarafta Kemalizm, öbür tarafta "irtica" ve "vatan hainliği" 
   Bu yüzden, Karabekir Paşa gibi bir Milli Mücadele komutanı bile "hain" diye suçlanmış, Halide Edip, Hüseyin Cahit gibi aydınlar susturulmuş, 'sol Kemalist' Kadro dergisi bile kapatılmıştı. 
   Devrim dönemlerinde böyle olur. 
   Bugün ise Türkiye'de, sosyal gelişme sayesinde, hem sosyal katmanlar hem siyasi düşünceler çeşitlilik kazanmaktadır Artık muhafazakar, liberal, sosyal demokrat, sosyalist düşünceler var. 
   Gelişmiş ülkelerdeki akımlar... 
   Eski ikili şablona takılıp kalmış olanlar, sosyal gelişmenin yarattığı bu fikri zenginleşmeyi anlayamıyor fikri zenginleşmeyi eski şablonlarla suçluyorlar. 
   
   HALBUKİ Tayyip Erdoğan'ın önsözünü yazdığı "Muhafazakar Demokrasi" adlı kitap, İslamcılığın muhafazakar demokrasiye dönüşmesini anlatıyor. 
   Dr. Yalçın Akdoğan'ın zengin bir akademik kaynakçayla yazdığı bu kitap, Fethi Okyar'dan Menderes'e, Özal'a uzanan "muhafazakar liberal" sosyo politik devamlılığa, AKP'nin sahip çıktığını gösteriyor. 
   Kitaptan bir bölüm 
   "Liberalizm ile muhafazakarlık birçok alanda işbirliği ve uzlaşma içinde olmuş, bu ilişki zaman zaman ilkesel bir tavır birlikteliğine dönüşmüştür... Tocqueville ve Hayek gibi büyük düşünürlerin muhafazakar mı, liberal mi oldukları uzun süre tartışılmış, bakış açılarına göre muhafazakar veya liberal sayılmışlardır." Sf. 40 
   Muhafazakarlık - Liberalizm ilişkisi bizde daha güçlü olmuştur. Çünkü, egemen "bürokratik merkez" karşısında, muhalif "kenar"daki kitleler hem kültürel değerleri hem ekonomik teşebbüsleri için 'serbesti' isteyegelmişlerdir. 
   Emre Kongar, haklı olarak, bu merkez - kenar farkını, "devletçi seçkinler" ve "gelenekçi liberaller" olarak niteler. 
   
   TAYYİP Erdoğan ve arkadaşlarının politik başarısı, bu Menderes - Özal çizgisindeki "kenar"ı temsil edebilmelidir. Oktay Ekşi, haklı olarak, eski merkez sağ partilerden birinin lideri için "CHP'li olacakken yanlışlıkla merkez sağa gitmiş izlenimi veriyor" diye yazmıştı. 
   Halbuki Erdoğan ve arkadaşları bu kitlelerin gözünde daha sahici ve inandırıcı oldukları için yüzde 34 oy aldılar, bugün oranları daha da yükselmiş gözüküyor. 
   Çünkü, Türkiye uzun koalisyonlar kargaşasından sonra AKP ile istikrarı tanıdı. Ekonomi iyi gidiyor... AKP, hakkındaki "şariatçılık" korkularını adım adım gideriyor... Yönünün Batı olduğu belli... 
   Elbette Erdoğan ve arkadaşlarına "madem değiştiniz, öyleyse referansınız 6 Ok olsun" denilemez. 
   Menderes ile İsmet Paşa'nın, Özal ile Erdal İnönü'nün farkı gibi... Elbette "muhafazakar demokrasi" farklı olacaktır Ama elbette rejimin kuralları içinde, bu konuda daha fazla güven vererek. 
   Ve elbette "devletçi seçkin" olmanın imtiyazına sahip kesimler de artık 'tek fikirli' bir ülkede yamadıklarını görmeli, gelişmiş, çeşitlenmiş Türkiye'yi içlerine sindirmeli, eski "zinde kuvvetler" veya "genç subaylar " tertiplerine girmemelidir. 
   
      
   
</TEXT>
</DOC>
