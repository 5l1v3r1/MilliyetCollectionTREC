<DOC>
<DOCNO> 183053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/bbas.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Örs devri bitti 
</HEADLINE>
<TEXT>

      
   Demirel kabul etti 
   BASKETBOL A Milli Takımı başantrenörü Aydın Örs, 3,5 yıldan bu yana sürdürdüğü görevinden dün yaptığı yazılı açıklama ile istifa etti. 2003 Avrupa Şampiyonası'nda Milli Takım'ın ilk turda elenmesinin ardından eleştiri oklarına hedef olan ve İsveç'ten "istifası cebinde" dönen Örs, dün sabah Federasyon Başkanı Turgay Demirel ile biraraya gelerek kararını bildirdi. Demirel de, Örs'e teşekkür ederek istifa mektubunu kabul etti. 
   
   Acele edilmeyecek 
   ÖRS'ÜN istifası sonrası yeni coach arayışına giren Basketbol Federasyonu, Milli Takım'ın 2005 Elemeleri'ne uzun bir süre olması nedeniyle "aceleci davranmama" kararı aldı. Yönetim Kurulu'nun, dün yaptığı toplantıda Yugoslav orijinli coachlar ağırlık kazanırken, özellikle Svetislav Pesic, Zeljko Obradovic ve Bogdan Tanjevic gibi isimler üzerinde yoğunlaşıldığı da öğrenildi. Bu arada Örs'ün ardından yardımcı antrenör Çetin Yılmaz da istifa etti. 
   
   Veda mektubu 
   "Yaklaşık 3.5 yıldır büyük bir gurur ve onur ile taşıdığım görevden ayrılma kararı vermiş bulunmaktayım. Böylece 2004 Olimpiyatlarına katılma vizesi alabilmek için yola çıkan ve 2003 Avrupa Şampiyonası'nda bu hedefi yakalayamayan A Milli Takımımızın teknik sorumlusu olarak gereğini yerine getirmiş olduğuma inanıyorum. Çalıştığım süre içerisinde bana olan güvenlerine paralel desteklerini esirgemeyen başta Federasyon Başkanı Turgay Demirel olmak üzere yönetim kurulu üyelerine, özellikle büyük özveriyle çalışan Doğan Hakyemez ile Çetin Yılmaz'ın yanı sıra idari ve teknik konularda her an yanımda olan ekipteki tüm yardımcı arkadaşlarıma, 2001 Avrupa Şampiyonası'nda final oynayarak Türk spor tarihine geçen ve bana hayatımın en önemli sportif başarılarından birini yaşatan değerli oyuncu kardeşlerime, yol gösterici ve destekleyici yayınlarıyla bize önemli katkılarda bulunan bütün basın camiasına, son olarak da benden hiçbir zaman ilgi ve sevgisini eksik etmeyen spor kamuoyuna en içten teşekkürlerimi sunar bu kararımın basketbolumuz için hayırlı olmasını dilerim." 
   
   Milli karnesi    Genç Milli Takım 1984 - 87, 91 - 92 
   İki Balkan Şampiyonluğu, bir Avrupa 8.'liği 
   Ümit Milli Takım 1995 - 96 
   Avrupa 4.'lüğü 
   A Milli Takım 1999 - 2003 
   2001 Avrupa Şampiyonası 2.'liği, 2002 Dünya Şampiyonası 9.'luğu, 2003 Avrupa Şampiyonası finalleri 1.tur. 
   
   
</TEXT>
</DOC>
