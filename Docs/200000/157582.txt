<DOC>
<DOCNO> 157582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/yasam/yas02.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtinayla tıkalı damar açılır 
</HEADLINE>
<TEXT>

İngiltere'de geliştirilen mini robotlarca yapılan by - pass ameliyatlarında göğüs açılmıyor, kan nakline gerek olmuyor, kalp ise fonksiyonlarını yitirmiyor... 
     NEVSAL ELEVLİ Londra 

     Mikro robotlar sayesinde hastanın göğsünü açmadan koroner by - pass operasyonu yapmayı başaran İngiliz doktorlar tıp dünyasında bir ilke imza attı. 
     Londra St.Mary's Hastanesi'nde dört hasta üzerinde başarıyla uygulanan yeni tekniğin, eski yöntemlere göre daha güvenilir ve daha süratli olduğu belirtiliyor. 
     Yeni teknikte kalbin yüksek çözünürlükte üç boyutlu görüntülerini kullanan doktorlar, göğsü açmadan kalbe soktukları küçük robotlar sayesinde tıkanan damarları açabiliyor. 
     
     Çabuk iyileşiyor 
     Operasyonları gerçekleştiren cerrah Roberto Casula, mikro robotik ameliyatların hastaya birçok fayda sağladığına dikkat çekerek şöyle konuştu "Endoskopik ameliyatlarda enfeksiyon riski azaldığı gibi hastanın iyileşme süresi de kısalıyor. Ameliyat yarası da çok küçük olduğu için hastaya büyük rahatlık sağlıyor. Kan nakline de gerek kalmıyor. Ameliyat sırasında kalp fonksiyonlarını yitirmediği gibi ciğerler de fazla incinmiyor." 
     
     

</TEXT>
</DOC>
