<DOC>
<DOCNO> 164065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yazar/bila.html </URL>
<DATE> 2003/06/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Meslek liseleri ve istihdam 
</HEADLINE>
<TEXT>

     Konuyla ilgili tartışmalar sürüyor. 
     Bu tartışma süreci içinde meslek liselerinin pek gündeme gelmeyen bir yönüne TÜSİAD tarafından dikkat çekildi 
     "Mesleki eğitim - istihdam eşleşmesi." 
     Yönetim Kurulu üyesi Arzuhan Yalçındağ başkanlığında Ankara'ya gelen TÜSİAD heyeti, Milli Eğitim Bakanı Hüseyin Çelik'le görüştü. Meslek liselerinin kuruluş amacına uygun olarak özel sektörün istihdam gereksinmesiyle eşgüdümlü hale getirilmesi önerisini Bakan'ın dikkatine sundular. 
     Nitelikli ara insan gücü yetiştirmeyi hedefleyen meslek liseleri ile özel sektör arasında eşgüdüm oluşturulması ve meslek liseliler ile istihdam eşleşmesi yapılması üzerinde önemle durulması gereken bir yaklaşım. Heyet bu amaçla meslek liselerinde sanayi kuruluşlarında pratik eğitimi kapsayan "dual eğitim"e geçilmesini öneriyor. Sanayiin eleman talebi dikkate alınarak meslek liselerinin revize edilmesini ve buna özel sektörün katkıda bulunmasını öneriyor. 
     Bu amaca yönelik olarak özel sektörün kendi alanlarında meslek liseleri kurması, mevcutların güçlendirmesi ve her yıl belli bir kaynağı bu okullara katkı payı olarak ayırması TÜSİAD'ın geliştirdiği öneriler arasında yer alıyor. 
     Meslek liselerine ve nitelikli ara insan gücünün özellikle gelişmekte olan ülkeler için ne kadar önem taşıdığı açık. Bu nedenle söz konusu okulların ve bu okul mezunlarının desteklenmesi, özellikle de istihdam eşleşmesi yapılarak, bu insan gücünün sanayie kazandırılması desteklenmesi gereken bir proje. 
     Meslek liselilerinin üniversiteye giriş soruna gelince... 
     Eğitim uzmanlarının da önerdiği gibi TÜSİAD da, söz konusu öğrencilerin kendi alanlarında üniversiteye girişlerinin desteklenmesi gerektiğini savunuyor. Ancak bunun alanlarıyla sınırlı olması gerektiğine inanıyor. Bu ilkenin kabul edilmesi halinde genel lise mezunları aleyhine bir uygulamanın da önüne geçileceğini vurguluyor. 
     İstihdam eşleşmesi ve kendi alanlarında yükseköğrenimin özendirilmesiyle, meslek liselerinin kuruluş amaçlarına daha uygun bir işlev kazanacağı savunuluyor. Bu yönde dünya uygulamalarından da örnekler veriliyor. 
     Bu yaklaşım, genel liseler ve meslek liseleri bir arada düşünüldüğünde ülke ekonomisi, işsizlik sorunu ve fırsat eşitliği açısından daha gerçekçi görülüyor. 
     
     

</TEXT>
</DOC>
