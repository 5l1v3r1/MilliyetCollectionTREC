<DOC>
<DOCNO> 183914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko23.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Türkiye'nin ''Irak'a asker'' kararını almasını bekliyoruz 
</HEADLINE>
<TEXT>

     İngiltere Büyükelçisi Peter Westmacott, ''Türkiye'nin Irak'a asker gönderme kararı alacağını umuyoruz'' dedi. 
     Ankara'daki ikametgahında gazetecilerle yemekli sohbet toplantısı düzenleyen Westmacott, bir soru üzerine, İngiltere'nin Irak'taki koalisyonun anahtar bir üyesi olduğunu ve Irak'ı güvenli bir yer haline getirme sorumluluğunu çok ciddiye aldığını belirterek, şunları kaydetti 
     ''Türkiye Irak'ı çok iyi bilen bir ülke. Irak ile çok yakın tarihi, kültürel, ekonomik ilişkileri var. Umuyorum bu ülkede istikrarı sağlamak için yapılan çalışmalara asker göndermek suretiyle katkıda bulunacaktır.'' Bu arada Büyükelçi Westmacott, önümüzdeki hafta savunmayla ilgili iki üst düzey İngiliz heyetinin Türkiye'ye geleceğini söyledi. 
     Westmacot, bu kapsamda kabine üyesi, Silahlı Kuvvetler'den sorumlu devlet bakanı sıfatıyla Adam Ingram başkanlığındaki ilk heyetin Milli Savunma Bakanı Vecdi Gönül ile görüşeceğini, İngiltere Genelkurmay Başkanı Michael Walker'ın da Genelkurmay Başkanı Orgeneral Hilmi Özkök ile görüşmek üzere Türkiye'ye ilk ziyaretini gerçekleştireceğini kaydetti. 
     Büyükelçi Westmacott, bir başka soruya karşılık, bu heyetlerin Türk yetkilileriyle görüşmelerinde Irak konusunun da ele alınacağını söyledi. 
     
     AB ÜYELİĞİNİ DESTEKLİYORUZ 

     İngiltere Büyükelçisi Westmacott, İngiltere olarak Türkiye'nin Avrupa Birliği'ne AB üyeliğini desteklediklerini ve bu nedenle hazırlık sürecinde yardımcı olmak istediklerini söyledi. Westmacott, Türkiye'nin AB üyeliğine ''zamanı geldiğinde'' hazır olması için, yardımcı olmak üzere, insan hakları ve sivil toplumun güçlendirilmesinden, hukuki-idari yapının geliştirilmesine uzanan bir dizi alanda çalışmalar yürüttüklerini ve Türk yetkililerle birlikte çalıştıklarını belirtti. 
     Büyükelçi Westmacott, İngiltere ile Türkiye arasında şu anda 6 milyar dolar olan ikili ticaret hacmini en geç 2010 yılında 10 milyar dolara çıkarmak arzusunda olduklarını ifade etti. Westmacott, Türkiye ile İngiltere arasındaki ekonomik ve ticari ilişkilerinin düzeyinin memnuniyet verici olduğunu, ''ancak bu ilişkileri daha da iyileştirmek için yapılacak çok şey bulunduğunu'' belirtti. 
     
     ''YABANCI YATIRIMCILAR İÇİN SORUN VAR'' 

     Peter Westmacott, Türkiye'ye gelen yabancı yatırımların düşük düzeyiyle ilgili bir soru üzerine ise ''bu alanda sorun bulunduğu'' karşılığını verdi. 
     Türkiye'nin özellikle son bir kaç yılda yabancı yatırımcıların güvenini sağlayamadığını belirten İngiltere Büyükelçisi, Türk hükümetinin ya da Türk ortakların sözleşmelerden doğan yükümlülüklerini yerine getirmediği bazı örneklerin görüldüğünü söyleyerek, bunun yabancı yatırımcılarda endişe yarattığını ifade etti. 
     Westmacott, uyuşmazlıklarda tahkim sisteminin etkili olmadığını, sorunun yargıya taşınması durumunda da yargı sürecinin hızlı ve etkili işlemediğini iddia ederek, bütün bunların yabancı yatırımcılarda tereddüt yarattığını savundu. 
     Büyükelçi Westmacott, ''Sözleşmelere riayet edilmesi, yargı sürecinin hızlı ve etkin, kamu düzeninin de düzgün işlemesi durumunda sorunun çözüleceğini'' söyledi. 
     Westmacott, edindiği izlenime göre, mevcut hükümetin ve Türk iş dünyasının çoğunluğunun bu sorunun bilincinde ve çözme kararlılığında olduğunu da sözlerine ekledi. 
     
     ''TECRÜBEMİZDEN YARARLANABİLİRSİNİZ'' 

     Peter Westmacott, İngiltere'nin sancılı ve güç bir özelleştirme deneyimi yaşadığını hatırlatarak, Türkiye'nin başta elektrik piyasasının serbestleştirmesi ve su piyasası mevzuatının yeniden düzenlenmesi konusunda bu deneyimlerden yararlanabileceğini belirtti. 
     ''Bizim tecrübemizden yararlanmakla bizim hatalarımızdan kaçınabilirsiniz'' diyen Büyükelçi, bu konuda Türk yetkilileri bilgilendirdiklerini de sözlerine ekledi. 
     
</TEXT>
</DOC>
