<DOC>
<DOCNO> 154151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/spor/aspo.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Fenerbahçe ile söz kesen Luis Fernandez, milli golcüyü veto etti 
</HEADLINE>
<TEXT>
ŞÜKÜR'Ü İSTEMEM İBRAHİM'İ ALIN 
Fransız Teknik Adam, Sarı-Lacivertli yönetimden haber beklerken, isteklerini de bildridi santrafor olarak Marsilya'lı Bakayoko, oluşturulacak genç kadro ve işinde mutlak hakimiyet 
     Taraftar desteği 
     TARAFTARLAR için fenerhaber.com internet sitesinde yapılan teknik direktör kim olsun anketinde yüzde 71.4 ile büyük destek bulan Fransız Teknik Direktör Luis Fernandez, Hakan Şükür'ü veto etti. Milli golcümüzün istediği tipte bir santrfor olmadığını, iki gün önceki görüşmede yönetici Hakan Bilal Kutlualp'e ileten ünlü hoca, Marsilya'da top koşturan Fildişi Sahili asıllı forvet İbrahim Bakayoko'yu istedi. 
     
     Takımı inceledi 
     PARİS'TEKİ görüşme sırasında daha önce Sadettin Saran'dan alıp izlediği kasetler doğrultusunda takım hakkında görüşlerini ileten Fernandez, takımın bloklar arasında büyük boşluklar verdiğini ve öncelikli olarak bu sorunun giderilmesi gerektiğini söyledi. Transfer döneminde genç bir takım oluşturulmasından yana olan ünlü hoca bu konudaki tek istisnasının defans bloğunun ortası olduğunu vurguladı. 
     
     Tecrübeli defans 
     POPESCU'NUN Galatasaray'ın geçmiş dönemdeki başarısında önemli bir isim olduğunu hatırlatan bir konuşma yapan Fernandez, Kutlualp'e tecrübeli bir defans oyuncusu istediğini ve yaşının önemli olmadığını ifade etti. Geçtiğimiz hafta ilgilenilen Frank de Boer, bu nedenle gündeme daha kuvvetli olarak geldi. Pazartesi günü İstanbul'a gelmesi beklenen ve Başkan Yıldırım ile bir görüşme yapacak olan Fernandez anlaşırsa hemen imza atacak. 
     
     Okul sorunu çözüldü 
     HAKAN Bilal Kutlualp ile yaptığı görüşme sırasında Fenerbahçe'yi genel hatlarıyla beğendiğini de vurgulayan Luis Fernandez, periyodik olarak yönetime rapor verebileceğini ama onun dışında işi konusunda kimse ile diyaloğa girmeyeceğini özellikle vurguladı. Bu arada Sarı - Lacivertli yöneticiler, çocuklarının eğitimine büyük önem veren Fernandez'i bu konuda da ikna etti ve okul sorununu da kısa sürede çözüme kavuşturdu. 
     
Blackburn ile ipleri kopardı      BLACKBURN Rovers Kulübü, Hakan Şükür ile sezon sonunda yollarının ayrılacağını açıkladı. İngiliz yöneticiler, "Bizim Hakan Şükür için çarpıcı bir transfer önerisi getirecek durumumuz yok" ifadesini kullandılar. Blackburn'de sadece iki gol atan Hakan'ın büyük bir olasılıkla Türkiye'ye geri döneceği belirtilirken, yıldız oyuncuyla Beşiktaş ve Gençlerbirliği'nin de ilgilendiği öğrenildi. 
     


SPOR 





























</TEXT>
</DOC>
