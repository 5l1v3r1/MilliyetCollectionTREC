<DOC>
<DOCNO> 177218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko36.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Memur zammı enflasyonun altında kalmayacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 2003 yılında memura yapılacak zammın enflasyonun altında kalmayacağını belirterek, "Kamuda çalışan işçilere 2004 yılı ile ilgili olarak vermiş olduğumuz oranın altında zam artışı söz konusu değil" dedi. 
     Başbakanlık Merkez binasında, memur sendikaları ile yaptıkları toplu görüşme toplantısının ardından açıklama yapan Devlet Bakanı Şahin, memurlara 2004 yılında yapılacak zamma ilişkin olarak "genel bütçe içinde memur maaşlarının, 2004 yılında 2003 yılındaki büyüklüklerden daha fazla olmasına özen göstereceğiz" diye konuştu. 
     Şahin, 2004 yılında memur maaşlarının 2003 yılına göre oransal olarak da daha üstte olacağına işaret ederken, memura yapılacak zam konusunda herhangi bir rakamın şimdi telaffuz edilmesinin zor olduğunu ifade etti. 
     Bakan Şahin, 2003 yılı ile ilgili olarak sendikaların kayıpları olduğu şeklinde görüşlerinin bulunduğunu hatırlatarak, "2003 yılı ile ilgili olarak memurlara, verilebileceğin azamisi verilmeye çalışıldı. Nitekim 2003 yılında düşük maaş alanlara yüzde 30.8 oranında artış sağladık. Dolayısıyla 2003 yılının memurlar açısından, bütçe açısından, bütçeden görülen ödenekler açısından bir eksiklik olmadığını ifade ettik. Ama sayın Akyıldız, bu konunun araştırılmasını istedi. Bu konuda bir komisyon kurulmasına karar verdik" diye konuştu. 
     
</TEXT>
</DOC>
