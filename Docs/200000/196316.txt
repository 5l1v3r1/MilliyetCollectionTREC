<DOC>
<DOCNO> 196316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun14.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, Türkiye ve Yunanistan'ı patlayıcılar için uyarmıştı" 
</HEADLINE>
<TEXT>

     ABD'nin, yaklaşık bir ay önce Türkiye ve Yunanistan'a Irak'tan çok miktarda patlayıcı madde çıkarıldığı uyarısında bulunduğu öne sürüldü. 
     Atina'da yayımlanan Katimerini gazetesi, ''üst düzey bir Yunanlı yetkiliyi'' kaynak gösterdiği haberinde, Amerikan kaynaklarının bir ay kadar önce Türk ve Yunan güvenlik birimlerine, Irak'tan batı sınırı yoluyla, büyük bir olasılıkla Batı'da büyük bir terörist saldırıda kullanmak niyetiyle, çok miktarda patlayıcı çıkarıldığı uyarısı yaptıklarını yazdı. 
     Türk ve Yunan güvenlik birimlerinin yoğun araştırmalarına rağmen hiçbir şey bulunamadığını kaydeden Katimerini, bu patlayıcıların geçen Cumartesi günü İstanbul'da yapılan saldırıda kullanılıp kullanılmadığının da bilinmediğini kaydetti. 
     Bu arada Yunan basını, Yunanistan Gizli Servisi EYP ve diğer güvenlik birimlerinin İstanbul'daki saldırıdan sonra yüksek düzeyde alarma geçtiğini yazdı. 
     Ülkedeki Müslümanlar ve göçmen grupların, uluslararası ''İslami terörizmle'' bağlantıları olup olmadığının dikkatle araştırıldığını kaydeden gazeteler, üst düzey yetkililerin rahatsız edici bulguya rastlanmadığını da belirttiklerini vurguladı. 
     Yunan basını, ülke genelinde sinagoglar, İsrail Büyükelçiliği ve diğer olası hedeflerin korunmasına yönelik önlemlerin artırıldığını da kaydetti. 
     
</TEXT>
</DOC>
