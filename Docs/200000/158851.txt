<DOC>
<DOCNO> 158851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko01.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Bu ülkede binlerce Kemal Derviş var... 
</HEADLINE>
<TEXT>

     Sanayi ve Ticaret Bakanı Ali Coşkun, ''bu yıl 72 milyar dolar borç ödenecek. Ödenemez dediler. Çünkü onların Kemal Derviş'i yok dediler. Bu ülkede binlerce Kemal Derviş var'' dedi. 
     Erzincan 1. Ekonomi Zirvesi'nde konuşan Coşkun, 2001 yılında ülkenin yaşadığı krizin basit bir kriz olmadığını belirterek, kendilerinin de enkaz edebiyatı yapmak istemediklerini, ancak herşeyin de bilinmesi gerektiğini bildirdi. Mazeret arama lüksleri bulunmadığını vurgulayan Bakan Coşkun, 3 Kasım seçimlerinde Türkiye'de demokrasinin var olduğunun gözlendiğini kaydetti. ''Halk bir partiyi iktidara getirdi. Aslında Türkiye'de ekonomik bunalımdan da öte güven bunalımı vardı. IMF'den başka sığınacak yer de kalmamıştı'' diyen Coşkun, Türkiye'ye Uluslararası Para Fonu'nun IMF kendiliğinden gelmediğini söyledi. 
     Coşkun, şöyle devam etti 
     ''Ben 1999 Eylülü'nde ve 2002 Ocak ayında dönemin başbakanı Bülent Ecevit başkanlığındaki bir heyet ile beraber ABD'ye gittim. IMF'ye yalvardık. Türkiye'de bu kadar teslimiyetçi politikalar üretildi. Bu yıl 72 milyar dolar borç ödenecek. Ödenemez dediler. Çünkü onların Kemal Derviş'i yok dediler. Bu ülkede binlerce Kemal Derviş var. İlla Kemal Derviş olabilmek için İngilterelerde, Amerikalarda mı okumak gerekiyor. Ben anamın ördüğü yün çoraplarla okula gittim. Bir çiftçinin, bir köylünün çocuğunun da bakan olacağına saygı göstermek lazım. Hala bunu içine sindiremeyenler var.'' 
     
     YENİ BİR BARIŞ YASASI MI 
     SSK'nın 4 katrilyon, Bağ-Kur'un 11 katrilyon liralık prim alacağının tahsil edilemediğini belirten Coşkun, bu kurumların tahsil edilemeyen alacakları ile ihracatçıların kambiyo rejiminden doğan sorunları konusunda çalışmalar yapıldığını söyledi. Bakan Coşkun, ''bu memleket kendi kaynaklarını üreterek borçlarını ödeyecektir'' dedi. 
     Bu arada KDV sisteminin kontrol dışına çıktığını, Türkiye'de ölen bir insan için bile morgda ve gömülürken KDV alındığını kaydeden Coşkun, ''KDV'deki dengesizlikler de giderilecek. Çünkü OECD ülke insanları içinde en fazla vergi ödeyen bizim insanımız'' şeklinde konuştu. 
     Devletin son 10 yıldaki israfının 195 milyar dolar seviyesinde olduğunu bildiren Coşkun, Türkiye'yi bu israftan kurtaracaklarını, kamuda yeniden yapılandırmanın mutlak surette gerçekleştirileceğini söyledi. 
     Bakan Coşkun, Türkiye'nin batısı ile doğusu arasında gelir dağılımındaki adaletsizliğinin çok büyük olduğunu belirterek, ''inançlarımız, törelerimiz olmasa bu durum Türkiye'yi patlamaya götürürdü'' dedi. 
     Coşkun, demokrasi, insan hakları ve her türlü özgürlüğün ülkeye getirileceğini kaydederek, kendileri hakkında yazılanlara saygı duyduklarını ama bunları yazanların da birgün doğruları göreceğini kaydetti. 
     
     HÜKÜMETİN GELECEKTE YAPACAKLARI... 
     Konuşmasında hükümetin gelecekte yapacağı icraatlardan ana başlıklar da sunan Coşkun, bunlar arasında bürokratların performanslarına göre ücret alması, küçük ve orta boy işletmelerin KOBİ sergi ve fuarlara katılımına destek verilmesi, yabancı sermayenin önündeki tüm engellerin kaldırılmasının bulunduğunu bildirdi. Türkiye'nin önünde teknoloji sorunu bulunduğunu, bunun için de teknolojiyi geliştirme bölgeleri kurulacağını ifade eden Bakan Coşkun, ''üç bölgede bunları kurduk. Önemli sonuçlar alınmaya başlandı. 12 sanayi bölgesinde daha bu tarz bölgeler kurulacak'' dedi. 
     Coşkun, bu arada esnaf ve sanatkarlar, Türkiye Odalar ve Borsalar Birliği TOBB kuruluş ve hal yasalarının en kısa zamanda çıkarılacağını söyledi. 
     Öte yandan Bakan Coşkun, Erzincan'ın ihtiyaçları arasında bulunan Fen Edebiyat Fakültesi için kuruluş izninin çıktığını, Türk Patent Enstitüsü ve Küçük ve Orta Ölçekli Sanayiyi Geliştirme ve Destekleme İdaresi Başkanlığı'nın KOSGEB kentte birer temsilcilik açağını, Türk Standardları Enstitüsü'nün TSE de temsilciliğini genişleteceğini kaydetti. Erzincan OSB'nin finansman ihtiyacının sağlandığını belirten Bakan Coşkun, pancar üreticisinin de alternatif ürün ekimine yönlendirileceğini bildirdi. 
     
</TEXT>
</DOC>
