<DOC>
<DOCNO> 178441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun46.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Leonardo Da Vinci'nin paha biçilmez tablosu çalındı... 
</HEADLINE>
<TEXT>

     Leonardo Da Vinci'nin paha biçilemeyen bir tablosu, İskoçya'da özel bir koleksiyondan çalındı. 
     Da Vinci'nin 16. Yüzyılın başında yaptığı ''Madonna ve Yün Eğiren'' adlı tablonun, İskoçya'daki Drumlanrig Şatosu'ndan yerel saatle 10 00 TSİ 13 00 civarında çalındığı bildirildi. 
     Polis, tablo çalındığı sırada koleksiyonun halkın ziyaretine açık olduğunu, hırsızların kolayca tabloyu duvardan alıp gittiklerinin sanıldığını açıkladı. Açıklamada, içinde 4 kişinin bulunduğu beyaz bir Wolkswagen marka aracın soygunla bağlantısı olabileceği kaydedildi. 
     Leonardo'nun bu tabloyu, 1500-1510 yılları arasında Kral 12. Louis'nin sekreteri Florimand Robertet için yaptığı düşünülüyor. 
     Sanat uzmanı David Lee, tablonun teorik olarak milyonlarca sterlin değerine satılabileceğini, ancak gerçekte satılmasının imkansız olduğunu, bu tablodansa kraliyet mücevherlerini satmanın daha kolay olduğunu söyledi. 
     
</TEXT>
</DOC>
