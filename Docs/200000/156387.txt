<DOC>
<DOCNO> 156387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko13.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel'in ihracat hedefi, 1 milyar 300 milyon dolar 
</HEADLINE>
<TEXT>

     Vestel Elektronik Sanayi ve Ticaret A.Ş. Yönetim Kurulu Başkanı Ahmet Nazif Zorlu, Vestel'in bu yıl 7.5 milyon adet televizyon üretimi ve 1 milyar 300 milyon dolarlık ihracat hedeflediğini söyledi. 
     Vestel Elektronik Olağan Genel Kurulu'nda konuşan Zorlu, geçen yıl ihracatlarını ve istihdamlarını artırdıklarını belirterek, Rusya'daki fabrikalarının inşa halinde olduğunu kaydetti. 
     Zorlu, ''Rusya'da ilk üretim yılında 1 milyon adet televizyon, ikinci yıl 2 milyon adet televizyon üretimi hedefliyoruz. Avrupa'daki pazar payımız yüzde 20, buradaki hedefimiz ise yüzde 30'' dedi. 
     Vestel'in Avrupa'da üretici olarak 1. sıraya yükseldiğini anlatan Zorlu, geçen yılki üretimlerinin yaklaşık 6 milyon 400 bin adet olduğuna işaret etti. 
     Zorlu, ''Bu yıl televizyon üretimi için 7.5 milyon adet hedef koyduk. İhracatımızı geçen yıl 1 milyar 100 milyon dolarla kapattık. Bu yılki ihracat hedefimiz de 1 milyar 300 milyon dolar'' dedi. 
     Vestel'in 2002 yılında ihracat lideri olduğunu dile getiren Zorlu, bu liderliği kimseye bırakmaya niyetleri bulunmadığını söyledi. 
     Dijital teknolojiyle ilgili çok güzel projeleri bulunduğunu ve rakiplerinden daha önde olduklarını anlatan Zorlu, ''2006'da dünyada serbest ticaret geliyor. Burada Vestel yerini almak mecburiyetinde. Güçlü bir kurum olarak dünyadaki yerimizi almak en büyük hedeflerimizden'' diye konuştu. 
     Genel Kurul'da 2002 yılı faaliyet raporu onaylandı. Faaliyet raporuna göre şirket, net satışlarını bir önceki yıla oranla yüzde 58 artırarak, 1 katrilyon 454.1 trilyon liraya yükseltti. 
     2002 yılı mali sonuçlarına göre, şirketin net dönem karı bir önceki yıla göre yüzde 33 artarak, 72 trilyon 988 milyar 792 milyon liraya ulaştı. 
     Toplantıda, Vestel'in 2000'li yıllarda çok daha büyük hedeflere ulaşabilmesi için 2002 yılı karının dağıtılmaması önerisi de kabul edildi. 
     
     KAR DAĞITMAMA KARARINA TEPKİ 
     Bu arada, toplantıya katılan şirket hissedarlarından Şükrü Ciğerli, karın dağıtılmamasına itiraz ederek, ''5 yıldır birşey vermiyorlar. Ben, bu şirketin ortağıyım, bana ne gibi fayda sağlıyor'' dedi. 
     Bunun üzerine söz alan Zorlu, Türkiye'de hesap, kitap doğru yapılmazsa eldeki varlıkların da yok olup gideceğini söyledi. 
     Bir ekonomik savaş yaşandığını ifade eden Zorlu, ''Güçlü olmazsanız bu piyasada yok olur gidersiniz. Bizim ülkemiz hasta bir ülke, bizim gibi güçlü kurumları ayakta tutmak her babayiğidin harcı değil'' dedi. 
     2006 yılı için 4 milyar dolarlık ihracat hedefi koyduklarını anlatan Zorlu, ''Biz, 50 yıllık geçmişimize çizik vurmak istemiyoruz, biz gelecek depremlere karşı tedbir alıyoruz. Sizlerin hakkını savunuyoruz'' diye konuştu. 
     
</TEXT>
</DOC>
