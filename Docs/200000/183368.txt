<DOC>
<DOCNO> 183368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun33.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Kaplan Türkiye'den başka ülkeye gönderilemez" 
</HEADLINE>
<TEXT>

     Almanya İçişleri Bakanlığı, yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın, Türkiye dışında bir ülkeye gönderilmesinin söz konusu olmadığını söyledi. 
     İçişleri Bakanlığı sözcüsü Daniel Höltgen, ''Kaplan'ı, Türkiye dışında üçüncü bir ülkeye göndermeye çalıştığımız şeklindeki haberler tümüyle yalandır. Ne böyle bir gayretimiz oldu, ne de iddia edildiği gibi bunun için diğer ülkelere para teklif ettik'' dedi. 
     Kaplan'ı Türkiye'ye iade etmek istediklerini belirten Höltgen, ''Bu nedenle bakanımız Otto Schily, Türkiye'de İçişleri Bakanı Abdülkadir Aksu ile olumlu bir görüşme yapmıştır. Aksu, Schily'ye Kaplan'ın hukuk devleti kurallarına göre yargılanacağı konusunda güvence vermiştir. Adalet Bakanı da, Kaplan'dan işkence yoluyla ifade alındığı şeklindeki iddiaların araştırılacağı konusunda güvence vermiştir'' diye konuştu. 
     Öte yandan Birlik 90 Yeşiller Partisi eski Eş Başkanı Claudia Roth tarafından yapılan yazılı açıklamada da, partinin Federal Meclis'teki bürolarında terör örgütü PKK afişlerinin asılı olduğu şeklindeki haber yalanlandı. 
     Roth, Bavyera Eyaleti İçişleri Bakanı Günther Beckstein'ın iddia ettiği gibi bürolarında terör örgütü PKK afişleri bulunmadığını belirterek, Beckstein'ın kendilerine karşı ''adil olmayan ve çirkin'' bir kampanya yürüttüğünü kaydetti. 
     Roth, Beckstein'ın, terör örgütü PKK konusunu gündeme getirerek Türk kökenli seçmenleri Yeşiller Partisi'ne düşman kılmaya çalıştığını ileri sürdü. 
     Bir Türk gazetesinde, Beckstein'ın Kaplan ile ilgili olarak ''Ukrayna ya da bir Afrika ülkesine göndermek istedik. Bu iş için bu ülkelere yüklü para ödeyecektik. Ama kabul ettiremedik'' şeklinde konuştuğu bildirilmişti. 
     Haberde, Beckstein'ın ayrıca ''Bazı Türkler Yeşiller'i tutuyor. Ama Yeşiller'in Berlin'deki Meclis Grup bürosunda PKK afişi asılı'' şeklinde konuştuğu kaydedildi. 
     
</TEXT>
</DOC>
