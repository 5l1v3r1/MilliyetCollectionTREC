<DOC>
<DOCNO> 166925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur30.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 7. uyum paketi önümüzdeki hafta kesinleşecek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 7. uyum paketinde nelerin olacağının henüz kesinlik kazanmadığını belirterek, bunların önümüzdeki hafta içinde belli olacağını kaydetti. 
     Gül, İngiltere'ye hareketinden önce Esenboğa Havaalanı'nda, MGK'nın yapısına ilişkin düzenlemenin 7. uyum paketinden çıkarılıp çıkarılmadığının sorulması üzerine, ''7. pakette neler olacağı tam henüz belli değil. Tahmin ediyorum, önümüzdeki hafta içerisinde kesinleşecek'' diye konuştu. 
     AB Genel Sekreterliği ve Dışişleri Bakanlığı'nın Adalet Bakanlığı ile işbirliği içinde çalıştığını hatırlatan Gül, şunları söyledi 
     ''Bu çalışmalar netice bulmak üzere. Birçok kanunumuz, mevzuatımız gözden geçiriliyor. Bizim siyasi kriterleri yerine getirmemiz için gerekli düzenlemeleri yapmak niyetindeyiz. 7. paket içerisinde tek tek neler olduğunu şu anda söyleyecek durumda değilim ama tahmin ediyorum ki önümüzdeki hafta içinde belli olacaktır.'' Gül, bir soru üzerine, Londra temaslarında Irak konusunun da gündeme geleceğini ifade ederek, Irak'ın geleceğine ilişkin görüş alışverişinde bulunacağını kaydetti. 
     Gül, kuzey Irak'ın Irak'ın bir parçası olduğunu belirterek, ''Bizim politikamız bütün Irak'a dönüktür'' diye konuştu. 
     Türkiye'nin Musul'da başkonsolosluğunun bulunduğunu, ancak çalışmadığını kaydeden Gül, ''Bu aktif hale getirilecektir. Bunun yanında bazı yerlerde de yeni temsilcilikler açılacak. Çalışmalar yapılıyor. Bazı ilerlemeler söz konusu'' dedi. 
     
</TEXT>
</DOC>
