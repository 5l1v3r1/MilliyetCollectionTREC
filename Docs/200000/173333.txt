<DOC>
<DOCNO> 173333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko02.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun çok isteyeni çıktı Devler yarışıyor 
</HEADLINE>
<TEXT>

     Milli Piyango'nun özelleştirilmesine dönük çalışmaların başlamasıyla birlikte yurt içi ve yurt dışından birçok firma gerek Milli Piyango İdaresi Genel Müdürlüğü, gerekse Özelleştirme İdaresi Başkanlığı nezdinde çeşitli girişimlerde bulundu. 
     Firmalar, piyangonun özelleştirilmesi konusunda yetkililerden bilgi aldı ve bu özelleştirmeyle ilgilendiklerini belirtti. 
     Yetkililer, piyangonun özelleştirilmesi konusuna ilgi gösteren firmalar arasında yurt içinde Oyak, Koç, Doğuş ve Sabancı gruplarının da olduğunu bildirdi. 
     Piyangonun özelleştirilmesine yurt dışında da Yunan Piyango işletmesinin yanı sıra İtalyan Sisal Group, İngiliz Camelot, Fransız Scientific Games ve ABD'li Gtech Corp. ilgi gösteriyor. 
     Bu arada Milli Piyango İdaresi Genel Müdürü İhya Balak, piyangonun özelleştirilmesi işleminin 1 yıl içinde tamamlanabileceğini söyledi. 
     Balak, lisans devri ya da diğer yolla özelleştirme yapılırken, idarenin düzenleyici ve denetleyici kurum olarak çalışmalarını sürdüreceğini belirtti. Çok ciddi bir düzenleme ve denetim yapmadan piyangonun özelleştirilmesinin ileride sıkıntı yaratacağına dikkat çeken Balak, bu tür aksaklıkların önünü önceden keseceklerini de kaydetti. 
     
</TEXT>
</DOC>
