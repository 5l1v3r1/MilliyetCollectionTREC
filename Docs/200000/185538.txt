<DOC>
<DOCNO> 185538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko06.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt Türk Genel Müdürü Faizsiz bono bu yıl hayata geçecek 
</HEADLINE>
<TEXT>

     Kuveyt Türk Genel Müdürü Ufuk Uyan, Körfez sermayesini Türkiye'ye çekmek için öngörülen faizsiz bono enstrümanının altyapısının sağlandığını ve bu yıl içinde hayata geçirilmesinin planlandığını bildirdi. 
     Uluslararası İslami Finans Forumu sırasında A.A muhabirinin sorularını yanıtlayan Uyan, dünyanın en hızlı büyüyen finans sektörü olan islami finans sektörünün yılda 230 milyar doların üzerinde bir parayı yönettiğini bildirdi. 
     Bu kaynağın yeni ürünler geliştirilmesi durumunda daha da büyüyeceğini belirten Uyan, Türkiye'de özel finans kurumlarının sektördeki payının yüzde 2-3 olduğuna dikkat çekti. 
     Varlığa dayalı tahvil gibi yeni ürünlerle çok daha fazla kaynağın Türkiye'ye aktarılabileceğini vurgulayan Uyan, ''Varlığa dayalı tahvil ile hemen gelebilecek 1-2 milyar dolarlık kaynak var. Körfez ve civarındaki ülkeler buna ilgi göstereceklerdir'' dedi. 
     
     5 YIL VADELİ OLACAK 
     Ufuk Uyan, Hazine ve Citibank'la hazırlanmasında ortak çalıştıkları faizsiz bono enstrümanın şu anda altyapısının sağlandığını ifade ederek, şunları söyledi 
     ''Şu anda Türkiye'ye uygun bir yapı oluşturulmuş vaziyette. Dünyada doğrudan aktiflerin satışı üzerine bina edilen varlığa dayalı tahvil çıkarıldı. Türkiye'de ise işletme haklarının satışı üzerine bina edildi. Bunun devri ve yeniden kiralanması üzerine varlığa dayalı tahvil çalışması yapıldı. Bu, 5 yıl vadeli olacak. İkincil piyasası oluşturulacak. Belli kanunlarda değişiklik gerektiği tespit edildi. O değişiklikler yapılacak. Parlamentonun açılışını bekliyoruz. Bu yıl içinde hayata geçirilmesi planlanıyor.'' Uluslararası İslami Finans Forumu'nda Irak ekonomisinin yeniden yapılandırılmasının ele alınacağını hatırlatan Ufuk Uyan, Irak'da öncelikle siyasi istikrarın oluşturulması gerektiğini vurguladı. 
     Kuveyt Türk Genel Müdürü Uyan, ''Yılda 59 milyar dolar potansiyele sahip Irak ekonomisinin yeniden yapılandırılmasında Türkiye önemli bir rol oynayabilir. Zaten ticari faaliyetler başlamış durumda'' dedi. 
     Ufuk Uyan, Kuveyt Türk olarak Irak'da şube açabileceklerini kaydetti. 
     
</TEXT>
</DOC>
