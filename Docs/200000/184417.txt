<DOC>
<DOCNO> 184417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur24.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "YÖK taslağını yoldan geçenler hazırlamadı" 
</HEADLINE>
<TEXT>

     Başbakan Recep Tayyip Erdoğan, yükseköğretim kanunu taslağını, ''yoldan geçenlerin'' hazırlamadığını belirterek, ''Bizi eleştirenler, siyaset yapmak istiyorlarsa, kendilerine uygun partiye girebilirler. O zaman insinler meydanlara millet nasıl ağzının payını veriyor, görürler'' dedi. 
     Erdoğan, Çankırı Huzurevi'nin açılışını yaptı. 
     Burada düzenlenen törende yaptığı konuşmada Erdoğan, Osmanlı'dan kalma bir geleneğin sürdüğünü, Türk insanının yaşlısına önem verdiğini, yaşlısına hürmet eden kültür ve terbiyeden geldiğini vurgulayarak, sosyal devlet olmanın önemine işaret etti. 
     Hükümetin icraatını anlatan Erdoğan, hortumların kesilmesiyle yatırımlara hız verildiğini, hortumlar kesilirken, bu kesimin sesinin fazla çıktığını ve feryat ettiğini ifade etti. 
     ''Yavuz hırsız misali ev sahibini bastırmaya çalıştıklarını'' dile getiren Erdoğan, yolsuzlukların üzerine gitmede kararlı olduklarını kaydetti. 
     Konuşmasında, yükseköğretim kanunu taslağına yönelik eleştirilere de yanıt vermeyi sürdüren Erdoğan, bugüne kadar YÖK Yasası'nın 26 kez değiştirildiğini anımsattı. 
     Taslağın, ''YÖK'e siyaset karışmasın'' gibi ifadelerle eleştirildiğini kaydeden Erdoğan, bu sözleri, ''hiçbir anlamı, gereği olmayan bir ifade'' diye nitelendirdi. 
     
     ''SİYASET ÖCÜ DEĞİL'' 
     Erdoğan, 1995 yılında yapılan anayasa değişikliği ile öğretim üyelerine, siyasi partilerin üst kurullarında görev yapma hakkı tanındığını hatırlatarak, ''Bu siyaset değil mi '' diye sordu. 
     Üniversiteli gençlerin de partilerin gençlik kollarında siyasi faaliyette bulunabildiğini anlatan Erdoğan, ''Siyasetten uzak bir gençlik ve mantık ülke meselelerinden uzak bir mantıktır. Siyaset öcü değil'' dedi. 
     Başbakan Erdoğan, insanların rahat düşünmesi gerektiğini ifade ederek, ''Niye sesleri çıkıyor, şimdi çıkarları gidiyor. Olay bu. Kusura bakmayın deyip olması gerekeni yapacağız. Çağdaş ülkelerde nasılsa onu yapacağız. Başka bir arzumuz söz konusu değil'' diye konuştu. 
     Söz konusu taslağın, bu işin uzmanı pek çok kişinin görüşü alınarak hazırlandığını, ''yoldan geçenler tarafından'' hazırlanmadığını belirten Erdoğan, ilgililere taslak üzerinde ''gelin, tartışalım, müzakere edelim'' dediklerini, ancak olumlu yanıt alamadıklarını söyledi. 
     Erdoğan, ''Gelin diyoruz, gelmiyorsun. Gelmezsen gelme...Kusura bakma, egemenlik kayıtsız şartsız milletindir. Millet de yetkiyi 550 milletvekiline, yani Meclis'e verdi'' dedi. 
     Siyasetten uzak olduğunu iddia edenlerin, hükümeti, ''edep dışı ifadeler kullanarak, hakaret ederek'' eleştirdiklerini anlatan Erdoğan, kendilerinin aynı üslupla cevap vermediğini kaydetti. 
     Olaylara ideolojik yaklaşılmaması gerektiğini belirten Erdoğan, milletin gereken dersi vereceğini ifade etti. 
     ''Eğer serbest siyaset yapmak istiyorlarsa, kendilerine uygun partiye girebilirler. O zaman insinler meydanlara millet ağzının payını nasıl veriyor, görürler. Bir kurumun arkasına sığınmasınlar'' diyen Erdoğan, kendilerinin gerilim istemediğini, bütün dertlerinin ''milletin kaybettiklerini kazanmak olduğunu'' belirtti. 
     Erdoğan, daha sonra huzurevini hizmete açarak, incelemelerde bulundu. 
     
</TEXT>
</DOC>
