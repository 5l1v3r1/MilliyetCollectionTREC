<DOC>
<DOCNO> 152764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun01.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'dan Irak savaşında görevli gazetecilere övgü... 
</HEADLINE>
<TEXT>

     ABD Başkanı George Bush, Irak savaşında görevli olan ve çatışmalarda hayatını kaybeden gazetecileri takdir etti. 
     Bush, Washington'da Hilton Oteli'nde düzenlenen Beyaz Saray Gazeteciler Birliği'nin 89. akşam yemeğinde yaptığı konuşmada, savaşta görevli gazetecilerin, haberleri daha öncekilerden farklı şekilde aktardığını ve ''savaşın tehlikelerini paylaştığını'' belirterek, ''Savaşın görüntülerini daha yakından ve hızlı izledik'' dedi. 
     George Bush, gazetecilerin, askerlerin disiplin, cesaret ve yeteneklerini görme şansını yakaladığını ifade ederek, ''Askeri personel de azim ve cesaretle onlarla yola devam eden gazetecilere çok daha büyük saygı duydu'' diye konuştu. 
     Yemekte yaklaşık 10 dakika konuşan Bush, savaşta hayatını kaybeden gazetecileri andı, ailelerine uzun ömür ve başsağlığı diledi. 
     





</TEXT>
</DOC>
