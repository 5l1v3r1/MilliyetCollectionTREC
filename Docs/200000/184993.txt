<DOC>
<DOCNO> 184993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo13.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - G.Birliği 1-0 
</HEADLINE>
<TEXT>

     Birinci Süper Futbol Ligi'nde, Fenerbahçe, Gençlerbirliği'ni 1-0 yendi 
     
     İlk yarı 

     Sarı-lacivertlilere verilen 1 maç saha kapatma cezası nedeniyle İzmir'de yapılan maçta Fenerbahçe, 50 binden fazla taraftarın desteğini almasına rağmen beklenen futbolu ortaya koyamadı. 
     Fenerbahçe ilk yarı boyunca yeterince organize olamazken, Gençlerbirliği kalesi önünde de gol pozisyonları üretmekte zorlandı. 
     Gençlerbirliği ise hafta içinde UEFA kupası maçı oynamasına rağmen rakibine oranla daha diri bir görüntü sergiledi ve zaman zaman Fenerbahçe kalesi önünde önemli pozisyonlar yakaladı. 
     4. dakikada Gençlerbirliği cezalanı içine giren Kemal, Serkan'ın müdahalesiyle yerde kaldı. Hakem İsmet Arzuman, penaltı kararı verdi. Topun başına gelen Van Hooijdonk, ayağının kaymasının da etkisiyle kötü bir vuruş yapınca meşin yuvarlak auta gitti. 
     8. dakikada Gençlerbirliği, Fenerbahçe kalesinde etkili oldu. Deniz'in yerden ceza alanına çıkardığı topa Youla vurdu, ancak meşin yuvarlak üstten auta çıktı. 
     11. dakikada Luciano'nun arapasına hamle yapan Tuncay'ın sert şutunda kaleci topu kornere çeldi. 
     14. dakikada Fenerbahçe ceza alanında oluşan karambolde topa son olarak Deniz vurdu, ancak meşin yuvarlak auta çıktı. 
     Fenerbahçe kalecisi Recep, 28. dakikada Mustafa Özkan'ın, 44. dakikada da Skoko'nun sert şutlarında topu kornere çelmeyi başardı. 
     45. dakikada, Ümit Özat'ın ceza alanının hemen önünden attığı sert şutta, top üst direğe çarparak oyun alanına geri döndü. 
     Karşılaşmanın ilk yarısı golsüz sona erdi. 
     
     İkinci yarı 

     Karşılaşmanın ikinci yarısına Fenerbahçe, ilk yarıya oranla daha iyi başladı. Daha atak bir oyun sergileyen sarı-lacivertliler, rakip kalede net gol fırsatları bulmakta zorlanmasına rağmen, oyuna Petkov'un yerine giren Serhat'ın attığı golle karşılaşmadan galip ayrılmayı başardı. 
     51. dakikada, Kemal soldan ortaladı, kaleye yönelen topu Damir son anda kornere çeldi. 
     66. dakikadaki Gençlerbirliği atağında, Skoko'nun pasında topla buluşan Mustafa Özkan sert vurdu, kaleci Recep topu kontrol etmeyi başardı. 
     69. dakikada, Aurelio'nun ceza sahası dışından attığı topta, kaleci Damir topu son anda kornere tokatladı. 
     77. dakikada, Aurelio'nun sağdan ortasında ileri çıkan Luciano topa kafayı vurdu, meşin yuvarlak üstten auta çıktı. 
     80. dakikada, süratle rakip ceza alanına giren Youla bekletmeden vurdu, kaleci Recep topu kontrol etmeyi başardı. 
     83. dakikada, Fenerbahçe'nin golü geldi. Yusuf'un uzun pasında topa atak yapan Serhat, sağ çaprazda zor pozisyonda olmasına rağmen yaptığı vuruşla meşin yuvarlağı ağlara gönderdi 1-0 
     Maçın kalan dakikalarında Gençlerbirliği'nin, Fenerbahçe ceza alanı içinde kurduğu yoğun baskı sonuç getirmedi. Mücadele Fenerbahçe'nin 1-0 üstünlüğüyle sona erdi. 
     
</TEXT>
</DOC>
