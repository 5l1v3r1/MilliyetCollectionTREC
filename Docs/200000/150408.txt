<DOC>
<DOCNO> 150408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun08.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak'a uygulanan yaptırımların sona erdirilmesini istedi 
</HEADLINE>
<TEXT>

     ABD Başkanı George Bush, Körfez savaşından bu yana BM tarafından Irak'a uygulanan yaptırımlara son verilmesini istedi. Bush bu isteğini, St. Louis kentinde bir savaş uçağı tesisini gezerken yaptığı konuşmada dile getirdi. 
     Irak'ın 1990'da Kuveyt'i işgal etmesi üzerine uygulanmaya başlayan yaptırımlar ve ambargo yüzünden Irak'taki tüm yatırımlar durmuş ve ekonomik kalkınma sıfıra inmişti. Daha sonra BM gözetiminde uygulamaya konan gıda karşılığı petrol programı sayesinde sivil halkın ihtiyacı olan gıda maddeleri satın alınarak dağıtılmaya başlanmıştı. 
     Bush, ''Şimdi Irak kurtarıldığına göre, BM bu ülkeye uygulanan yaptırımları kaldırmalıdır'' dedi. 
     Beyaz Saray sözcüsü de, Bush'un yakında, yaptırımların kaldırılmasını öngören bir karar tasarısının Güvenlik Konseyi'ne sunulması için çağrı yapacağını açıkladı. 
     Irak'a uygulanan ambargonun kaldırılması için BM silah denetçileri komisyonu UNMOVİC'in, bu ülkede kitle imha silahı bulunmadığını rapor etmesi gerekiyor. 
     Ancak ABD, BM silah denetçilerinin Irak'a geri dönmelerine sıcak bakmıyor. Bu konu, gelecek salı Güvenlik Konseyi'nde yapılacak toplantıda ele alınacak. 
     ''Yaptırımların 13 yıldır Irak ekonomisini boğduğuna'' dikkat çeken Bush, ''savaşın tam olarak sona ermediğine'' de işaret ederek, ''koalisyon kuvvetleri ciddi risklerle karşı karşıya bulunmaya devam ediyor'' dedi. 
     Bush, ''bugün organize askeri direniş hemen hemen sona ermiş, Irak'ın büyük kentleri kurtarılmıştır'' diye konuştu. 
     





</TEXT>
</DOC>
