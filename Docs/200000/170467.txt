<DOC>
<DOCNO> 170467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/ekonomi/eko09a.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alıcıların gücü yönü belirleyecek 
</HEADLINE>
<TEXT>

Dolar bazında oldukça güçlü bir direnç olan 0.8 sentin hızla geçilmesi olasılığı zayıf görünüyor 
     Zeynep Candan AKTAŞ 

     Önceki hafta satışlarla 10.181 puanı gören İMKB 100 endeksi dipte oluşan küçük yükselen üçgenin direnci olan 10.546 puanı kırarak 10.993'ü test etti. Haftanın en önemli olayı Merkez Bankasının faizlerde yaptığı 3 puanlık indirimdi. Sürpriz indirim endeksin de 10.993 puanı görmesine neden oldu. Ardından kar satışlarının yoğunlaşmasıyla haftanın kapanışı 10.856 puan olarak gerçekleşti. 
     Kısa vadeli göstergelerde devam eden alım sinyalleri ve hacimdeki artış eğilimi endeksin önümüzdeki hafta da kendini yukarıya atmaya çalışacağını işaret ediyor. Ancak dövizdeki aşağı seyir borsada yabancı satıcıların artması veya yabancı alıcıların zayıf kalmasına neden oluyor. Diğer taraftan dolar bazında yaklaşık iki yıldır devam eden üçgen görünümünde endeks alçalan trend direncini test ediyor. 0,8 cent seviyeleri önemli bir direnç oluşturuyor. 
     Hem yatay direnç olarak hem de hacim olarak oldukça güçlü görünen bu direncin hızlı hareketlerle kırılabilmesi bu aşamada çok zayıf bir olasılık. 
     Bu nedenle çok beklenmeyen bir gelişme olmazsa önümüzdeki hafta alıcı ve satıcıların karşılıklı mücadelesi sıkışık seanslar izlememize neden olabilir. Endekste destekler 10.700 ve 10.500 iken dirençler 11.000 ve 11.200 seviyelerinde bulunuyor. 
     

</TEXT>
</DOC>
