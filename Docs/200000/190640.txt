<DOC>
<DOCNO> 190640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yazar/sazak.html </URL>
<DATE> 2003/10/23/ </DATE>
<TIME>  </TIME>
<AUTHOR> Derya SAZAKANKARA  </AUTHOR>
<HEADLINE>
Baykal doktrini 
</HEADLINE>
<TEXT>

   
   Ana muhalefet partisi CHP'nin 30'uncu olağan kurultayı bugün toplanıyor. 3 Kasım'da iktidarı AKP'ye kaptıran Baykal'ın CHP'si 175 kişilik Meclis Grubu'na karşın muhalefette de etkinlik gösteremiyor. Güç kaybediyor 
   2004 Mart sonunda yerel seçimler yapılacak. 
   Solun ve Türkiye'nin geleceği açısından çok önemli olan bu seçimler öncesinde CHP tarihi bir sorumlulukla karşı karşıya. Üzerindeki 'ölü toprağı'nı atıp, genç, dinamik, güven veren yeni bir yapılanmayla, topluma demokratik bir seçenek sunabilmek. 
   Bu mesajı verebilmek için önce kendi içinde demokratikleşme gerekiyor. Sosyal demokrat bir parti olmanın vazgeçilmez koşulu 'parti içi demokrasi'dir. 
   Ne yazık ki CHP, kendisine umut bağlayan aydınlık kitlelerin beklentisinin aksine kurultaya 'dışa dönük', bu partiyi gelecekte iktidara taşıyacak bir hazırlıkla gidemediği gibi, Baykal'ın 'blok liste' inadı nedeniyle 'demokrat ve sol' parti değerlerinden de uzaklaşma eğilimine giriyor. 
   Bush'un 11 Eylül sonrası geliştirdiği 'önleyici savaş' doktrini gibi CHP de, kendisini 'Baykal doktrini'ne mahkum etmekte, 1300'e yakın delege 'Ya bizdensin ya değil' diye, genel başkanın listesine oy atmaya zorlanmaktadır. 
   CHP'ye 3 Kasım'da seçim kaybettiren Politbüro, kurultayın demokratik iradesine ipotek koyarak, 'halkçılık' vasfını kaybeden, statükonun partisi haline gelen CHP'yi 'demokrasi' kulvarından da düşürmeye çalışmaktadır. Oysa CHP, 'sol' kimliğiyle AKP karşısında sağlam bir siyasal duruş sergilemeliydi. 
   Baykal, 1976'dan bu yana tüzük oyunları yapıyor ama 1992'de genel başkanlığı üstlendikten itibaren parti tek bir seçim zaferi bile kazanamadı. Hep içe dönük mücadeleyle tüketilen yıllar. CHP lideri kurultayda 'blok liste'ye ilişkin tüzük değişikliğini geçirebilirse bu yeni bir 'Pirus zaferi' olmaktan öteye geçmeyecek. Kendi kazanacak partisi kaybedecek 
   Kurultay, Baykal'ın isteğini reddederse ne olacak 
   Böyle bir sonuç, genel başkana 'güvensizlik' anlamı taşıyacak. İsmet Paşa'nın Ecevit'e karşı 1972'de 'Ya ben ya o' diyerek girdiği kurultayı kaybettikten sonra başkanlıktan çekilmesi gibi bir duruma sürüklenmesi de olasıdır. 
   CHP kulislerinde dün 'blok liste'ye yönelik tepkiler yükseliyordu. Tüzük reddedilir ve muhalif gruplar tek aday üzerinde anlaşabilirse, Deniz Bey CHP'nin parlamento dışında kaldığı 1999 seçimleri sonrasında kendisini 'istifaya' zorlayan tabloyla yeniden karşılaşabilir. 
   Derviş'in mektubundaki kimi satırlar, Önder Sav'dan Ali Topuz'a 'blok liste'den duyulan rahatsızlıklar, Baykal'ı belki de son kurultayına çıkarıyor. 
   Politbüro'nun yıkılması isteniyorsa CHP kurultayında demokrasi sınavı verilecek. 
   
      
   
   
</TEXT>
</DOC>
