<DOC>
<DOCNO> 188291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun19.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Jospin Chirac ve Raffarin halkı aldatıyor... 
</HEADLINE>
<TEXT>

     Fransa'nın eski Başbakanı Lionel Jospin, Cumhurbaşkanı Jacques Chirac ve Başbakan Jean-Pierre Raffarin'in ''halkı aldattıklarını'' ileri sürdü. 
     Jospin, Liberation gazetesine, ''Aldatanların Zamanı'' başlıklı bir makale yazdı. 
     ''Chirac ve Raffarin'in birbirlerine zıt açıklamalar yaptıklarını ve uyum içinde olmadıklarını'' öne süren Jospin, ''Chirac dayatmalar içinde, ancak sorumluluk almıyor, Raffarin'in ise ağırlığı yok, sadece uygulayıcı'' dedi. 
     Jospin, Chirac ve Raffarin'i sert bir biçimde eleştirdiği makalesinde, ''Bu aldatmalar, kamuoyunu ciddi bir biçimde endişelendiriyor'' ifadelerini kullandı. 
     Fransa'da iktidarın daha açık, ciddi ve uyum içinde olması gerektiğini savunan Jospin, özellikle kamu finans politikası ve askeri harcamaların artırılmasına yönelik eleştiriler getirdi. 
     Jospin ayrıca, ''bütçe açıklarındaki artışın Fransa'nın AB içindeki saygınlığına gölge düşürdüğünü'' kaydetti. 
     Lionel Jospin, geçen yıl yapılan cumhurbaşkanlığı seçimlerinin ilk turunda, aşırı sağcı Jean-Marie Le Pen'e geçilmesinin ardından, siyaseti bırakma kararı almıştı. 
     
</TEXT>
</DOC>
