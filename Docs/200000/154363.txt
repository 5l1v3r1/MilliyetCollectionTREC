<DOC>
<DOCNO> 154363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/spor/spo02.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ REKOR 2-1 
</HEADLINE>
<TEXT>

Fenerbahçe, Bursaspor deplasmanında da sıfır çekti, üst üste dokuz hafta galibiyet alamayarak tarihe geçti. Ev sahibi takıma üç puanı Egemen ve Okan'ın golleri getirdi 
90 dakika      YALÇIN TÜRK 

     Fenerbahçe, Bursaspor karşısında da geleneği bozmadı. Puan cetvelinde tehlikeli bölgede bulunan tüm takımlara savurganlık yapan Sarı - Lacivertliler, Bursa'da da üç puan bırakarak Yeşil - Beyazlılar'ı sevindirdi. Aslında her iki takım açısından da önemli bir doksan dakikaydı. Sekiz haftadır kazanamayan Fenerbahçe ve sırat köprüsünde bulunan Bursaspor'un tek kurtuluşu galibiyetti. Fenerbahçe Semih, Fahri, Recep ve Erman gibi gençlere kadroda yer verirken, 3-5-2 dizilişi ile sahadaydı. Johnson üçlü defansta Fatih sağ çizgide, Fahri ise göbekte görev aldı. Maç önemliydi ama iki takımın da heyecanı yoktu. Bursaspor ürkek, Fenerbahçe ise rakip kaleye gitmek istemiyordu. İlk yarıdaki pozisyon azlığı temposuz oyunun göstergesiydi. 4'te Tuncay'ın şutu, 6'da ise Metin'n kafa vuruşları tribünleri heyecanlandırdı. 12'de Egemen'in şık vuruşunu Recep seyredince Bursaspor skor avantajı yakaladı 1-0. Gol her iki takıma da hareket getirmedi ve devre böyle kapandı. 
     Tamer Güney ikinci yarıya Rebrov'u Kemal, Steviç'i ise Cem ile değiştirdi. Bu hamle Fenerbahçe'ye orta alanda az da olsa pas yapma avantajı getirdi. Top kayıpları azaldı. 50'de Jurgen - Ender ikilisi topu paylaşamadı, Kemal eşitliği sağladı 1-1 
     54'te Erhan'ın golü ofsayt gerekçesiyle sayılmadı. 60'ta yine Erhan'ın gol denemesi savunmada kaldı. Fenerbahçe'nin hareketliliği 15 dakika sürdü. Orta alanda Kemal, Fahri topları yine ezmeye başladı. İlerideki Cem ve Fatih'in ofans etkinliği durdu. 64'te Ender'in iki hamlesinde önce Recep, sonra üst direk gole izin vermedi. 74'te Fenerbahçe savunmasındaki boşluğu iyi değerlendiren Okan Bursaspor'a hayat getirdi. Gol sonrası Tamer Güney, beraberlik için Johnson ve Ümit'i de ileri çıkardı. Ancak bu düşünce Fenerbahçe'yi yenilgiden kurtaramadı. Tatsız tutsuz maçta küme düşme hattında rahat nefes alan Bursaspor sevinen taraf oldu. Fenerbahçe ise üst üste dokuzuncu maçında da galibiyet bulamayarak tarih sayfalarına geçti. 
     
     Maçın hakemi 
     İş düşmedi 
     Metin Tokat, temposu fazla yüksek olmayan karşılaşmada fazla zorlanmadı. Pozisyonlara yakındı, iki sarı kartla maçı tamamladı. İlk yarıda Tuncay, ikinci yarıda ise Erhan Albayrak'ın ofsayt gerekçesiyle sayılmayan gollerinde ise yardımcı hakemlerinin kararına uydu. 
     
     Maçtan notlar 
     Recep ilk kez 
     TEKNİK Koordinatör Tamer Güney, kaleci Recep'e ilk kez görev verdi. Takımla birlikte Bursa'ya giden Rüştü, karşılaşma öncesi genç kalecinin forma giymesini önerdi. PAF takımından altı kişi dün kadroda yer aldı. 
     
     Fener'e protesto 
     SARI-Lacivertli futbolcular, stada girer girmez protesto ile karşılaştı. Dakikalarca küfür eden taraftarlar, daha önce Bursa formasını giyen Ümit Özat'ı alkışladılar. Ümit'in buna karşılık vermesi takım arkadaşlarının tepkisini çekti. 
     
     Taraftara vize yok 
     İSTANBUL'DAN gelen Fenerbahçe taraftarlarını Bursa emniyeti şehre sokmadı. Yetkililer, Sarı - Lacivertli kulübün bu karşılaşma için bilet talebinde bulunmamasını gerekçe olarak gösterdiler. Yüzlerce seyirci geri dönmek zorunda kaldı. 
     
     Düğüm çözülüyor 
     YÖNETİM, önümüzdeki sezon takımı kimin çalıştıracağına pazartesi günü yapılacak olan toplantıda karar verecek. Başkan Aziz Yıldırım, yönetim kurulu toplantısında adayları oylamaya sunacak. 
     
     Başkandan yemek 
     BURSA deplasmanına gelmeyen Başkan Aziz Yıldırım bugün Fenerbahçeli eski futbolcularla Develi restorantta yemek yiyecek. Toplantıda Yıldırım'ın transferler konusunda görüş alış verişinde bulunacağı belirtildi. 
     
Güney'in öfkesi      Tokat'a tepki 
     BURSASPOR yenilgisi sonrası Fenerbahçe Teknik Koordinatörü Tamer Güney, Metin Tokat'a yüklendi. Güney, "Genç bir takımla sahaya çıkıyoruz. Fedakarca oynuyoruz. Ancak bir adam çıkıyor, bütün emekleri alt üst ediyor. Şu an maalesef genç Türk futbolcularını hüsrana uğratacak hakemlerle karşı karşıyayız. Çok yazık" diye konuştu. 
     
     Sahada kargaşa 
     FENERBAHÇE'NİN sayılmayan golünden sonra sahada gerilim yaşandı. Kenarda ısınan İsmail Güldüren, bayrak kaldıran yan hakem Sürhat Müniroğlu'nun yanına koşarak itirazda bulundu. Bunun üzerine Bursaspor yardımcı antrenörü Adnan Örnek, Güldüren'e saldırdı. Olay fazla büyümeden önlendi. 
     
Fatih'in isyanı      SARI - Lacivertli takımın savunmadaki tecrübeli ismi Fatih, hem sahada, hem de saha dışında kendilerine çirkinlik yapıldığını iddia etti. Milli oyuncu "Bursalılar bize geldiğimiz dakikadan itibaren kötü davrandılar, ancak unutmasınlar ki bunun Kadıköy'ü de var" dedi. 
     
Fener, Ata'yı andı      FENERBAHÇE, Mustafa Kemal Atatürk'ün Sarı - Lacivertli kulübü ziyaretinin 85. yıldönümünü törenle kutlandı. Kulüp binasında düzenlenen törende bir konuşma yapan Asbaşkan Atilla Kıyat, "O sadece bizim Atamız değil, Galatasaraylıların, Beşiktaşlıların, Trabzonsporluların, takım tutan veya tutmayan bütün vatandaşların Atası'dır. O, aynı zamanda, eleştirenlerinde, O'nun adını anmaya çekinenlerin de Atası'dır" diye konuştu. Yönetici Nihat Özbağı da Anıtkabir'i ziyaret etti ve Atatürk'ün mozelesine çelenk koydu. 
     

</TEXT>
</DOC>
