<DOC>
<DOCNO> 193338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur11.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Profesyonel askerlik sistemi ile mecburi askerliğin karması 
</HEADLINE>
<TEXT>

     Milli Savunma Bakanı Vecdi Gönül, Türk Silahlı Kuvvetleri'nin zaman içerisinde profesyonel askerlik sistemi ile mecburi askerlik sisteminden oluşan karma bir sistem uygulamasını amaçladığını bildirdi. 
     Bakan Gönül, bakanlık bütçesini sunuş konuşmasında, ''Profesyonel Ordu'' kavramının kamoyunda değişik yorumlara, farklı beklentilere özellikle de askerlik süresinin kısaltılması gibi yanlış anlaşılmalara neden olduğunu kaydetti. Bunu gidermek için bu konuya açıklık getirmek istediğini bildiren Gönül, '' Profesyonel Ordu erbaş ve erler dahil tüm silahlı kuvvetler personelinin profesyonel olması anlamına gelmemektedir. TSK zaman içerisinde profesyonel askerlik sistemi ile mecburi askerlik sisteminden oluşan karma bir sistem uygulamasını amaçlamaktadır'' diye konuştu. Gönül, bu çerçevede profesyonel askerlik sistemi içerisinde değerlendirilmesi gereken personelin, subay, astsubay ve uzman erbaş ile erler olduğunu belirtti. 
     ASAL Otomasyon Projesi'nin vatandaşlara hızlı, etkin ve daha az maliyetle hizmet verilmesi için yeniden ele alındığını bildiren Gönül, ınternet kanalıyla vatandaşların askerlik şubelerine gitmeden işlemlerini yapabilmelerini sağlayacak sistemi kurma çalışmalarına başlandığını söyledi. 
     
     SAVUNMA SANAYİİ ÇALIŞMALARI 

     Bakan Gönül, savunma sanayii çalışmaları hakkında bilgi verirken de füze savunma sistemi kadar, alçak irtifa hava savunması, hafif zırhlı araçlar ve kara, deniz ve hava platformlarında elektronik harp sistemleri, komuta kontrol gibi yüksek teknoloji gerektiren, çok amaçlı savunma sistemlerinin geliştirilmesinin önemli olduğunu bildirdi. 
     Savunma Sanayii Destekleme Fonu'nun kuruluşundan bugüne kadar amaçlarını gerçekleştirmek için 14 milyar ABD doları harcama yaptığını kaydeden Gönül, 1991-2003 yılları arasında toplam bedeli 2.7 milyar dolar olan 13 projede ortalama yüzde 38 yerli katkı oranına erişildiğini söyledi. 
     Konuşmasında 2003 yılında bakanlık bütçesinden 550 trilyon lira tasarruf edildiğini de bildiren Bakan Gönül, 2004 bütçe teklifinin yüzde 6.7 artışla 10 katrilyon 889 trilyon 600 milyar lira olarak hazırlandığını ifade etti. 
     
</TEXT>
</DOC>
