<DOC>
<DOCNO> 163825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/siyaset/siy08.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kafayla AB çok zor 
</HEADLINE>
<TEXT>

'TMY 8'i kaldırdık ama zaten daha ağırı var' 
     GÖKÇER TAHİNCİOĞLU Ankara 

     Hükümet, AB'ye uyum için hazırlanan 6. Paket'in tartışılan bölümlerinden Terörle Mücadele Yasası'nın TMY 8. maddesinin kaldırılmasına ilişkin düzenlemenin gerekçesini, "Bu düzenlemeyi kaldırıyoruz, ama Türk Ceza Kanunu'nda daha ağırı var" diye açıkladı. 
     Bugün TBMM Adalet Komisyonu'nda ele alınacak olan Uyum Paketi'nde, TMY'nin "devletin bölünmezliği aleyhine propaganda" fiilini içeren 8. maddesinin kaldırılması da yer alıyor. Hükümet, MGK Genel Sekreterliği'nin "ülke güvenliği açısından sakıncalı" diyerek korunmasını istediği maddeyi, AB'ye üyelik için mutlaka kaldırılması gerektiği görüşüyle pakete koydu. 
     Ancak hükümet, paketin madde gerekçelerine ilişkin kısmında TMY'nin 8. maddesini kaldırma gerekçelerini ilginç ifadelerle açıkladı. Propaganda eyleminin batılı ülkelerin yasalarında suç kabul edilmediğini örneklerle açıklayan hükümet, tahrik unsuru taşımayan ve eyleme dönüşmeyen düşüncelerin suç sayılmaması gerektiğini anlattı. Hükümet, bu ifadelerden sonraki paragraflarda ise, yasanın kaldırılmasıyla boşluk doğacağı eleştirilerini "TCK'nın 311. maddesi gereğince, boşluk doğması bir tarafa, propaganda suçu daha ağır bir cezayla cezalandırılabilecektir" diye yanıtladı. Bununla da yetinmeyen hükümet, bu suçu cezalandırmaları için savcılara yol göstererek, TCK'nın 312. maddesi uyarınca da bu suçtan dava açılabileceğini vurguladı. 
     Kaldırılması tasarlanan TMY'nin 8. maddesi 3 yıla, yerini dolduracağı belirtilen TCK'nın 311. maddesi ise 5 yıla kadar hapis cezasını öngörüyor. 
     

</TEXT>
</DOC>
