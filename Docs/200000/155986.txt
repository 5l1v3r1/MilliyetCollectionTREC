<DOC>
<DOCNO> 155986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko09.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar kredi pazarına çıktı... 
</HEADLINE>
<TEXT>

     Akbank Kurumsal Bankacılık Pazarlama Grubu Müdürü Gökhan Ertürk, yeniden yapılanma gereği bankaların çıkış yolunun mevduatta toplanan kaynağı KOBİ'lere yaymaktan geçtiğini söyledi. 
     Ertürk, bankacılık sektörünün asıl hedefinin, toplanan mevduatı reel sektöre kredi olarak vermek olduğunu ifade ederek, bunu için reel sektörün yatırım yapması gerektiğini kaydetti. 
     Yatırımların özellikle bu yılın ilk ayında biraz kıpırdadığını, ancak savaştan sonra yeniden durağanlaştığını anlatan Ertürk, bu süreçte bankaların plasman yapma imkanının azıldığını ifade etti. 
     Ertürk, Irak Savaşı'nın erken sona ermesi üzerine kur, faiz ve enflasyonda yaşanan gevşemenin ekonominin biraz daha iyiye gideceği yönünde sinyaller verdiğini belirterek, şöyle konuştu 
     ''Eğer makro ekonomik dengeler böyle giderse yılın ikinci yarısında canlanmanın daha da artacağını düşünüyoruz. O zaman ilk hedefimiz olan reel sektöre kredi verme imkanı daha da artacaktır. Akbank olarak geçen yıl hazırlıklarına başladığımız ve bu yılın başında duyurduğumuz 'Akbank Şirketim' projesinin hedefi de küçük ve orta ölçekli işletmelerdir.'' KOBİ'lerin en önemli sorununun finansman olduğunu belirlediklerini ve buna yönelik 6-7 çeşit kredi geliştirdiklerini anlatan Ertürk, Şubat ayından bugüne kadar 5 trilyon liraya yakın kredi verdiklerini kaydetti. 
     
     ''KUR VE FAİZ DÜŞÜYOR AMA BORSA YÜKSELMİYOR...'' 
     Ertürk, piyasada, sürekli kur ve faizlerin düşmesinden sonra borsada hareketlenme olacağı yönünde bir beklenti oluştuğunu, ancak şu günlerde bu tür gelişme yaşanmadığına işaret ederek, şöyle devam etti 
     ''Borsa hareketlenmiyor. Dışarıdan paranın, yani yabancı yatırımcının hala Türkiye'ye girmediğini görüyoruz. Şu anda herkes beklentide, piyasaya para girmesi şart. Bunun için biraz daha beklemek gerekiyor. Piyasanın tek beklentisi güven.'' Bankacılık sektöründe alınan kararların yavaş yavaş yerine oturduğunu ve tüm bankalarda buna dönük yeni yapılanma çalışmalarının yaşandığını anlatan Ertürk, sektörün kendi içindeki risk yönetimlerine göre planlamalar yaptığını ifade etti. 
     Ertürk, bu süreçte pazarlama kadrolarını geliştiren bankalar arasında iyi bir rekabet olduğunu belirterek, şunları kaydetti 
     ''Bankalar önemli bir kriz atlattı. Ayakta kalan bankaların iyi olduğu düşünülürse, onların rekabeti üst seviyeye çıkıyor. Kar marjı rekabet arttığı sürece düşüyor. Bankaların ayakta kalabilmesi ve kar edebilmesi için kredi vermesi gerekiyor. Bankalar hızla bu yönde çalışmalara başladı. Bugüne kadar bankacılık sektörü hep büyük hacimli ve belirli firmalarda döndü. KOBİ segmentine çok fazla inilmedi. Yeniden yapılanma gereği bankaların çıkış yolu mevduatta toplanan kaynağı KOBİ'lere yaymaktan geçiyor.'' Akbank Kurumsal Bankacılık Pazarlama Grubu Müdürü Gökhan Ertürk, bankalararası evliliklerin yeniden gündeme gelebileceğine de değinerek, ''Krizler yaşandıktan sonra yabancı yatırımcının Türkiye'ye bakış açısı değişti, ancak bunlar devam edecektir'' diye konuştu. 
     
</TEXT>
</DOC>
