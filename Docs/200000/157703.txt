<DOC>
<DOCNO> 157703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/ekonomi/eko01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizde Türk çok, isterseniz verelim 
</HEADLINE>
<TEXT>

     Devlet Bakanı Kürşad Tüzmen, "Özal'dan 2 - 3 milyon Türk nüfus istemiştim. Bana 'evet' demişti" diyen Türkmenistan Devlet Başkanı Saparmurat Türkmenbaşı'na, "Verelim, bizde çok" dedi. 
     Bir grup işadamı ile birlikte Türkmenistan'da bulunan Bakan Tüzmen'in, Devlet Başkanı Türkmenbaşı ile görüşmesinde renkli diyaloglar yaşandı. Türkmenbaşı'nın Turgut Özal'a kendilerine 2 - 3 milyon Türk nüfusu vermesi talebinde bulunduğunu, Özal'ın da 'evet' dediğini hatırlatması üzerine, Tüzmen, "Bizde adam çok verelim" dedi. 
     
     Okullara övgü 
     Ülkesinde Türkler tarafından açılan okulları öven Türkmenbaşı, "Allah'a şükür, Türk - Türkmen okulları en güzel okullar. Allah'a uyuyorlar. Kafirlikten çıktılar, Müslüman oldular, onları çok seviyorum" diye konuştu. 
     
     Özür konuşması 
     Görüşme sonrası gazetecilerin sorularını yanıtlayan Tüzmen, 57'inci hükümetin Enerji Bakanı Cumhur Ersümer'in ziyareti sırasında, Türkmenbaşı'nın, "Bizden ucuza doğalgaz almak yerine, gidip Rusya'dan daha pahalı almayı tercih ediyorsunuz" diyerek, azarlar tonda konuşması ile yaşanan gerginliğin gündeme gelip gelmediğinin sorulması üzerine şöyle konuştu 
     "Geçmişte bir takım hatalar yapıldı. Bunları kabul etmek lazım. Bunu çok açık, samimi bir şekilde dile getirdim. Bundan sonrasına bakmak lazım. Türkmenistan gazını diğer ülkelere uygun fiyattan veriyor. Ama Türkiye bu gazı diğer ülkelerden yüksek fiyatla alıyor" dedi. 
     Tüzmen, gezisi ile ilgili değerlendirmelerde bulunurken de, "İşadamları ile öyle güzel bir aile oluşturduk ki Patogonya'ya gidelim desek gelirler" dedi. Tüzmen, teminat mektubu konusunda "Yüzde 50'sinin karşılaması üzerinde duruyoruz" diye konuştu. 
     

</TEXT>
</DOC>
