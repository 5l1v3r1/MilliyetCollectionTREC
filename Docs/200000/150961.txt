<DOC>
<DOCNO> 150961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun11.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
El Azzavi'yi Irak polisi yakalamış... 
</HEADLINE>
<TEXT>

     Irak'ta Saddam Hüseyin dönemi Maliye Bakanı ve Başbakan Yardımcısı olan Hikmet İbrahim El Azzavi, Irak polisi tarafından yakalanarak Bağdat'ta Amerikan-İngiliz güçlerine teslim edildi. 
     Katar'daki Amerikan Merkez Komutanlığı'ndan yapılan açıklamada, 55 kişilik arananlar listesinde bulunan El Azzavi'nin, Amerikan 1. Deniz Piyade Tümeni'nin gözetiminde olduğu bildirildi. 
     Amerikalı askeri sözcü Binbaşı Randi Steffy, El Azzavi'nin Irak polisi tarafından yakalandıktan sonra dün Bağdat'ta Amerikan güçlerine teslim edildiğini kaydetti. 
     El Azzavi, ABD'nin aradığı ve iskambil kağıdı destesinde yer verdiği listede, ''karo sekizlisi'' olarak bulunuyordu. El Azzavi, arananlar listesinden yakalanan 5. Iraklı yetkili oldu. 
     Amerikalı askeri sözcü Steffy, ayrıca Filistinli radikal grup Ebu Nidal'e bağlı Hala Hadr El Salahat adlı ''uluslararası bir teröristin'' Bağdat'ta dün Amerikan deniz piyadelerine teslim olduğunu söyledi. 
     





</TEXT>
</DOC>
