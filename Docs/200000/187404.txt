<DOC>
<DOCNO> 187404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy09.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'larda eczane çıkmazı... 
</HEADLINE>
<TEXT>

   AYŞEGÜL AYDOĞAN İstanbul 

   
   Sağlık Bakanlığı ile Çalışma ve Sosyal Güvenlik Bakanlığı arasında imzalanan protokol gereği hastanelerin ortak kullanımı 3 aydır sürüyor. Bugüne kadar 1 milyon 270 bin kişinin yararlandığı bu uygulamada SSK'daki yığılmaların bir ölçüde önüne geçildi ancak SSK eczanelerinin önündeki kuyruklarda değişiklik olmadı. Buna ek olarak Sağlık Bakanlığı hastanelerinde SSK'lılar için açılan eczaneler de sorunu çözmedi. Şimdi her iki bakanlık, kuyrukları azaltmanın çözümü için hastane dışındaki eczanelerden ilaç alınmasını gündeme getirdi. 
   
   PARA TAHSİL EDİLEMİYOR 
   Öngörülen uygulamayla ilacın daha pahalı alınacağı ve SSK'ya 2 katrilyon ek yük getireceği tartışmaları başladı. Bunun nedeni, geçen üç ayda devlet hastanelerinden yararlanan SSK'lıların maliyeti olan 32.5 trilyonun sadece 2.7 trilyonun SSK'dan tahsil edilebilmesi. Anlaşma olursa, SSK, bundan sonra kendi polikliniklerinde yazılan ilaçları piyasadaki sözleşmeli eczanelerden alacak. Böylece SSK, daha önce yüzde 40 - 60 indirimle almış olduğu ilaçları yüzde 20 indirimle alacak. Yerli ilaçlarda yüzde 21, ithal ilaçta ise yüzde 10 indirim yapılacak. 
   
   '7 BİN ECZACI LAZIM' 
   Ankara Tabip Odası ATO Genel Sekreteri Dr. Altan Ayaz, "SSK'nın özel eczanelerden ilaç alması çözüm değil. SSK'da 35 milyon kişiye düşen 900 eczacı var. Kuyrukların azalması için eczacı sayısının en az 7 bin olması lazım" dedi. SSK'da yıllık 120 milyon kutu ilaç yazıldığına işaret eden Ayaz, bunun yüzde 10'unu kendi ilaç fabrikasında ürettiğini belirtti. 
   
</TEXT>
</DOC>
