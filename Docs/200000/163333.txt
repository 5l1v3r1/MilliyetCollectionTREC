<DOC>
<DOCNO> 163333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo04.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler Fransa'ya gitti... 
</HEADLINE>
<TEXT>

     FIFA Konfederasyon Kupası'nda mücadele edecek A Milli Futbol Takımı, Fransa'ya gitti. 
     Futbol Federasyonu Başkanı Haluk Ulusoy, A Milli Futbol Takımı'nın Atatürk Havalimanı'ndan Fransa'ya hareketinden önce yaptığı açıklamada, Türkiye'nin FIFA Konfederasyon Kupası'na ilk defa katıldığını belirterek, ''Avrupa ülkelerinden davet edilen tek takım biziz'' dedi. 
     Haluk Ulusoy, bu organizasyonun kendileri kadar gençler açısından da önemli olduğunu ifade ederek, ''Teknik Direktör Şenol Güneş, 6-7 tane ümit takımdan futbolcuyu kadroya çağırdı. Turnuvada onları görecek ve ben bu organizasyonun ilerisi için iyi olacağını düşünüyorum'' dedi. 
     Maçın özeli ve resmisi olmayacağını vurgulayan Ulusoy, ''Türk Milli Takımı bir organizasyona katılıyorsa, orada var gücü ile mücadeleye devam eder. Bizim tek amacımız Türk futbolunu en iyi şeklide temsil etmek ve iyi bir netice ile ülkemize dönmek. Her ne kadar genç bir kadro ile gidiyorsak da bunu başaracağımıza inanıyorum. Çünkü o güç bizde var'' diye konuştu. 
     
     GÜNEŞ ''BAŞARILI OLMAK İSTİYORUZ'' 
     Milli Takımlar Teknik Direktörü Şenol Güneş de liglerde sezonun bittiğini, ancak uluslararası arenada yarışın sürdüğünü belirterek, FIFA Konfederasyon Kupası'nda başarılı bir sonuç almak istediklerini söyledi. 
     Türkiye adına uluslararası platformda yaptıkları futbol çıkışını sürdürmek ve Türkiye'yi dünyaya tanıtmak istediklerini anlatan Şenol Güneş, şöyle konuştu 
     ''Takımda yeni oyuncularımız var. Ancak, yeni oyuncularımızla eskilerin bütünleşmesi için de bu turnuva iyi bir fırsat olacak. Şu anda uluslararası normlarda izlenen bir Türkiye var. İzlenen Türk oyuncularının ne verebileceğini de FIFA Konfederasyonu Kupası'nda görebileceğiz. 
     Bu kadroyu 2006 Dünya Kupası'na ve sonrasına hazırlarken, 2004'de de bu kadrodaki oyuncuları görmek istiyoruz. Oyuncularımızın işini yapmasını bekliyoruz. Herhangi bir patlama beklemiyorum. Bir sorumluluk içerisinde daha önce kulüplerinde ve ümit milli takımında gösterdikleri başarıları uluslararası alana da taşımalarını istiyorum. Çok kabiliyetli oyuncularımız var. Ancak bazı eksiklikleri var, onları da biz gidermeye çalışacağız.'' 
     
     10 GÜNLÜK KAMP SÜRESİNCE TRANSFER YASAK 
     Milli takımın kampta olduğu dönemlerde yapılan transfer görüşmelerinin doğru olmadığını kaydeden Güneş, önündeki maça konsantre olmaya çalışan bir oyuncunun motivasyonunun bozulduğunu ve bu yüzden de her şeyin yerinde ve zamanında yapılması gerektiğini bildirdi. 
     Herkesin yaptığı işin karşılığında değer gördüğünü, işini yapmayanın da değer göremeyeceğini söyleyen Şenol Güneş, sözlerini şöyle sürdürdü 
     ''İşinizi yapmazsanız değer göremezsiniz. Önce üretim yapmanız gerekiyor. Üretimden sonra pazarlama olayı vardır. Onun da yeri ve zamanı var. Futbol sahada oynanır, transfer zamanında yapılır. Kampta transfer olmaz. Kampta yapılan transfer oyuncunun maça motivasyonunu bozar. Bu yüzden kamplar transfer yeri değildir. Biz de bu yüzden oyunculardan kamp döneminde transferi değil, sadece müsabakaları düşünmesini istiyoruz. İyi oynamayanın, oyununu geliştirmeyenin transfer yapma hakkı olur, ama değeri olmaz. Biz oyuncularımıza 3 gün izin verdik, o dönemde transfer görüşmesi yapabilirlerdi. Ancak bundan sonra bizimle beraber olan 10 günlük kampın bitmesini bekleyecek.'' Bu arada, Gaziantepspor ile sözleşmesi sürmesine rağmen büyük kulüplerin renklerine bağlamak için büyük çaba harcadığı İbrahim Toraman ise transferi konusunda tek yetkilinin Kulüp Başkanı Celal Doğan olduğunu ve kendisinin bu konu ile ilgili bir bilgisinin bulunmadığını söyledi. 
     
     BÜLENT KORKMAZ ''ÜLKE TANITIMI İÇİN...'' 
     Futbolculardan Bülent Korkmaz da FIFA Konfederasyonu Kupası'nın Türkiye'nin tanıtımı açısından önemli bir organizasyon olduğunu, başarılı olarak, ülke tanıtımına katkılarının süreceğini kaydetti. 
     ''Türkiye için önemli bir kupa. Ülkenin tanıtımı için de çok önemli. Dünya bizi 3. olduğumuz Dünya Kupası'ndan sonra daha iyi tanıdı. Bu organizasyon da aynı şekilde ülkemizin tanıtımına büyük katkı sağlayacak'' diyen Bülent, FIFA Konfederasyonu Kupası'nı 52 ülkenin canlı yayınlayacağını ifade etti. 
     Bülent, Brezilya maçından önceki iki karşılaşmayı da kazanarak, Brezilya'ya karşı sahaya iddialı çıkmaları gerektiğini sözlerine ekledi. 
     
     PROGRAM 
     FIFA Konfederasyon Kupası için bugün özel uçakla Lyon'a giden Milli Takım, bu kupada ilk olarak üç karşılaşma oynayacak. 
     A Milli Futbol Takımı, FIFA Konfederasyon Kupası'nda ilk maçını, 19 Haziran Perşembe günü TSİ 20.00'de St. Etienne'de ABD ile yapacak. 
     İkinci maçını 21 Haziran Cumartesi günü Paris'te TSİ 20.00'de St. Denis Stadı'nda Kamerun ile yapacak olan Milliler, gruptaki son maçta ise St. Etienne'de 23 Haziran Pazartesi günü TSİ 22.00'de Brezilya ile karşı karşıya gelecek. 
     İki grupta oynanacak Konfederasyon Kupası maçlarında 26 Haziran tarihinde yarı final, 28 Haziran'da 3-4'üncülük, 29 Haziran Pazar günü de final maçı yapılacak. 
     
</TEXT>
</DOC>
