<DOC>
<DOCNO> 160389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo24.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleneksel Galatasaray pilav günü yapıldı... 
</HEADLINE>
<TEXT>

     Geleneksel Galatasaray Pilav Günü, Galatasaray Lisesi'nde, çok sayıda davetlinin katıldığı bir organizasyonla yapıldı. 
     Tevfik Fikret Salonu'nda en yaşlı üye 98 yaşındaki Remzi Tırpan'ın yaş kütüğüne çivi çakmasıyla başlayan etkinlikler çerçevesinde, Galatasaray Derneği Başkanı Ahmet Yolalan, Galatasaray Eğitim Vakfı Başkanı İnan Kıraç ve Galatasaray Lisesi Müdürü Doç.Dr.Gün Kut, çalışmalarıyla ilgili birer konuşma yaptılar. 
     Özellikle İnan Kıraç'ın Galatasaray Kulübü Başkanı Özhan Canaydın'ı destekleyici konuşmasını, salonadaki davetliler uzun süre alkışladı. 
     Pilav yemeği öncesi basın mensuplarının sorularını yanıtlayan Kıraç, Galatasaray'ın Türkiye'de ve Avrupa'da gösterdiği başarılarla, kazandığı kupalarla zaman zaman örnek oluşturduğunu belirterek, ''Ama bunun sonunda bir fatura çıktı ve durum, kulübü çok zor, belki de kurtarılamayacak hale getirdi. Vergiler dahil 140 milyon dolarlık bir borç var'' diye konuştu. 
     Galatasaray Kulübü Başkanlığı'na Özhan Canaydın'ın geldiği dönemde, bu görevin adeta ateşten bir gömlek olduğunu kaydeden Kıraç, şunları söyledi 
     ''Eğer onun gibi biri bayrağı devralmasaydı, bugün Galatasaray'ın taşınmazları dahi kaybedilebilirdi. Bu yükün altına girebilecek insan sayısı çok azdır. Canaydın, bu süre içinde Galatasaray'ı yeniden borçlarını ödeyebilir hale getirdi. Galatasaray, bugün eğer bir kulüp olarak herhangi bir malını kaybetmeden yoluna devam edebilmişse, bu Özhan Canaydın'ın başarısıdır. Galatasaray, iflasını vermiş olsaydı, takımı herhalde Üçüncü Lig'de yeniden başlatabilirdik. Bu durumlara da gelindi. Çok büyük bir taraftar kitlesine sahip olan Galatasaray, taraftarlarını kendi bünyesine dahil ederek düzlüğe çıkar. Çok başarılı olabilirsiniz. İsminiz her yerde duyulabilir. Ama aynı zamanda ekonomik açıdan çökebilirsiniz. UEFA'nın yeni kriterleri de kulüplerin mali yapılarını denetliyor. Bu konu çok çok önemli.'' 
     
     ''YENİLDİĞİMİZ ZAMAN DA EL SIKMASINI BİLİRİZ'' 
     Kıraç, Galatasaray'ın bu sezonki performansıyla ilgili olarak, ''Sporun içinde her zaman bir galip, bir de mağlup vardır. Galatasaray, eğer son maçlarındaki beraberlikleri almasa, ya da Denizlispor maçını 1-0 kaybetmek yerine, aynı skorla kazansa bugünkü durum bambaşka olurdu. Beşiktaş, başarılı olarak şampiyonluğa ulaştı. Biz, her türlü mücadeleyi sahada veren ve yenildiği zaman da el sıkmasını bilen bir jenerasyonuz, başkanımız da öyle. Bu sene olmadı diye herşeyi yıkamazsınız'' diye konuştu. 
     
     ''SÜREN VE CANSUN'A KIRGINIM'' 
     Kıraç, Galatasaray Kulübü eski başkanlarından Faruk Süren ve Mehmet Cansun'a, basına başkan Özhan Canaydın aleyhinde verdikleri demeçler nedeniyle kırgın olduğunu söyledi. 
     Galatasaray'da böyle şeyleri başkanların kendi aralarında konuşabileceğini belirten Kıraç, ''Göreve geldiğinde önünde büyük bir fatura olmasına rağmen Canaydın, hiçbir zaman 'Bunlar eski başkanların yüküdür' demedi'' diye konuştu. 
     
     CANAYDIN ''ŞAHSIMDA, GALATASARAY YIPRATILMAK İSTENİYOR'' 
     Galatasaray Kulübü Başkanı Özhan Canaydın da medya mensuplarına yaptığı açıklamada, İnan Kıraç'ın sözlerinin kendisine değil, Galatasaray'a yapılmış bir iltifat olduğunu kaydetti. 
     Sürekli ayakta kalacaklarını belirten Canaydın, ''Galatasaray, her türlü sıkıntıdan sıyrılmasını ve ayakta kalmasını bilir. Bizi Galatasaraylı yapan şey zaten budur. Sadece benim şahsımda Galatasaray yıpratılmak isteniyor. Birlik ve beraberlik içinde herşey atlatılacaktır'' dedi. 
     Canaydın, Galatasaray takımının hedefinin her zaman şampiyonluk olduğunu da dile getirerek, ''Son 10 sene içinde 7 kez şampiyon olmuşuz. Ama şampiyon olamadığımız bu sezon 1 ön eleme maçı yaparak Avrupa Şampiyonlar Ligi'ne katılabilecek olmamız da başarı sayılmalı'' diye konuştu. 
     Organizasyonda 50. mezuniyet yılını dolduranlara birer plaket verilirken, ardından da toplu halde yemekhanelere inilerek Geleneksel Galatasaray Pilavı yenildi. 
     Öte yandan İstiklal Caddesi üzerinde yasadışı bir gösteriye engel olmak isteyen güvenlik güçlerinin kullandığı biber gazı, Galatasaray Lisesi bahçesindeki çok sayıda davetlinin de etkilenmesine neden oldu. 
     
</TEXT>
</DOC>
