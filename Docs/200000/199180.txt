<DOC>
<DOCNO> 199180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yasam/yas01.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Birlikte uyuşturucu aldık ve Selen öldü' 
</HEADLINE>
<TEXT>

   Aşırı dozda uyuşturucudan ölen Selen Atılgan'ın erkek arkadaşı İlkay, polise teslim oldu. Tutuklanan genç, "Tuvaletteydim, müdahale edemedim" dedi 
      ASLI ÖKTENER, DİNÇER ŞEREF İstanbul 
   
   Arkadaşları tarafından bırakıldığı Beykoz Tıp Merkezi'nde aşırı dozda uyuşturucudan öldüğü iddia edilen Selen Atılgan'ın erkek arkadaşı İlkay Güven tutuklandı. İlkay Güven, "Selen 3 yıldır bağımlıydı. O gece de aşırı dozda eroin aldı. Ancak ben o sırada tuvalette ellerimi yıkıyordum. Müdahale edemedim" dedi. 
   Selen'le öldüğü gece aynı evde bulunan erkek arkadaşı İlkay Güven, önceki gece polise teslim oldu. Ardından da arkadaşları Arda Güçlü, Gülay Akgül, Dilek Çapan ve Ayhan Turgut ile birlikte dün ifadeleri alınmak üzere Beykoz Adliyesi'ne sevk edildi. İlkay Güven, olay gecesini şöyle anlattı 
   "Selen'le yaklaşık bir yıldır beraberdik. Bir süre tedavi görmüştü. O gece saat 04.00 sıralarında Ayhan ve Selen'le birlikte Taksim'den eve döndük. Saat 04.30 sıralarında Selen'in sırtındaki dövme iltihaplandığı için Beykoz Tıp Merkezi'ne gittik. Daha sonra tekrar eve geldik. Hastaneden eve döndüğümüzde saat 05.30 sıralarıydı. Selen de, ben de uyuşturucu aldık. Ancak o aşırı dozda almış. Tuvalette olduğum için müdahale edemedim. Selen ağırlaşınca Ayhan'ı uyandırdım. Birlikte Selen'i Beykoz Tıp Merkezi'ne tekrar götürdük. Oraya vardığımızda ölmüştü." 
   
   Bırakıp kaçmadık... 
   Ayhan Turgut ise olayla ilgili şunları anlattı 
   "Selen Yeditepe Üniversitesi'nde moda tasarımı okumak istiyordu. Bunun için sınava girmişti. Kendisi daha önce tedavi görmüştü. O akşam İlkay, Selen ve ben saat 01.30'da Taksim'de buluştuk. Birkaç bara gittik, eğlendik. Selen, daha önce yaptırdığı dövmeyi estetik operasyonla sırtından sildirmişti. Operasyon sonrası yara bölgesine pansuman yapılmak üzere 05.00 sıralarında Beykoz Tıp Merkezi'ne gittik, eve döndük. İlkay ile Selen uyuşturucu aldı. Şehir dışından gelen 3 arkadaş da evde uyuyorlardı. Selen'in aldığı doz fazla geldi. Kısa bir süre sonra fenalaştı. 05.45'te tekrar aynı hastaneye gittik. Selen, gittiğimizde ölmüştü. Onu bırakıp kaçmamız söz konusu değil. Ben de, İlkay da olayın şokundaydık. İlkay ne yapacağını bilemeyince arabaya binerek hastaneden uzaklaştı. Ben de ne yapacağımı bilemedim ve gittim." 
   Savcılığa çıkarılan beş gençten dördü serbest bırakılırken, Atılgan'ın erkek arkadaşı Güven uyuşturucu temin ederek ölüme sebebiyet vermek suçundan tutuklanarak Paşakapısı Cezaevi'ne gönderildi. 
   
   'O benim kraliçemdi'    Selen Atılgan'ın cenazesi, dün Adli Tıp Kurumu'ndaki otopsinin tamamlanmasının ardından ailesine teslim edildi. Levent Camii'ndeki törene anne Gül Atılgan, baba Kemal Atılgan, ailenin yakın çevresi ve komşuları katıldı. Selen'in çerçevelenmiş fotoğrafı tabutunun üzerine konulurken, anne Gül Atılgan, "Bebeğim, aşkım, kraliçemdi o benim" diye ağladı. "Ölüm sana hiç yakışmadı" diye feryat etti. Cenaze namazının kılınmasının ardından Selen, Zincirlikuyu Mezarlığı'nda toprağa verildi. 
   
   
</TEXT>
</DOC>
