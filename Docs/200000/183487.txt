<DOC>
<DOCNO> 183487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine avukatına 'savcı' yetkisi 
</HEADLINE>
<TEXT>

   Adalet Bakanlığı'nın hazırladığını tasarıya göre, Maliye, batık banka patronlarının mallarını satabilecek, Hazine avukatları savcılara benzer yetkilerle donatılacak 
   TÜRKER KARAPINAR Ankara 
   
   Adalet Bakanlığı'nın, batık banka patronlarının saltanatına son vermek için üzerinde çalıştığı yasa tasarısında son aşamaya gelindi. Tasarı yasalaşırsa Maliye Bakanlığı yolsuzlukların takibinde yetkili kılınacak. Doç. Dr. Adem Sözüer başkanlığındaki komisyona "yolsuzlukla mücadele yasa tasarısı"nı hazırlatan bakanlık, aynı alanda "acele hareket edilmesi gereken" konularda kendisi de bir çalışma başlattı. Bakanlık yetkilileri çalışmalarını daha çok batık bankaların üzerinde yoğunlaştırdı. 
   
   Yasal düzenleme genişletildi 
   Temmuz ayında yasalaşan ve ilk uygulaması Uzanlar'da gerçekleştirilecek olan yasal düzenlemede, bankada çifte kayıt tutarak, resmi mevduatın üzerinde para toplayanların bütün yakınları ile birlikte sahip olduğu malvarlıklarına el konulması öngörülüyordu. Batık banka patronlarının Maliye Bakanlığı tarafından denetlenmesi ile bu düzenlemenin kapsamı da genişletilmiş oldu. 
   Önümüzdeki hafta Bakanlar Kurulu'na gönderilmesi beklenen tasarı yasalaşırsa, Hazine avukatları da savcılara benzer yetkililerle donatılacak. Hazine avukatları, dava açılmamış olsa bile "yolsuzluk ve usulsüzlük" yapıldığından kuşkulandıkları kurum ve kuruluşlardan her türlü belge ve bilgi talebinde bulunabilecek. Belge ve bilgileri vermeyenler hakkında 1 yıldan 3 yıla kadar hapis, 100 milyardan 300 milyara kadar para cezası istemiyle dava açılabilecek. Tasarıya göre yolsuzluk suçlarına bakacak mahkemeler önceden belirlenecek ve burada görev alan hakimler bu alanda uzmanlaştırılacak. Bu mahkemelerde görev yapacak savcılara da özel eğitim verilecek. 
   
   Mal kaçırmaya önlem    Adalet Bakanlığı tarafından hazırlanan yasa tasarısına göre, yolsuzlukların takibinde Maliye Bakanlığı yetkili kılınacak. Tasarı yasalaşırsa, Maliye Bakanlığı, devlete milyonlarca dolarlık zararlar vermesine rağmen, borçlarını ödemeyen, buna rağmen eski lüks yaşantısını sürdüren patronları takibe alarak, hala kullandıkları mallarının satılarak zararın karşılanması için işlem yapılabilecek. Devirle mal kaçırmanın yaratacağı mülkiyet sorunlarının hukuki düzeyde çözülmesi için de formül aranıyor. Batık banka patronlarının yanlarında çalışan kişilerin üzerlerine geçirerek, devlete vermekten kurtuldukları malların sahibinin kim olduğu da, malları üzerine alan kişiden sorulacak. Malın gerçek sahibinin o kişi olup olmadığı, kişinin önceki gelir durumuna bakılarak anlaşılacak. 
   
   
</TEXT>
</DOC>
