<DOC>
<DOCNO> 170641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/magazin/amag.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu biyografisi 
</HEADLINE>
<TEXT>

      Açıkhava'da iki gün art arda emeğin müziği 
Seyyar satıcılardan festivale müzikal katkısı 
Asmalı Konak'ın bitmesini yayıncılar da bekliyor 
Fotoğrafçı Nihat Odabaşı'na rakip çıktıgeliyor 
   KAYNAMA NOKTASI 
Ahmet SALİH 
   
   Geçen haftanın ilk iki akşamı Harbiye Açıkhava Tiyatrosu'nda emeğin müziğini dinledik. Emeğin müziği diyorum, çünkü Her iki konserin de sanatçılarının yaşı kemale nicedir ermişti. Pazartesi gecesi sahnede olan Mercedes Sosa 68 yaşında, salı gecesi sahneye çıkan İbrahim Ferrer ise 74 yaşındaydı. Her ikisi de çetin yollardan geçmiş, Mercedes Sosa 1978 yılında askeri cunta tarafından tutuklanmış, sürgüne gitmiş ve ayrıldığı ülkesi Arjantin'e ancak askeri cunta devrildikten sonra dönebilmişti. İbrahim Ferrer ise Batista diktatörlüğünü çekmiş, ülkesi Küba'nın devrimini kutlamış, sosyalist dönüşümünü deneyimlemiş, ancak 72 yaşında Grammy almıştı. Yani yüklü bir emek ikisinde de kristalize olmuş, parlıyorlardı sahnede. 
   
   'Sol anahtarı'yla açılış... 
   Her iki müzisyenin de, tabii Ferrer'in arkasında çalan Buena Vista Social Club'ı da unutmuyoruz "sol anahtarıyla" açmışlardı müzik kutularını ki bu da bu iki konseri bir emek resitaline dönüştüren bir ikinci etkendi. 
   Zaten Ferrer ve Buena Vista bu emek durumunu, emekçi tavrını seyircilere art arda armağan ettikleri bislerle sahnede saatlerce kalarak daha bir iyi sergilediler. ABD'den filan gelen müzisyenler zırt diye iniyorlar sahneden oysa. 
   
   Şenlikli gürültüler 
   Şimdi ama Açıkhava konserlerinde bir yerde, bir saatte daha emeğin müziği yapılıyor ki, bu da hoş, bunu da seviyoruz, buraya da geleceğiz. 
   "Marksizm ve Sanat", "Devrim ve Sanat" gibi ilişkiler üzerinde çalışanları şaşırtan bir olgudur Sovyet devriminin önderi Lenin, devrimden önce sürgünde olduğu İsviçre'de en çok Dada adı verilen yenilikçi, doğaçlamaya dayalı sanat akımının icracıları ile dostluk yapar. Ve bir süre sonra Rusya'da devrim başladığında fabrikaları ele geçiren işçilerin paydos sirenleri çalarak ya da makinelere vurarak çıkardıkları şenlikli gürültüde dönemin sanat eleştirmenleri işte bu Dadacıların şiirlerindeki ritmi saptayacaklardır. 
   
   Emek operası 
   Açıkhava'daki konserlere gidenler bilirler. Her konserde, sahnedeki sanatçı bis yaparken, bir grup seyirci kalabalığa kalmamak için koşar adım terk ederler Açıkhava'yı. Ve ilk seyircilerin dışarı çıkmasıyla birlikte aynı anda taksiciler, sucular, kolacılar, mısırcılar, dürümcüler, bilumum ticaret erbabı seyyar satıcı, hep bir ağızdan kendi librettolarını haykırmaya başlarlar. İşte bir emek operası daha. Ve bu dışarıda yapılan müzik sahnede yapılan müzikle örtüşür, uyuşur. 
   Bu ses buluşması birçok İstanbullu için hem yazın hem de cazın ta kendisidir. Bir büyükşehir de zaten dünyanın en modern müziği değil midir 
   
   Bütün o çoksesliliğiyle. 
   Ve haberler Asmalı Konak'ın sinema versiyonunun çekimlerinin tamamlanıp vizyona girmesini sadece dizinin tutkunları değil, Om Yayınları da bekliyor. Dizinin yazarı Meral Okay'ın ortağı olduğu yayınevinin bu sene yayımlamayı planladığı en iddialı kitap, uzun süredir gizli gizli üzerinde çalışılan Sezen Aksu biyografisi. Aksu bir süre önce bütün yazı ve fotoğraf arşivini Om Yayınları'na verdi. Büyük bir yığın oluşturan arşiv, editör Özgür Kalyoncu tarafından titizlikle ayıklandı. Arşiv şu anda 60-70 CD'ye kaydedilmiş durumda. Meral Okay'ın tekrar yayınevi çalışmalarına konsantre olmasıyla birlikte çalışmalar hızlanacak. 
   
   Bir yıldız doğuyor 
   Bir süredir bütün ünlülerin, mankenlerin, şarkıcıların ve hatta Ahmet Altan, Murathan Mungan gibi çok satan yazarların kapısını aşındırıp fotoğraflarını çektirdikleri Nihat Odabaşı'na bir rakip geldi. Ünlüler cephesinde şu sıralar Emre Doğru adlı genç fotoğrafçı revaçta. Bir süre önce Cansu Dere'yle yaptığı çekimin sonuçları, Doğru'ya olan ilgiye ivme kazandırdı. Birçok ünlü Doğru'dan randevu almış durumda. 
   
   'Hemen evlenirim..' 
   Emel Sayın, yeğeni Nergis'i kendi kızı gibi sever. Hatta genç kız ünlü şarkıcının sekreteri gibidir. Emel Sayın, Vatan Şaşmaz'ın bir programın çekimlerine yine Nergis'le gider. Şaşmaz, ünlü şarkıcıya jest yapacak ya "Sizin gibi güzel bir kadın bulsam, hemen evlenirim" der. Ve o sırada bakışlar Nergis'e kayar. O gün bu gündür Vatan Şaşmaz ile Nergis beraber. Ve Nergis kızımız şimdi artık Şaşmaz'ın da asistanlığını yapıyor. Emekçi duruşu işte. 
   
   
</TEXT>
</DOC>
