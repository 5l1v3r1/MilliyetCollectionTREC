<DOC>
<DOCNO> 161424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun08.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya sanıldığından daha yaşlıymış... 
</HEADLINE>
<TEXT>

     Bilim adamları, Dünya'nın sanıldığından çok daha yaşlı olduğu ve 4,5 milyar yaşında bulunan Güneş'ten sadece 10 bin yıl sonra oluştuğu sonucuna vardı. 
     Konuyu araştıran uzmanların verdiği bilgiye göre, Güneş sisteminde yer alan Merkür, Venüs, Dünya ve Mars gibi gezegenler, Güneş'in oluşumundan 10 bin yıl sonra oluşmaya başladı. 
     Uzman Stein Jacobsen tarafından kaleme alınan bilimsel bir inceleme, ''Science'' adlı bilimsel derginin bugünkü sayısında yayımlandı. 
     Uzmanlar evvelce, yeryüzü kabuğunda bulunan kimyasal izotopları tahlil ederek, Dünya'nın Güneş'ten 50 milyon yıl sonra oluştuğu tahmininde bulunmuştu. 
     Uzmanların belirttiğine göre Güneş, oluşumunun ilk evrelerinde toz ve gazdan oluşan bulutlarla çevriliydi. Bu bulutlar, zamanla büyük kitleler halinde toplanarak ayrı oluşumlar meydana getirdi. Sonuçta ortaya ''iç gezegenler'' denilen 4 göksel cisim çıktı. 
     Jacobsen'in belirttiğine göre, bunu izleyen 10 milyon yıl içinde Dünya bugünkü kitlesinin yüzde 64'üne ulaştı. O sırada Dünya, Güneş'e 140 milyon km uzaklıkta bulunan en büyük gezegen konumundaydı. 
     Dünya'nın oluşumundaki en önemli olgunun, hemen hemen Mars büyüklüğündeki bir gök cisminin Dünya'ya çarpması olduğu Jacobsen tarafından ifade edildi. Bu çarpışma sonucu Dünya'ya milyonlarca ton madde eklendi ve Dünya'nın hacmi yarıdan fazla genişledi. Çarpışma sonucu kopan bazı parçalar ise Dünya'nın yörüngesine yerleşerek Ay'ı oluşturdu. Bu çarpışmanın, Güneş'in oluşumundan yaklaşık 30 milyon yıl sonra meydana geldiği tahmin ediliyor. 
     
</TEXT>
</DOC>
