<DOC>
<DOCNO> 159346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/ekonomi/eko03a.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordunun kaygıları dikkate alınıyor 
</HEADLINE>
<TEXT>

Tüpraş Genel Müdürü Hüsamettin Danış, Tüpraş'ın özelleştirilmesinde ordunun kaygılarıyla ilgili maddelerin dikkate alındığını söyledi 
     EKONOMİ SERVİSİ 

     Tüpraş Genel Müdürü Hüsamettin Danış, Tüpraş'ın özelleştirilmesi için çok doğru bir zaman olduğunu, gerçek değerini bulacağına inandığını belirterek, "Şu anda herkes Tüpraş'ın peşinden koşuyor. Keşke yerli şirketler bir araya gelip Tüpraş'ı almış olsalar" dedi. 
     Hazar ve Karadeniz Petrol ve Doğalgaz Zirvesi sırasında basın mensuplarının sorularını yanıtlayan Danış, Tüpraş'ın özelleştirilmesiyle ilişkin bir soruya, "Ordumuzun kaygıları ile ilgili maddeler mutlaka dikkate alınmaktadır" yanıtını verdi. Danış şunları söyledi 
     "Herkes ortaya çıkabilir. Sonuçta yine de Rus şirketleri alacak demek değildir ve şu anda görünen odur ki, çoğu şirket bir Türk şirketi ile beraber girme yolunda. Onun için tek başına bir Rus şirketinin ortaya çıkacağını hiç sanmıyorum. Yanında bir Türk şirketiyle yapacaklarmış gibi görünüyor. Belki de dağıtım şirketleri kimseye meydan vermeden alacak. Yani sonucu görmeden endişelenecek bir taraf görmüyorum. Ben hükümetimize güveniyorum. Böyle sonucu iyi olmayacak bir yola hiçbir zaman için girmez." 
     
     'Keşke yerli şirketler alsa' 
     Danış, herkesin Tüpraş'ın peşinden koştuğunu belirterek, yerli şirketlerin bir araya gelip Tüpraş'a talip olmasını istedi. Danış, "Burada, yerli dağıtım şirketlerinin ya da yabancı şirketlerin bir araya gelmesinde hiçbir mahzur yok. Konsorsiyum kurabilirler. Benim arzum, başından beri keşke yerli şirketler bir araya gelip de Tüpraş'ı almış olsalar" diye konuştu. 
     
'Özelleştirilmeden büyüyemez'      Hüsamettin Danış, Tüpraş'ın yıllık cirosunun 11 milyar dolar, yeniden kurulma değerinin 7 milyar dolar ve sigorta değerinin de 4 milyar dolar olduğunu bildirdi. Tüpraş'ın özelleştirilmeden büyümesinin mümkün olmadığını kaydeden Danış, şunları kaydetti 
     "Tüpraş'ı dünyanın 400 mükemmel şirketi arasına getirdik. Ama devletin elinde büyümesi mümkün değil. Şu anda Avrupa'nın yedinci büyük rafineri şirketiyiz. Ama beş - altı yıl içerisinde Tüpraş'ın Avrupa'nın ikinci, üçüncü büyük rafineri şirketi haline gelmesi gerekiyor. Bunu bu sistem içerisinde yapmamız mümkün değil. Onun için de özelleştirilmesi gerekiyor." 
     

</TEXT>
</DOC>
