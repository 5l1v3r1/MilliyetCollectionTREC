<DOC>
<DOCNO> 162048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo15.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulübün elektrik borcunu ödedi, bonservisini aldı... 
</HEADLINE>
<TEXT>

     İkinci Futbol Ligi B Kategorisi takımlarından Aydınspor'un orta saha oyuncusu Serdar Meriç, kulübün TEDAŞ'a olan elektrik borçlarının ilk taksidini ödeyince serbest bırakıldı. 
     Meriç, kulübün TEDAŞ'a ödenecek 5 milyar lira tutarındaki ilk taksidin, 3 milyar lirasını denkleştirebilen yöneticilerin, eksik kalan 2 milyar lirayı bonservisi vermek şartıyla kendisinden talep ettiklerini, parayı verince bonservisini aldığını bildirdi. 
     Meriç, açıklamasında şöyle dedi 
     ''Böyle bir olayın kahramanı olmaktan utanmıyorum. Asıl en verimli çağımda beni köreltmeye çalışanlar utansın. Artık özgürlüğüme kavuştum. Bucaspor kulübünden teklif aldım. Karar vermek için acele etmeyeceğim. Benim için Aydınspor defteri kapandı'' Öte yandan Aydınspor kulübü yöneticilerinin kulübün TEDAŞ'a olan 60 milyar lira borcunun ilk taksidini bu şekilde yatırması camiada tepkilere neden olurken, yaşanan olayın Başkan Tansel Önder'in ''Kasamızda 100 milyar para var. İstersek bir günde transferi bitiririz'' şeklinde gazetelere verdiği demeçle çelişkili olduğunu bildirdiler. 
     Bu arada Aydınspor Antrenörü Bülent Okkan'ın oğlu Murat'ın sünnet düğününde bir araya gelen ve Aydınspor'da forma giyen eski futbolcular gönüllerince eğlendi. 
     Düğüne katılan Aydınspor'un eski futbolcusu Altaylı Ahmet'in Gençlerbirliği ile Diyarbakırspor kulüplerinden birisine gideceği öğrenildi. 
     Akçaabat Sebatspor ve Rizespor'un istediği Aydınspor'un orta saha oyuncusu Serkan Ençetin'in takım arkadaşı Serkan Bilen ile birlikte Sivasspor ile anlaştığı bildirildi. 
     
</TEXT>
</DOC>
