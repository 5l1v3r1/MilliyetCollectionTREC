<DOC>
<DOCNO> 184654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur38.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den rektörlere destek bildirisi... 
</HEADLINE>
<TEXT>

     CHP Merkez Yönetim Kurulu MYK Hükümet ve üniversite rektörleri arasındaki gerginliğe son verilmesi isteminin yer alacağı bir bildiri yayınlanmasını kararlaştırdı. 
     CHP MYK, Genel Başkan Deniz Baykal başkanlığında basına kapalı bir toplantı yaptı. 
     Alınan bilgiye göre toplantıda, YÖK Yasası değişikliği tartışmaları ve hükümet ve üniversite rektörleri arasında giderek tırmanan gerginlik değerlendirildi. Genel Başkan Baykal, hükümetin devletin temel kurumlarıyla çatışmaya yönelik bir politika izlediğini ve gerginlik yarattığını savundu. 
     Toplantıda, hükümetin imam hatip mezunlarına üniversite yolunu açmak için YÖK Yasası'nda değişiklik istediği görüşü savunularak, ülkenin içinde bulunduğu ortamda yaşanan bu tür gerginliklerin yaratacağı sıkıntılara dikkat çekmek ve rektörlere destek vermek üzere bir bildiri yayınlanması kararlaştırıldı. Bildiriyi hazırlamak için CHP Genel Sekreteri Önder Sav başkanlığında bir komisyon oluşturuldu. 
     
     IRAK 
     MYK toplantısında, ayrıca Irak'a asker gönderilmesi konusu ve 8.5 milyar dolarlık ABD kredisiyle ilgili değerlendirmeler de yapıldı. 
     Baykal, ABD kredisiyle ilgili olarak ''Türkiye'nin Irak konusundaki dış politikasının satıldığı'' yönündeki görüşünü yineleyerek, şimdiye kadar alınan hiçbir dış kredide bu tür şartların yer aldığı bir anlaşma imzalanmadığını söyledi. Deniz Baykal, anlaşmanın içeriğiyle ilgili olarak hükümet yetkililerinin kamuoyuna yanıltıcı bilgi verdiklerini öne sürdü. 
     Toplantıda, hükümetin TBMM'ye Irak'a asker gönderilmesine ilişkin bir tezkere getirmek yerine ''yabancı ülkelere asker gönderme kararını vermek üzere'' genel bir yetki almayı planladığı belirtilerek, bunun anayasaya uygun olup olmayacağı konusunda bir çalışma yapılması üzerinde de duruldu. 
     MYK üyelerine ekonomiyle ilgili genel bir değerlendirme de yapan Baykal, dün katıldığı İSO toplantısıyla ilgili bilgi verdi. CHP Genel Başkanı Deniz Baykal, basında toplantıda CHP'nin eleştirildiği yönünde haberler yer aldığını ifade ederek, bunun gerçekleri yansıtmadığını söyledi. Baykal, toplantıya katılanların CHP'nin muhalefetine karşı bir görüş belirtmediklerini, ancak daha etkin bir muhalefet sergilenmesi gerektiği yönünde görüşlerin dile getirildiğini kaydetti. 
     
</TEXT>
</DOC>
