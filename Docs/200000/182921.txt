<DOC>
<DOCNO> 182921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko26.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bank Genel Müdürü Dizlerinin üstündeki banka koşuyor 
</HEADLINE>
<TEXT>

     Halk Bankası Genel Müdürü Tevfik Bilgin, esnaf ve sanatkar ile KOBİ'lere en yakın banka olduklarını belirterek, ''Dizlerinin üzerindeki bankayı ayağa kaldırdık ve koşmaya başladı'' dedi. 
     Bilgin, Adana Sanayi Odası'nda ASO , düzenlenen ''Bankanın yeni dönem stratejileri ve kredi programı'' konulu bilgilendirme toplantısında, 65 yıllık bir banka olduklarını, geçen bu sürede çok sayıda büyük firmanın harcında katkılarının bulunduğunu söyledi. 
     Bilgin, Türkiye genelinde 540 şube ve 8 bin 340 çalışanları ile hizmet vermeye çalıştıklarını ifade ederek, ''Banka olarak çok miktarda kredi türünde varız. Misyonumuz öncelikle esnaf ve sanatkar ile KOBİ'lerdir. Bu konuda uzmanlaşmış bir bankayız ve diğer bankalardan çok öndeyiz'' diye konuştu. 
     Son 2 yıl içinde esnaf ve sanatkar ile banka arasında olan ayrılığı gidermeye çalıştıklarını anlatan Bilgin, ''Yeni dönemde müşterilerimizin beklentilerinin çok daha ilerisinde ve iyi bir konumda olacağız. Müşterilerimizin taleplerine en kısa sürede cevap verilecek'' dedi. 
     Bilgin, Anadolu'da kendilerine büyük ilgi gösterildiğini ve bu ilginin kendilerini mutlu ettiğini belirterek, bundan dolayı sorumluluklarının arttığını ve çalışmalarını bu bilinçle sürdürdüklerini kaydetti. 
     ''Halk Bankası dizlerinin üzerindeydi, ayağa kaldırdık ve koşmaya başladı'' diyen Bilgin, şöyle konuştu 
     
     HER AY FARKLILIK OLACAK 
     ''Bankada her ay farklılık olacak. Esnaf ve sanatkar ile KOBİ'lere verdiğimiz desteğin yanında, reel sektörü destekleme anlamında da önde gidiyoruz. İstihdamı ve ihracatı destekleyen firmalara destek veriyoruz. Destek konusunda yeni enstrümanlarda da geliştirdik.'' Bilgin, kamu bankasında yönetici olmanın çok zor olduğunu, verdikleri kredilerde çok fazla düşündüklerine dikkat çekerek, ''Yöneticiler olarak bankanın ve sizin çıkarlarınızı düşünüyoruz. Halkın bankasıyız, KOBİ ve esnafa en yakın banka biziz. 70 milyonun çıkarını düşünüyoruz'' dedi. 
     Bankanın özelleştirilmesinin IMF programlarında yer aldığını kaydeden Bilgin, şöyle devam etti 
     ''Bu konuda yorum yapmayacağım. Ancak, müşteri çıkarsa yarın hemen özelleştirme olur. Banka misyonundan ayrılmamalı, diğer ülkelerdeki gibi banka nice 65 yıllar devam edecek. Banka kapatılmayacak veya herhangi bir bankaya devredilmeyecektir. Bu yöndeki söylentileri nefretle karşılıyorum. Halk Bankası kendi kulvarında Türkiye'ye katkılar sağlamış ve sağlamaya da devam edecektir.'' 
     
     KOORDİNATÖRLÜK SİSTEMİ 
     Bilgin, merkez şube sisteminden, koordinatörlük sistemine geçtiklerini de hatırlatarak, ''13 koordinatörümüz var. 13 dev adam diye adlandırdığımız koordinatörlerimiz, kendilerine bağlı 30-40 şubeyi dolaşıyor ve çalışmaları yönlendiriyor. Amacımız, çalışmaları hızlandırmak. Kimse koltuğunda oturmayacak'' dedi. 
     Bankanın işletme giderlerinin fazla olduğunu ve bunu kontrol altına almaya çalıştıklarını kaydeden Bilgin, ''Bir bankanın lojmanı, kampı ve villası olmaz. Bunları satışa çıkardık'' diye konuştu. 
     Toplantı sırasında, Halk Bankası ile Adana Ticaret ve Sanayi Odaları ile Ticaret Borsası üyelerine, düşük faizli kredi kullandırılması için protokol de imzalandı. 
     Genel Müdür Bilgin, protokolü imzalarken, bu kredileri ''Hap'' olarak değerlendirdiklerini ve firmaların anlık ihtiyaç ve ağrıları gidermek için vereceklerini belirterek, limitini 50 milyar lira olarak belirledikleri kredileri isteyenlere 3-4 gün gibi kısa sürede vereceklerini söyledi. 
     Bilgin, kullandırılacak kredinin faiz oranlarının 6 ay için aylık yüzde 3.10, 12 ay için yüzde 3.20 ve 24 ay için de yüzde 3.30 olduğunu ve bu oranı yeni belirlediklerini ifade ederek, ''İmzaladığımız yeni protokoldeki oranlar, daha önce farklı rakamlarla protokol yapılan odaları da kapsayacak. Amacımız reel sektöre bir nebze de olsa katkıda bulunmak. Hazine ve Merkez Bankası'na paralel olarak faiz oranlarındaki revizyonumuz devam edecek'' dedi. 
     
     ASO BAŞKANI ÖZGÜMÜŞ 
     ASO Başkanı Ümit Özgümüş de ülke genelindeki KOBİ'lerin yüzde 85'inin Halk Bankası'ndan kredi kullandığını söyledi. 2001 ve 2002 yıllarını KOBİ'ler için ''eziyet'', Halk Bankası için de ''Cinnet'' yılları olarak değerlendiren Özgümüş, ''Bu dönemde banka kendi büyüttüğü evlatlarını yemeye başladı ve üzerine agresif bir şekilde geldi. Sonucunda sadık müşterilerini ve misyonunu kaybetti'' dedi. 
     Bu tür bankaların sadece Türkiye'de değil 200 yıl önce sanayileşen dünya ülkelerinde de çok önemli olduğunu ifade eden Özgümüş, şunları kaydetti 
     ''Bu ülkelerdeki Halk Bankaları özelliklerini koruyorlar. Sütten ağzımız yandığı için bankanın yeni yönetimini ilk dönemlerinde kuşkulu bir şekilde izledi. Yeni yönetimle birlikte banka, bankacılık misyonunu üstlenmeye başladı. KOBİ'lerle barış sağlanmalı, geçen dönemde bankadan kopan müşterilerin banka ile kaynaşma zamanı geldi. KOBİ'lerin bankalarına sahip çıkacaklarına inanıyoruz.'' 
     
</TEXT>
</DOC>
