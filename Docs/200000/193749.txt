<DOC>
<DOCNO> 193749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko08.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol ve karayolları üzerinde içki satışı yasaklandı... 
</HEADLINE>
<TEXT>

     Konaklama yerleri ve belediye mücavir alanları hariç olmak üzere, otoyollar ve devlet karayollarında yapılacak ve açılacak yapı ve tesislerde alkollü içki satışına izin verilmeyecek. 
     Konaklama yerleri ve belediye mücavir alanları hariç olmak üzere otoyollar ve devlet karayollarında açılmış yapı ve tesislerde daha önce verilmiş olan kapalı ve açık alkollü içki satış belgelerinin süresi ise 15 Ocak 2004 tarihinde sona erecek. 
     Tütün, Tütün Mamulleri ve alkollü İçkiler Piyasası Düzenleme Kurumu'nun Resmi Gazete'nin bugünkü sayısında yayımlanan, ''tütün mamulleri, alkol ve alkollü içkilerin toptan ve perakende satışı ile satış belgelerine ilişkin yönetmelikte değişiklik yapılmasına dair yönetmelik'' uyarınca, bu mahallerdeki perakende satıcılara sadece tütün mamulleri satıcılığı için satış belgesi verilebilecek. 
     Ocak ayı içerisinde satış belgelerinin sürelerinin uzatılması veya yenilenmesi işlemlerini yapmayanların satış belgeleri kurum tarafından üç aya kadar askıya alınacak. Bu süre içerisinde belge konusu ürünler alınıp satılamayacak. Nisan ayı sonuna kadar gerekli işlemi yapmayanların satış belgeleri iptal edilecek. 
     İptal edilen satış belgeleri yerine, ilgililerin müracaatı halinde ancak bir sonraki yıl Ocak ayı içerisinde tekrar satış belgesi verilebilecek. 
     Perakende satıcıların, yetkili olmadığı halde açık olarak içki satışı ve sunumu yapmaları iptal nedeni olarak sayılırken, bu nedenle satış belgesi iptal edilenlerin yeniden satış belgesi talepleri kurum tarafından değerlendirilerek karara bağlanacak. İptal edilen belge yerine, iptal tarihinden itibaren üç ay geçmeden yeniden satış belgesi düzenlenmeyecek. 
     Askı sürelerinde ürün satışı yapılması halinde satış belgeleri iptal edilecek. 
     Kaçak ürün bulunduran belgeli satıcıların belgeleri üç ay süre ile askıya alınacak. Bu süre zarfında Cumhuriyet savcılıklarından takipsizlik kararı getirilmemesi halinde satış belgeleri iptal edilecek. 
     Kaçakçılıktan mahkum olanlar ile konuya ilişkin mevzuatın ihlali nedeni ile iki defadan fazla aynı suçtan dolayı ön ödemede bulunarak, Cumhuriyet Savcılıklarınca haklarında iki defadan fazla takipsizlik kararı verilmiş olanlara bir daha satış belgesi verilmeyecek. 
     Satış belgesiz satış yapılması nedeniyle el konulan mevzuata uygun olarak üretilmiş ürünler, adli mercilerce verilecek kararı müteakip, satış belgesine sahip bir satıcıya, satış fiyatından perakendeci karı düşülmek suretiyle satılarak devredilecek ve bedeli kurum hesabında bloke edilecek. Bu bedel müracaatı halinde, el koymaya ilişkin masraflar düşülmek suretiyle ürün sahibine ödenecek. 
     
</TEXT>
</DOC>
