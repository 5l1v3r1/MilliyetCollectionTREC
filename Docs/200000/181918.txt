<DOC>
<DOCNO> 181918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko17.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Ekonomi kendi dinamiklerini, dengelerini oluşturacak 
</HEADLINE>
<TEXT>

     Sanayi ve Ticaret Bakanı Ali Coşkun, ''Ekonomide esen bahar havası, giderek kendini ekonomik istikrara doğru sürüklemektedir'' dedi. 
     Coşkun, İzmir'de TARİŞ Zeytin ve Zeytinyağı Birliği'nin Çiğli Atatürk Organize Sanayi Bölgesi'ndeki Zeytinyağı Üretim Tesisi'nin açılışında yaptığı konuşmada, Türkiye'nin ''önemli darboğazlardan geçtiğini, artık bu sıkıntı ve bunalımların arkada bırakıldığını'' söyledi. 
     Türkiye'nin ''en büyük sorunu'' olan güven bunalımının aşılması için önemli adımların atıldığını, bu yöndeki kanaatin uluslararası platformlarda da oluştuğunu dile getiren Coşkun, şöyle konuştu 
     ''Ekonomide esen bahar havası, giderek kendini ekonomik istikrara doğru sürüklemektedir. Çünkü enflasyon kontrol altına alınmıştır. Enflasyon düşmesinden daha önemlisi, kontrol altına alınmasıdır. Bu kontrol altında enflasyon gerilemektedir. Ülke ekonomisi üzerinde kara bulutlar olarak çökmüş, reel faizler istikrarlı bir şekilde aşağıya doğru inmektedir. Üretim, kapasite kullanım oranları artmaktadır. Artık bütün uluslararası finans kurumları nezdinde Türkiye'nin ekonomisinin düzlüğe çıktığı yolunda ciddi adımlar atıldığı kanaati belirmiştir. Bizi darboğaza sürükleyen sorunları çözerek ilerliyoruz.'' Birliklerin Cumhuriyet tarihinde çok önemli görevler yaptığını, sermaye birikimi, eleman yetiştirme ve tarımdan sanayiye geçişte adeta köprü olduklarını ifade eden Coşkun, ''Ama zamanla birlikler, sırtını devlete yaslamış kurumlar olarak IMF programlarında da ciddi tartışmalara sebebiyet vermiştir. 2000 yılında yasada yapılan değişiklikle yeniden yapılanma sürecine girdiler. Bu yapılanma sonunda birliklerimiz arasında ilk başı TARİŞ çekti'' diye konuştu. 
     
     DEVLETİN EKONOMİYE MÜDAHELESİ 
     Devletin artık işletmelerden ve ekonomiden elini çekmesi gerektiğine işaret eden Coşkun, şöyle devam etti 
     ''Devlet hızla asli görevine dönecek. Ekonomiye devletin müdahalesi olmayınca, ekonomi kendi dinamiklerini, dengelerini oluşturacak. Faize, dövize ve diğer ekonomik enstrümanlara devletin müdahalesi olmayınca, suni krizler de çıkamayacak. Nitekim Türk parasının hızla değerlenmesi karşısında hükümetimiz gerekli önlemleri almakla beraber, dövize müdahale etmemekte, ekonominin istikrara kavuşmasında çok önemli bir politikayı sürdürmektedir. Ama kurlardaki gelişme sonucunda sanayicinin, ihracatının çektiği sıkıntıları da görüyoruz. Buna da yeni önlemler almak üzereyiz.'' 
     
     ''TARİŞ, PİYASA LİDERİ'' 
     TARİŞ Genel Müdürü Ayhan Özer de açılan tesisle yeni yapılanmadan sonra birliklerin kendi ayakları üzerinde durabildiklerini gösterdiğini belirtti. 
     Zeytin ve Zeytinyağı Birliği Bakanı Cahit Çetin de açılan tesisin Türkiye'nin en modern tesislerinden olduğunu, TARİŞ zeytinyağının Türkiye'de ''piyasa lideri olduğunu ve dünyaya açıldığını'' söyledi. 
     Tesisin 2002 yılının Mart ayında deneme üretimine başladığını, 1.5 yıllık süre içinde 33 bin ton ham yağ işleyerek kendini amorti ettiğini dile getiren Çetin, tesiste yatırımın devam ettiğini, yatırımlar tamamlandığında tesisin 75 bin ton ham yağ işleme, 25 bin ton dolum kapasitesine sahip olacağını bildirdi. 
     Bakan Coşkun, açılıştan sonra tesisi gezerek bilgi aldı. 
     
</TEXT>
</DOC>
