<DOC>
<DOCNO> 191516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/spo15.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Yumruklar konuştu    İKİNCİ Lig B Kategorisi A Grubu'ndaki Aydın - Karagümrük Kyoto maçı sonrası kavga çıktı. Ev sahibinin iki golünün ofsayt gerekçesiyle iptal edildiği ve üç kırmızı kart çıktığı maçın bitiş düdüğünün ardından Karagümrük yedek kulübesinden bir oyuncu, Aydınsporlu Veysel'e yumruk attı. İki takım futbolcuları ve yöneticileri de olaya karışınca kavga büyüdü. Yumruk ve tekmeler adeta havada uçuşurken, çevik kuvvet oyuncuları gruplar halinde soyunma odasına götürdü. 
   
   Minderde 4. olduk    KAZAKİSTAN'DA yapılan Grekoromen Güreş Dünya Kupası müsabakalarında Rusya birinci olurken, Türkiye dördüncü sırayı elde etti. Milli Takımımız, kupanın 2. gününde Gürcistan'a 5-2 yenilirken, ABD'yi 5-2 ile geçti. Rusya'nın 100 bin dolar ödül aldığı organizasyonda Kazakistan ikinci, Gürcistan üçüncülüğü aldı. 
   
   Kuerten şampiyon    RUSYA'NIN Saint Petersburg kentinde düzenlenen toplam 1 milyon dolar ödüllü Saint Petersburg Açık Tenis Turnuvası'nda, 3 numaralı seribaşı Brezilyalı Gustava Kuerten, Ermeni Sargis Sargsian'ı finalde yenerek şampiyon oldu. Kuerten, Sargsian karşısında 6-4 ve 6-3'lük setlerle 2-0 üstünlük sağladı. 
   
   Harrison şoku    ERKEKLER 4 x 400 metre bayrak yarışında Dünya Şampiyonu olan ABD Atletizm Milli Takımı'nda yer alan Calvin Harrison dopingli çıktı. Harrison'a yapılan ilk testte uyarıcı aldığının belirlendiği, ikinci testin de pozitif çıkması halinde ABD'nin altın madalyayı geri vereceği belirtildi. 
   
   Bayanlara yer yok    İTALYA amatör futbol liginde Osteria Dei Miracolli, Punto Casa ile oynayacağı maça bayan oyuncusu Nicoletta Carlitti ile çıkmak istedi. Miracolli'nin ilk kez bir bayan oyuncuyu oynatma girişimi fiyakso ile sonuçlandı. Karşılaşmanın hakemi Federasyon'un talimatıyla bu oyuncunun lisansına el koydu. 
   
   Can ilk sırada    BİNİCİLİK Federasyonu'nun düzenlediği Cumhuriyet'in 80. Yılı Kupası Engel Atlama Yarışmaları'na İzmir'de devam edildi. Cumhuriyet Kupası 1. ayak yarışını Austelco isimli atıyla Sencer Can birinci olarak tamamladı. 
   
   Ferdinand ipin ucunda    TÜRKİYE maçı öncesi doping numunesini geç verdiği için İngiltere Milli Takımı'ndan çıkarılan Rio Ferdinand hakkında Futbol Federasyonu gelecek hafta karar verecek. İki yıl ceza alması beklenen Ferdinand'ın top koşturduğu Manchester United takımının teknik direktörü Alex Ferguson doping kullandığı belirlenen futbolcuya bizim takımda şans bulamaz" dedi. 
   
   
</TEXT>
</DOC>
