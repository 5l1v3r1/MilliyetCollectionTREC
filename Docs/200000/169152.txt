<DOC>
<DOCNO> 169152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo23.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den açıklama Hayali rakamlar bizi zora sokuyor 
</HEADLINE>
<TEXT>

     Fenerbahçe Kulübü, yapılan transferlerin maliyetinin basında abartılı rakamlarla gösterilmesinden sıkıntılı. 
     Sarı-lacivertli kulübün resmi internet sitesinde yapılan açıklamada, basına yansıyan transfer bedellerinin gerçeği yansıtmadığı ifade edilerek, ''Örnek verecek olursak, Fabio Luciano'nun transfer bedeli basında yer aldığı gibi 6 milyon dolar değil, sadece 700 bin dolardır. Bu oyuncumuzun sözleşmesini Fenerbahçe 2 yıl daha uzatırsa Opsiyon tek taraflı Fenerbahçe'dedir 1,3 milyon dolar daha ödeyecektir'' denildi. 
     Hayali yüksek rakamların Fenerbahçe Kulübü'nü Maliye Bakanlığı nezdinde zora soktuğuna dikkat çekilen açıklamada, bilgileri düzeltene kadar büyük üzüntüler ve zorluklar yaşandığı kaydedilerek, basın mensuplarının bu konuya daha duyarlı olmaları istendi. 
     
</TEXT>
</DOC>
