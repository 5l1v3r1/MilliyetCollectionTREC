<DOC>
<DOCNO> 180084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur20.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlililer Vali Yazıcıoğlu için Ankara'ya otobüs istedi 
</HEADLINE>
<TEXT>

     Devlet Bakanı Beşir Atalay, geçirdiği trafik kazası sonrasında İbni Sina Hastanesi'nde tedavi altına alınan Denizli Valisi Recep Yazıcıoğlu'nun sağlık durumu hakkında bilgi aldı. 
     Atalay, hastaneden ayrılırken gazetecilere yaptığı açıklamada, Yazıcıoğlu'nun sağlık durumu hakkında doktorlarından bilgi aldığını belirterek, Vali'nin sağlık durumunda herhangi bir değişiklik olmadığını söyledi. 
     Bakan Atalay, Recep Yazıcıoğlu'nun, üniversite yıllarından beri çok yakın arkadaşı olduğunu söyledi. 
     Denizli Vali Yardımcısı Orhan Öztürk de gazetecilerin soruları üzerine, kazada hayatını kaybeden Denizli Ziraat Odası Başkanı Haldun Tellioğlu'nun cenazesinin Trafik Hastanesi'nden alınarak Denizli'ye götürülmek üzere yola çıkarıldığını bildirdi. 
     Öztürk, kaza sırasında aracı kullanan Berkant Korkut'un hala şokta olduğunu söyledi. 
     Öztürk, Yazıcıoğlu'nun, özel bir göz doktorundan yarın için randevu aldığını ve bu nedenle Denizli'den Ankara'ya geldiğini anlattı. Öztürk, Yazıcıoğlu'nun 1.5 aydır izinde olduğunu belirtti. 
     Kazanın nasıl olduğuna ilişkin sorular üzerine Öztürk, ''Şoför hatası var. O kesin ama somut bir şey henüz yok'' dedi. 
     Bu arada, Yazıcıoğlu'nun eşi Meryem Yazıcıoğlu ile çocukları Rüveyda Durmaz, Necla Yavi, Mehmet Kemal Yazıcıoğlu da istirahat etmek üzere hastaneden ayrıldılar. 
     Denizli Belediye Başkanı Ali Aygören de Denizli halkının belediyeye başvurarak, kendilerini Ankara'ya götürmeleri için otobüs talebinde bulunduklarını söyledi. 
     Öte yandan hastanede, Recep Yazıcıoğlu'nu ziyarete gelenler için, duygularını dile getirebilecekleri özel bir defter açıldı. 
     
</TEXT>
</DOC>
