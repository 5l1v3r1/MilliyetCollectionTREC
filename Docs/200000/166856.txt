<DOC>
<DOCNO> 166856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko21.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock festivali için havaalanı kiralandı... 
</HEADLINE>
<TEXT>

     Coca-Cola, 6-7 Eylül tarihlerinde İstanbul'da dünyanın sayılı festivalleri arasına girerek marka olmayı hedefleyen dev bir müzik etkinliği düzenliyor. 
     Rock'n Coke Festivali için Hezarfen Havaalanı, festival öncesi ve sonrası 2'şer ay olmak üzere 4 aylık bir süreyi kapsayacak şekilde 5 yıl opsiyonlu 7 yıllığına kiralandı. Havaalanının 250 dönümlük bölümünde bir rock kasabası kurulacak. 
     Rock'n Coke'un dünya festivaller haritasına girerek teknik altyapı, katılımcı sayısı ve sahneye çıkan müzik gruplarıyla önümüzdeki yıllarda İngiltere'nin Glastonbury, Danimarka'nın Roskilde, İskoçya'nın T İn The Park, Hollanda'nın Lowands Festivalleri gibi sayılı festivaller arasında kabul görmesi hedefleniyor. 
     Türkiye ve İstanbul'un tanıtımına katkıda bulunacak Rock'n Coke, İstanbul Kültür ve Sanat Vakfı'nın danışmanlığı ve Pozitif Tanıtım'ın organizatörlüğünde gerçekleştirilecek. 
     Rock'n Coke Festivali'nin tanıtımı Coca Cola Türkiye Bölgesi Genel Müdürü Ahmet Burak, Coca Cola Türkiye Bölgesi Pazarlama Müdürü Galya Frayman Molinas ve Coca Cola Türkiye Bölgesi Kurumsal İletişim Müdürü Temuçin Tüzecan'ın katıldığı bir toplantıyla kamuoyuna duyuruldu. 
     Ahmet Burak toplantıda yaptığı konuşmada, Türkiye'nin marka olmasında ciddi bir katkı sağlayacak olan projelerini açıklamaktan mutluluk duyduğunu söyledi. 
     Burak, ''Bu etkinliğin, tarih ve kültür şehri olan İstanbulumuza bir dünya gençlik metropolü ünvanını eklemesinde rolü olacağına inanıyoruz. Dünya gençliğinin atlasına Rock'n Coke ve İstanbul'u yerleştirmek istiyoruz'' diye konuştu. 
     Galya Frayman Molinas da, Coca Cola'nın 117 yıldır varolan ve 200 ülkede her ulustan her yaşta insana hitap eden bir marka olduğunu, 69 milyar dolar değer ile Interbrand markalar sıralamasında ilk sırada yer aldığını söyledi. 
     Molinas, Türkiye'de ve dünyada bu markanın 3 temel prensiple yönetildiğini ifade ederek, bunların öncülük, süreklilik ve tutarlılık olduğunu kaydetti. 
     Türkiye'nin toplam nüfusun büyük bölümünü gençliğin oluşturduğunu ve bu gençlerin yüzde 83.9'unun hergün müzik dinlediğini belirten Molinas, müziğin Coca Cola için önemli bir iletişim platformu olduğunu ifade etti. Molinas, ''Bu gerçeklerden yola çıkarak İstanbul'da dünya standartlarında bir festival yaratmayı hedefledik'' dedi. 
     
     ETİYOPYA'DAKİ KONSER GİBİ SOSYAL BOYUTU VAR 

     Temuçin Tüzecan ise, gazetecilerin festival için ne kadar bütçe ayırdıkları yönündeki soruları üzerine rakam açıklamazken, yurtdışındaki benzer festivaller için harcanan miktar kadar maliyet çıkardıklarını söyledi. 
     Yurtdışındaki maliyetin sorulması üzerine de Tüzecan, benzeri festivallerin 2-2.5 milyon dolara malolduğunu kaydetti. 
     Festivalin ileride açıklanacak toplumsal bir sorumluluk boyutuna sahip olduğunu belirten Tüzecan, ''Festival, Türkiye'nin önemli bir sorununa çözüm bulmak için bir platform olma yoluna girecek. 1984-1985'de ABD ve Londra'da Etiyopya'daki yoksullar için düzenlenen bir konser gibi... Ancak bunu, henüz netleşmediği için açıklayamıyoruz. Bir hafta, on gün içinde açıklanacak'' şeklinde konuştu. 
     
     FESTİVAL İÇİN ROCK KASABASI KURULACAK 

     Coca Cola, Rock'n Coke Festivali için toplam 500 dönümlük alana sahip Hezarfen Havaalanı'nın 250 dönümlük bölümünde bir rock kasabası kuracak. 
     Şehir planlamacıları, mimarlar ve festival organizatörlerinden oluşan bir ekip tarafından planlanan kasabada, postane, banka, market, sağlık merkezi, çeşitli dükkanların yer alacağı alışveriş merkezi, açık pazar yeri, çok sayıda restoranın yer aldığı yiyecek-içecek bölümü, pastane, sportif oyun alanları, otopark, kamp alanı gibi 2 gün içinde izleyicilerin tüm ihtiyaçlarını eksiksiz karşılamayı hedefleyen bir yapı yer alacak. 
     Güvenlikten ulaşıma, konaklamadan sosyal aktivitelere kadar tüm hizmetler bin 500 kişilik profesyonel bir ekip tarafından sunulacak. 
     Çevre hastaneler ve gönüllü doktorlarla işbirliği yapılarak 200 sağlık personeli, 50 doktor ve 10 ambulans festival süresince görev yapacak. Kasabada, 20'si engelliler için olmak üzere toplam 260 tuvalet yer alacak. 
     İzleyiciler için 2 bin 500 araçlık otopark olanağı sağlanacak. Hezarfen Havaalanı civarında bulunan 2 köy halkının ekonomisine katkı sağlamak amacıyla, köylülerin kasaba inşaatında çalışmalarına imkan tanınacak ve köy sakinleri festival süresince kendilerine ayrılacak pazar yerinde hediyelik eşya ve yiyecek satabilecek. 
     İnşasına bu ayın sonunda başlanması planlanan ve 45 gün sürecek kasabada, 200 kişi görev alacak. 
     Kasabanın güvenliği için özel bir güvenlik şirketiyle anlaşma yapılacak ve 500 güvenlik elemanı görevlendirilecek. 
     Festival alanına şehrin merkezi noktalarından ücretsiz servislerle ulaşım olanağı sunulacak. Günde 15-20 bin izleyicinin Taksim, Bostancı, Kadıköy, Bakırköy ve Mecidiyeköy gibi İstanbul'un çeşitli noktalarından kaldırılacak toplam 400 servisle festival alanına taşınması öngörülüyor. 
     Festival süresince çöp toplamak için 200 kişilik ekip görev yapacak. Çöp konteynerlerde toplanıp gece çöp arabalarıyla taşınacak. 200 ton civarında çöp çıkışının olacağı tahmin edilen festivalin sonunda, çöp 3-5 gün içinde toplanacak ve Hezarfen Havaalanı temizlenecek. 
     
     FESTİVALE KİMLER KATILIYOR 

     Rock'n Coke Festivali'nde,Pert Shop Boys, The Cardigans, Dreadzoe, Simple Minds, Hooverphonc gibi yabancı grupların yanı sıra Türkiye'den Mazhar Fuat Özkan, Duman, Athena, Mercan Dede, Mor ve Ötesi, Babazula, Nil Karaibrahimgil gibi sanatçılar, Felix Da Housecat, David Holmes, Phil Hardnoll gibi dans müziğine damgasını vuran DJ'ler müzikseverlerle buluşacak. 
     Festival biletleri, bu ay Biletix'te satışa sunulacak. 
     Festival alanında konaklamak isteyen izleyiciler, kombine bilet ücretine ek olarak, kamp alanından faydalanabilmek için ek olarak 3 milyon lira ödeyecekler ve kendi çadırlarını kurabilecekler. 
     
</TEXT>
</DOC>
