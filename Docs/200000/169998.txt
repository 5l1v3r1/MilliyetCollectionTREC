<DOC>
<DOCNO> 169998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko23.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Annan planı konferansı... 
</HEADLINE>
<TEXT>

     KKTC Cumhurbaşkanlığı Müsteşarı Ergun Olgun Kıbrıs sorununun çözümüne ilişkin olarak, ''İki taraf da karşılıklı bir çıkarın olması gerekiyor ki bir anlaşmaya, ortaklığa varılabilsin. Bir taraf kazanıp diğeri kaybederse çözüm asla bulunamaz'' dedi. 
     Olgun ''Annan Planı Hayaller ve Gerçekler'' konferansında yaptığı konuşmada, Kıbrıs'ta Türker'in çıkarını savunmak ve Kıbrıs'ta barışın sağlanması için çalıştığını söyledi. 
     Olgun ''Şu anda aslında Kıbrıs Türk hükümetinin amacı veya tek istediği seçenek, varolan iki tarafın da ortak oluşturacağı bir durumdur. İki kesimli, iki toplumlu, iki halklı bir sistemi öngörmektedir'' dedi. 
     Bir müzakere süreci ve içeriğinin ne olması gerektiğine ilişkin değerlendirmelerde bulunan Olgun, ''ortak çıkarların'' ve ''ortak bir vizyonun'' olmasının çözüme yaklaşmada önemli olduğunu söyledi. Kişilik, kimlik ve ortakların yaşama isteği konusunda hiç bir şekilde müzakerede bulunulamayacağını belirten Olgun, ''Ben Kıbrıslı bir Türk olarak asla ve asla eşitliğimden ödün vermem, ödün vermeyi kabul etmem, çocuklarım da kabul etmeyecektir'' diye konuştu. 
     Ergun Olgun, daha sonra şunları söyledi 
     ''Eğer bir müzakere sürecinde sonuç almak istiyorsak bazı şeyler olmalı. İki tarafın da kazan-kazan durumuna doğru çalışmak için motivasyonu olmalı. Bir taraf kazanıp diğeri kaybederse çözüm asla bulunamaz. İki tarafın da karşılıklı bir çıkarının olması gerekiyor ki bir anlaşmaya ve ortaklığa varılabilsin. 
     Kıbrıslı Türklerin müzakerede anlaşmaya varma konusunda zorlanmış oldukları koşulların adil olmadığını belirten Olgun ''Şu anki süreç Kıbrıs Türk tarafına hiç bir şekilde umut ve güven vermemektedir. Bir anlamda bir rehin alan ve rehin alınan ilişkisi söz konusu. Ben bir Kıbrıslı Türk olarak kendimi rehin gibi hissediyorum'' dedi. 
     Annan Planı çerçevesinde öngörülen mülkiyet, sürekli ikamet, güvenlik gibi konulara değinerek bu konularda yasal sıkıntılar olduğunu belirten Olgun, ''Kıbrıslı Türkler'in yaşam hakkı ihlal ediliyor'' diye konuştu. 
     
     ''ANNAN PLANI ÇÖZÜMLER PLANIDIR'' 

     Boğaziçi Üniversitesi Rektörü Prof. Dr. Sabih Tansal da konuşmasında, Kıbrıs sorununa getirilecek tatminkar hakça bir çözümün adaya ve doğu Akdeniz'e barış, istikrar ve ekonomik zenginlik getireceğini söyledi. 
     Prof. Dr. Tansal, şunları kaydetti 
     ''Kıbrıslı Türkler, Rumlar Türkiye ve Yunanistan açısından gerçek bir barış ortamı başta güvenlik kimlik ve ekonomik refah olmak üzere insani ihtiyaçların en rahat karşılanacağı yani tüm tarafların da kazanacağı bir ortamı ifade etmektedir. Böyle bir ortama giden yolun başında siyasal liderlerin uzağı gören ortak bir vizyonda buluşmalarını temenni ediyorum.'' Birleşmiş Milletler Eski Hukuk Danışmanı İsviçre Dışişleri Bakanlığı'ndan Didier Pfirter de konuşmasında, Annan Planının, Kıbrıs sorunu konusunda bundan önce yapılan teşebbüslerin hepsinden farklı olduğunu belirtti. 
     Pfirter, ''Bu plan bir çözümler planı, sorunlara götürmeyecek bir plandır. ikinci özelliği dengeli bir plan olmasıdır. Üç yıl süren düşünceler sonucu, BM elinden gelenin en mükemmelini yaptı. Uyumlu Uzlaşma imkanları sunulmaya çalışıldı'' diye konuştu. 
     Didier Pfirter, Annan Planının iki taraf için de ''kazan-kazan'' durumunu yaratmadan hareketle hazırlandığını kaydetti ''Genel Sekreterin planı masanın üstünde'' diyen Pfirter, Kıbrıs'ta çözümün temel dengeler içinde olması gerektiğini kaydetti. 
     Bir soru üzerine Pfirter ''Bu plan hiç kimsenin zorla yerinden yurdundan ayrılmayacağını öngörüyor hiç kimse ayrılmaya mecbur edilmeyecek'' dedi. 

     
</TEXT>
</DOC>
