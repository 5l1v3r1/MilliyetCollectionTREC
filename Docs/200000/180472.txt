<DOC>
<DOCNO> 180472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun03.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutoğlu 2004 İlkbahar Yaz kreasyonlarını New York'ta tanıtacak 
</HEADLINE>
<TEXT>

     Türkiye'yi yurtdışında başarıyla temsil eden genç modacı Atıl Kutoğlu, 2004 ilkbahar yaz modellerini New York moda haftası içerisinde gerçekleştireceği şovla tanıtacak. 
     Kutoğlu, yaptığı açıklamada, ''geleneksel çizgisine sadık kalarak, Türk kültüründen aldığı esintileri, modern ve avangard çizgilere dönüştürdüğünü'' söyledi. 
     Modacı, ''Mevlana ve mistisizmi işlediği koleksiyonlarının devamı niteliğindeki koleksiyonunda, yalın ve keskin hatlar ile çarpıcı oryantalist detayları buluşturarak, kadınsı bir şıklık yarattığını'' da ifade etti. 
     
     ULUSLARARASI DERGİLER 

     Kreasyonları uluslararası moda dergilerinin sayfa ve kapaklarını süsleyen ve başta ABD olmak üzere birçok ülkedeki lüks butiklerde satılan Kutoğlu, ''New York'ta sergileyeceği koleksiyonunda Bossa'nın üstün teknolojiyle gerçekleştirdiği poliviskon ve pamuk karışımlı kumaşlarına da yer verdiğini'' vurguladı. Bunların yanı sıra ipekli ve deri elbiselerin de yer aldığı 80 parçadan oluşan koleksiyonun dünyaca ünlü top modeller tarafından sunulacağı bildiriliyor. 
     Müşterileri arasında dünya aristokrasisi ve jet sosyetenin önde gelen isimlerinin bulunduğu Kutoğlu'nun moda defilesi, 13 Eylül Cumartesi günü Bryant Park'taki Jospehine Hall'de yapılacak. 
     Ralph Lauren, Donna Karan, Calvin Klein gibi moda devleriyle aynı platformda gerçekleşecek defilede, çeşitli televizyon kanallarının çekim yapacakları ifade edildi. 
     
</TEXT>
</DOC>
