<DOC>
<DOCNO> 179855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur31.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bıçaklı doktor"a soruşturma ve inceleme... 
</HEADLINE>
<TEXT>

     Antalya Devlet Hastanesi Acil Servisi'nde görevli Doktor Alaaddin Küçük'ün belindeki bıçakla fotoğrafının çekilmesiyle ilgili Antalya Devlet Hastanesi Başhekimliği'nce soruşturma, Antalya Tabip Odası tarafından da inceleme başlatıldı. 
     Bir gazetede yer alan, Antalya Devlet Hastanesi Acil Servisi'ndeki güvenlik sorunuyla ilgili haberde, belindeki bıçakla fotoğrafı çekilen Acil Servis'te görevli doktor Alaaddin Küçük hakkında soruşturma başlatıldı. 
     
     BAŞHEKİMİN AÇIKLAMALARI 
     Konuyla ilgili gazetecilerin sorularını yanıtlayan Antalya Devlet Hastanesi Başhekimi Opr. Dr. Arif Bulut, konuyla ilgili soruşturma başlatıldığını açıkladı. Bulut, doktor Alaaddin Küçük ile görüştüğünü belirterek, doktorun belindeki bıçağın kendisinin olmadığını ve bıçak taşımadığının söylediğini bildirdi. Bir doktorun belindeki bıçak ya da tabanca ile hastanede görev yapamayacağını anlatan Başhekim Bulut, şunları söyledi 
     ''Doktor beyle konuştuğumda, o bıçağı ilaç bağımlısı bir hastadan, hastayı ikna ederek aldığını, fotoğrafın da yeni çekilmiş bir fotoğraf olmadığını söyledi. Doktor, fotoğrafın mizansen olduğunu söylüyor. Sağlık çalışanları silah alıp hastanın karşısına çıkamazlar. Bir doktorun belinde silahla görevini yapması doğru değil. Doktor arkadaşımızın o tip bir duruma düştüğünü zannetmiyorum. Bence bu fotoğraf bir mizansen, ama gerekli soruşturma başlatıldı. Bu tip hareketlerin yönetmelikte yeri var. Gereken yapılacaktır.'' Geçtiğimiz haftalarda madde bağımlısı gençlerin acil servise gelerek personelden tehditle ilaç istemelerinin, sağlık çalışanlarında korku yarattığını ve buradaki personelin sıkıntılarını kendilerine ilettiklerini bildiren Bulut, şöyle devam etti 
     ''Esas sorun hastanenin güvenliğinin olmaması. Her gün hastaneye 7 binden 10 bin kişiye kadar insan girip çıkıyor. Doktorlar eline bıçak alıp tiner ya madde bağımlısını durduramaz. Ya ilaç ya canın denilirse personel korkacaktır doğal olarak. Hastanede görev yapan polis sayısı son 15 günde artırıldı. Bu biraz daha caydırıcı olmuştur.'' Antalya Devlet Hastanesi'ndeki güvenlik sorununun uzun süredir bilindiğini, 45 kişilik bir silahlı güvenlik ekibine ihtiyaç duyduklarını anlatan Bulut, Özel Güvenlik Yasa'nın çıkması halinde bu alanda personel görevlendireceklerini söyledi. 
     
     TABİP ODASI 
     Devlet Hastanesi Başhekimi ile aynı ad ve soyadı taşıyan Antalya Tabip Odası Başkanı Arif Bulut da, gazetede yayınlanan fotoğrafın sembolik bir mesajı olduğuna inandığını belirterek, konuyla ilgili inceleme başlatıldığını söyledi. 
     Olayın acil servisin güvenliğinin olmadığını ortaya koyduğunu da kaydeden Bulut şöyle konuştu 
     ''İncelemeyi başlattık. Gerekli bilgiyi toplayarak soruşturmayı yapacağız. Doktor Küçük'ün yaptığını, bu fotoğrafı bir mesaj olarak algılıyorum. Bunlar da insan. Ancak işin en kötü tarafı bıçağın teşhir edilmesi. Bunun teşhir edilmemesi lazım. Bu hastanede görev yapan arkadaşlarımız çok zor şartlar altında görev yapıyorlar. Doktor Alaaddin Küçük'ün savunmasını alırız. Suç unsuru görülürse soruşturma genişletilir ve Onur Kurulu'muz bağımsız şekilde kararını verir.'' 
     
</TEXT>
</DOC>
