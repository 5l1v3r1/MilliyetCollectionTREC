<DOC>
<DOCNO> 196170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur12.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamada kullanılan kamyonetin sahibi İstanbul'da sorgulanacak 
</HEADLINE>
<TEXT>

     İstanbul'daki bombalı saldırılarda kullanılan kamyonetin ruhsat sahibi görünen Metin Ekinci, sorgulanmak üzere Bingöl'den İstanbul'a götürüldü. 
     AA muhabirinin edindiği bilgiye göre, İstanbul'da düzenlenen bombalı saldırıda kullanılan 34 UHK 68 plakalı kamyonetin ruhsat sahibi olarak görünen ve Bingöl'de ikamet eden Metin Ekinci, Bingöl Emniyet Müdürlüğü Terörle Mücadele Şubesi elemanlarınca, Yenişehir Mahallesi'nde bulunan evinden alınarak sorgulanmak üzere karayoluyla İstanbul'a götürüldü. 
     İstanbul'daki patlamaların ardından, saldırıda kullanılan söz konusu kamyonetle ilgili yapılan araştırmada, kamyonetin ruhsatının Bingöl'de ikamet eden Metin Ekinci'nin üzerine olduğu tespit edilmişti. 
     Bunun üzerine terörle mücadele ekiplerince gözaltına alınan ve Bingöl Cumhuriyet Başsavcılığı'nda ifade veren Ekinci, 1 Mayıs tarihinde meydana gelen depremin ardından çadırda yaşamaya başladığını, bu dönem içinde nüfus cüzdanı ve ehliyetinin çalındığını, kendisinin de yerel bir gazeteye kayıp ilanı verdiğini söylemişti. 
     Ekinci, çalınan kimliğinin bu olayda kullanılmış olabileceğini, kendisinin olayla bir ilgisinin olmadığını belirtmişti. 
     
</TEXT>
</DOC>
