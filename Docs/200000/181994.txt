<DOC>
<DOCNO> 181994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur33.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Memurlar üzerinden siyaset yapanlar var... 
</HEADLINE>
<TEXT>

     Başbakan Recep Tayyip Erdoğan, ''memurlar üzerinden siyaset yapanlar olduğunu'' belirterek, ''Bütçemiz neye elveriyorsa azamisini yaptık. Daha fazlasını yapmaya gücümüz elvermiyor'' dedi. 
     Başbakan Erdoğan, Özel Gebze Merkez Hastanesi'nin açılışında yaptığı konuşmada, ülkede işsizlerin bulunduğunun doğru olduğunu, memurlara arzu edilen zammın da yapılamadığını kaydederek, şunları söyledi 
     ''Daha önce size şöyle söylemiştim, 'bir yıl bizden bir şey beklemeyeceksiniz. Ama üçüncü yılın sonunda bir şeylerin olmaya başladığını, ceplerinizde belli bir hareketlenmenin, bereketlemenin olmaya başladığını göreceksiniz' dedim. Bu sözleri hatırlamayanlar, 'bir şeyler yapılmıyor' diye toplumu rahatsız etmek isteyenler var. Mesela memurlar üzerinden siyaset yapanlar var. Bütçemiz neye elveriyorsa azamisini yaptık. Daha fazlasını yapmaya gücümüz elvermiyor. Eğer bundan daha fazlasını yapma yoluna gidecek olursak, o zaman Türkiye'deki geleceğe yönelik ekonomik dengeleri sağlayamayız. Bunu başarmamız lazım. Bir yönetimde popülist yaklaşımlarla ülke ayakta kalmaz.'' Yedi ay sonra yerel seçimler olacağını da hatırlatan AK Parti Genel Başkanı Erdoğan, şöyle devam etti 
     ''Popülist yaklaşımımız olsa, 'memurların desteğine ihtiyacım var, yüzde 20-30 verelim' derim. Ama Türkiye bugüne kadar bunların bedelini ödedi. Ben gerçekleri memur kardeşime, işçi kardeşime yansıtmazsam, bedelini 2 milyon memur, yaklaşık 1 milyon işçi kardeşim değil, bütün ülke öder. Biz istiyoruz ki, bu popülist yaklaşımları, bu istismara yönelik, anlık faydalanmaya yönelik bütün bu olayları bir kenara koyalım ve bu işi çözelim.'' 
     
     EĞİTİM VE SAĞLIK... 
     İlköğretimde öğrencilere bedava kitap uygulaması başlattıklarını da anlatan Başbakan Erdoğan, ''Biz geneli düşünüyoruz. Ormanda bir ağacı değil, ormanı düşünüyoruz'' dedi. 
     Erdoğan, okul, hastane yaptıran ya da tefrişini gerçekleştirenlerin bu harcamalarını yüzde yüz oranında gidere saydıklarını da ifade ederek, ''Memur kardeşime sesleniyorum var mıydı böyle bir şey '' diye konuştu. 
     Memurların özel hastanelere gitmelerine de imkan tanındığını hatırlatan Başbakan Recep Tayyip Erdoğan, şunları kaydetti 
     ''Yeni bir çalışmayla sigortalılar da özel hastanelerden istifade edebilecekler. Biz üç ayaklı düşünüyoruz. Yani devlet, özel sektör ve vakıf, dernek gibi sivil toplum örgütleri. Yani kaynak israfı olsun istemiyoruz. Bunların tamamını niçin koordinatörlü çalıştırmıyoruz. Ama birileri çıkıyor, şeytanın bile aklına gelmeyecek şeyleri konuşuyor. Nedir o 'Efendim burada birilerine kaynak sağlanıyor. Burada malum çevrelere kaynak aktarılıyor'. Bu özel okulların kurulması kanununu AK Parti mi çıkardı Bu okullarda okuyan çocuklar Türkiye Cumhuriyeti vatandaşı değil mi Sen nasıl bunların içinde ayrımcılığa gidersin ya... Eğer burada milli eğitim müfredatına ters bir hareket varsa, bugüne kadar bunlarla ilgili adımlar atmadın da şimdi geldin bu adımları atmaya çalışıyorsun. Bunlar samimi adımlar değildir. Bunlar ayrımcılık ruhunu maalesef ruhlarında taşıyan zihniyetlerin ta kendisidir.'' 
     
     ''BİRBİRİMİZE GÜÇ VERECEĞİZ'' 
     Erdoğan, ''bunlara prim vermeyeceklerini, ayakları üzerinde sağlam duracaklarını'' vurgulayarak, ''Bu milleti bölmeye, parçalamaya kimsenin gücü yetmeyecektir. Türkiye'nin her zamankinden daha fazla birliğe, beraberliğe ihtiyacı var. Birbirimize güç vereceğiz, Türkiye Cumhuriyeti'nin gücünü dünyaya ispatlamak istiyorsak, önce kendi içimizde güç bulmaya mecburuz. Bu sevdamızı kimse yok edemez. Biz size güveniyoruz'' şeklinde konuştu. 
     ''Ülkede taş üstüne taş koyanın başının üzerinde yeri olduğunu'' dile getiren Başbakan Erdoğan, ''Beni bir başbakan olarak, bakan arkadaşlarım da dahil, ne mensubu olduğu düşünce, ne fikir, ne parti, ne rengi hiçbir şeyi ilgilendirmiyor. Herkes taş üstüne taş koysun'' dedi. 
     Recep Tayyip Erdoğan, yabancı sermayenin Türkiye'ye gelmesi için çalışma yaptıklarını ve bütün bunların da Türk insanının iş bulması için olduğunu sözlerine ekledi. 
     Erdoğan daha sonra, kurdeleyi keserek hastaneyi hizmete açtı. 
     
     NOTLAR... 
     Bu arada hastanenin başhekimi Dr. Hakan Höbek, Erdoğan'a plaket sundu. 
     Öte yandan Başbakan Recep Tayyip Erdoğan, hastane yakınındaki Çoban Mustafa Paşa Camii'nde kıldığı Cuma namazı çıkışında, vatandaşların ''Türkiye seninle gurur duyuyor'' tezahüratlarıyla karşılaştı. 
     Erdoğan, vatandaşların yoğun ilgisi arasında belediyenin Mehter Takımı eşliğinde Bağdat Caddesi'nden yürüyerek, yakındaki özel hastanenin açılış törenine katıldı. 
     Törenin başlangıcında İstiklal Marşı mehter takımı tarafından çalınırken, alanda protokol için hazırlanan koltuklar Başbakan Erdoğan'ın yüzü vatandaşa dönük olacak şekilde değiştirildi. 
     Törene, Milli Savunma Bakanı Vecdi Gönül ile Çevre ve Orman Bakanı Osman Pepe de katıldı. 
     
</TEXT>
</DOC>
