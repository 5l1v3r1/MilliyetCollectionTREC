<DOC>
<DOCNO> 198252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/ekonomi/eko01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, Derviş'in arkadaşını kayıtdışı için gönderiyor 
</HEADLINE>
<TEXT>

   IMF, CHP milletvekili Kemal Derviş'in yakın arkadaşı olan Zühtü Yücelik'i kayıtdışı ekonomi ile ilgili tedbirleri almak için Türkiye'ye gönderiyor 
   AHMET ERHAN ÇELİK Ankara 
   
   IMF, kayıtdışı ekonomiyle mücadele stratejisini belirlemek üzere Türk danışmanı Zühtü Yücelik'i Türkiye'ye gönderiyor. 
   Maliye yetkililerinden alınan bilgiye göre IMF, kayıtdışı istihdamın ve ekonominin önlenmesi için vergi, sosyal güvenlik ve bankacılık alanlarında alınacak tedbirleri belirlemek üzere 5 Aralık'ta Türkiye'ye müzakereci bir heyet gönderme kararı aldı. 
   Heyette 26 yıl çalıştıktan sonra IMF'den kıdemli vergi danışmanı sıfatıyla emekli olan Zühtü Yücelik de yer alacak. Maliye müfettişi kökenli olan Yücelik, Devlet eski Bakanı ve CHP İstanbul milletvekili Kemal Derviş'in Dünya Bankası'nda başkan yardımcılığı görevinde bulunduğu dönemde yakın arkadaşı olarak biliniyor. Yücelik'in vergi ve Ortadoğu ekonomileri üzerine çok sayıda çalışması bulunuyor. 
   IMF'nin kayıtdışı heyeti Türkiye'de iki hafta kalacak. Heyet Türkiye'deki çalışmalarına İstanbul'da özel sektör temsilcileriyle görüşerek başlayacak. 8 Aralık'ta Ankara'ya geçecek IMF heyeti 19 Aralık'ta Türkiye'den ayrılmayı planlıyor. 
   
   Ağır yaptırımlar gündemde 
   IMF heyetinin kayıtdışı işçi çalıştıran ya da kayıtdışı para hareketlerinde bulunanlara ağır vergi ve adli yaptırımlar getirilmesini ve buna uygun yasal düzenlemeler yapılmasını gündeme taşıyacağı belirtiliyor. 
   IMF iki hafta önce Ankara'ya üç kişilik bir danışma heyeti göndererek ön çalışma yapmıştı. Yeni gelecek IMF heyeti ön çalışmaları stratejiye dönüştürmekle görevli olacak. 
   
   Kayıtdışınının boyutu 
   Vergi yükünün son 15 yılda 2'ye katlanması, bürokratların cezacı bir yaklaşım içinde olması, kayıtlı işletmelere uygulanan katı mevzuat Türkiye'de kayıtdışı ekonomiye kaçışa neden olan etkenler arasında sayılıyor. 
   Öte yandan kayıtdışı ekonominin boyutlarını tespit için yapılan çalışmalarda milli gelirin yüzde 45'i ile yüzde 65'i arasında farklı rakamlar telaffuz ediliyor. DPT'ye göre kayıtdışı ekonominin büyüklüğü kayıtlı ekonominin yüzde 66'sına ulaşırken TOBB'a göre 200 milyar dolarlık resmi kazanca karşılık 150 milyar dolarlık kayıtdışı kazanç bulunuyor. Maliye Bakanlığı Hesap Uzmanları Kurulu verilerine göre ise Türkiye'de kayıtdışılık oranı yüzde 54 - 61 arasında tahmin ediliyor. 
   
   
</TEXT>
</DOC>
