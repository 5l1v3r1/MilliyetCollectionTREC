<DOC>
<DOCNO> 178112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/guncel/agun.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Artvin izlenimleri... 
</HEADLINE>
<TEXT>

   Yeşiliyle, manzaralarıyla insanı çarpan Artvin'de bizler çok mutluyduk. Ne yazık ki halk değildi... 
   SİZE GELİYORUZ 

   
      
      
      
      
   
   Teselli Arabesk Geceler'de    SİNA KOLOĞLU 

   Artvin'e, Erzurum yolundan yılan gibi kıvrılıp nehirlerin arkadaşlığında ulaştık. Bir şehrin gizli kahramanı radyolardır. Küçük mütevazı mek nlarında o kente daha bir yakındırlar. Gelince Artvin'e, şehrin sesi 08 FM'e uğradım. Sahibi Sedat Varan. Yanında beş kişi çalışıyor. "Yeni Güne Merhaba" ile özellikle hanımların pek bir istekle dinlediği Tülin Yılmaz bunlardan biri. Kendisi Artvinli hanımların modayı yakından takip ettiğini, hangi renk revaçta, hangi kesim seviliyor bütün bunları ince ayrıntılarına kadar bildiklerini söylüyor. Gülümseyerek "Şöyle bir sokakta dolaşınca anlamadınız mı " diye de soruyor. Eh yani Artvin'in kızları gerçekten iç açıcı... 
      ÖZGÜN MÜZİK GÖZDE 
   08 FM'in Artvin'de dinlenen müzik için tek bir adresi var. Özgün müzik burada açık ara bir numara. Özgün denince akla gelen ilk isim Ahmet Kaya. "Biraz ara verdik, talep o kadar fazla ki" diyor radyo yöneticileri. Onu Onur Akın takip ediyor. Ferhat Tunç da özgün kabilesinin önde isimlerinden. Radyoda Karadeniz türküleri de sıkça çalınıyor. 
   Ara sıra yabancı popa da rastlanıyor ama rock ve caz cephesinde çıt yok. Pazartesi akşamları da bu radyonun on yıllık tecrübeli ismi İbrahim Bey "üstü açık köy muhtarı" olup yöresel siyaset programı yapıyor. 
   Ve bu radyonun bir flaş ismi var. Sarhoşların, aşk acısı çekenlerin sesi olan, genç kızların sevgilisi Hasan Aydın. 
   
   KURTOĞLU ÇOK SEVİLİYOR 
   Programın adı 'Arabesk Geceler'. Cengiz Kurtoğlu Artvin'de arabeskin kralı ayrıca kendisi de buralı. Hasan'ın dinleyici profili şöyle alkol oranı yüksek, mutlaka sevgilisinden ya da eşinden ayrılmış... 
   Arabesk bir garip tutkudur. Soruyoruz Hasan'a, böyle bir pogram yaptıktan sonra dışarıya çıktığında rahat yürüyebiliyor musun Harbi delikanlı olarak dolaştığı sokaklarda dokunmak pek kolay değil kendisine. Bu yorumu da çalışma arkadaşları yapıyor. Eskiden dinleyici telefonları gelirmiş, bol miktarda tehdit ve küfür eden de çıkarmış. Bunu önlemek için şimdi otomatik santrala bağlanıyorlar. 
   Arabesk Geceler tutkunları arasında bir başka baş köşeyi Artvin'in genç kızları alıyor. Hasan, "Onların derdi benim" diyor. Anlayacağınız Artvin gecelerinde aşk, acı ne varsa Hasan'dan soruluyor. 
   
   Artvinli kadınlar eyleme geçmiş...    AHMET TULGAR 

      Elbette işe yaradı 12 Eylül öncesinin sol muhalefeti, işe yaramış yani. Anadolu'da içlere doğru bir yolculuk yeterli destek sağlıyor bu önermeye. 
   Yakın tarihi hangi şehrin sağ, hangi şehrin sol düşüncenin etkisi altında geçirdiği o kadar kolay anlaşılıyor ki. Tartışma gündeminden taleplere, bu taleplerin dile gelişindeki üsluba kadar her alanda binbir işaret bu farklılaşmaya dair. 
   Artvin böyle bakıldığında bir 'sol şehri' Türkiye'nin. Kilit kilit dağların orta yerindeki bu şehre Jürgen Habermas'ın deyişiyle 'şiddet ve baskı söyleminin dalgaları' ulaşmamış, ulaşmıyor sanki. Ya da 70'li yılların gencecik demokrasi, özgürlük, dayanışma söylemi bu dağların kilitleri altında saklanmış, muhafaza edilmiş. Uçup gitmemiş. 
   
   OKUMUŞU ÇOK 
   20 bin nüfuslu Artvin'de 424 sivil toplum örgütü faaliyet gösteriyor. Artvin Zihinsel Engelliler Derneği Başkanı olan Hatice Nur Ersöz 'Biz eskiden beri hep demokrat bir şehir olduk. Burası okuma yazma oranının en yüksek olduğu şehirlerden. Millet burada birinciyi bitirmiş, ikinci üniversiteyi okumuş' diye anlatıyor. Nihal Koçak ile gelmiş Milliyet TIR'ına. Koçak, 26 yaşındaki spastik Zeynep'in annesi. Artvin il sınırları içinde binin üzerinde engelli olmasına rağmen bir rehabilitasyon merkezi olmamasından yakınıyor. 
   
   'İŞSİZLERİN ANASI' 
   Artvinliler, doğaları konusunda da çok duyarlılar. 'Yeşil Artvin' Derneği kentin en büyük sivil toplum örgütü. Dernek yöneticisi Neşe Karahan 'Artvin'in altı maden, üstü orman. Bu madenlerden gelecek parayı istemeyiz. Ormanlar bize kalsın' diyor. Artvin'in Borçka ilçesinin Camili Köyü dünyada biyolojik çeşitliliğin en fazla olduğu yerlerden biri olduğu için Dünya Bankası'nın bir çevre projesinin dört ayağından biri olarak seçilmiş. 
   Reyhan Eldemir ise kendisini 'İşsizlerin anası' ilan etmiş. Oğlu da işsiz ama o bu durumu bir sivil toplum inisiyatifine kanalize etmiş. Eyleme geçmiş. Solun kadınları böyle işte. Artvin'in kadınları... 
   
   
   BUGÜN 
   Milliyet yazarları saat 12.00'de Erzurum Adnan Menderes Caddesi'nde sizleri bekliyor. 
   
   YARIN 
   Nail Güreli, Ahmet Tulgar, Ece Temelkuran saat 12.00'de Muş Belediye Meydanı'nda olacak... 
   
   
</TEXT>
</DOC>
