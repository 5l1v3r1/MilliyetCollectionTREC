<DOC>
<DOCNO> 155184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur20.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeklerin yumuşak cildinin sırrı verniks... 
</HEADLINE>
<TEXT>

     Amerikan bilim adamları, bebeklerin cildinin yumuşak ve pürüzsüz olmasının nedeninin verniks adındaki madde olduğunu kaydettiler. Bu maddenin sentetik olarak geliştirilmesi planlanıyor. 
     ABD'nin Seattle kentinde yapılan bir toplantıda, bebeklerin cildinin doğduklarında bu yağlı maddeyle kaplı olduğunu belirten bilim adamları, bu maddenin yağ, protein ve sudan oluşan karmaşık bir karışım olduğunu ifade ettiler. 
     Verniks maddesinin cildi nemlendirdiğini, pullanmasını önlediğini, enfeksiyonlara karşı koruduğunu ve yaraların iyileşmesinde olumlu etki yaptığını söyleyen bilim adamları, normalde bebek doğar doğmaz bu maddenin yıkanarak çıkarıldığını kaydettiler. 
     Cincinnati'deki Cilt Araştırma Enstitüsü'nde görevli Marty Visscher, verniksin olumlu etkileri göz önünde tutulduğunda, bebeğin doğar doğmaz yıkanmamasının ya da bu maddenin silinmemesinin daha iyi olacağını söyledi. 
     Verniksin henüz sentetik olarak üretilemediği için kozmetik sanayiinde kullanılamadığını kaydeden bilim adamları, bu maddenin yakın gelecekte sentetik olarak üretilebileceğine dikkati çektiler. 
     
</TEXT>
</DOC>
