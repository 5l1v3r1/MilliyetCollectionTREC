<DOC>
<DOCNO> 175679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun26.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız aktris Trintignant'ın otopsi sonucu açıklandı 
</HEADLINE>
<TEXT>

     Litvanya'da feci şekilde dövülerek hastaneye kaldırılan, daha sonra kurtarılamayarak 1 Ağustos'ta hayatını kaybeden Fransız oyuncu Marie Trintignant'a yapılan otopsinin resmi raporunda, sanatçının başından aldığı şiddetli darbeler sonucu öldüğü bildirildi. 
     Trintignant ailesinin avukatı Georges Kiejman, beyin ödeminden öldüğü açıklanan sanatçıya yapılan otopsinin resmi raporuna göre, Trintignant'ın Temmuz ayının 26'sını 27'sine bağlayan gece başına aldığı ağır darbeler sonucu hayatını kaybettiğinin anlaşıldığını açıkladı. 
     Bu resmi raporun, sanatçıya 1 Ağustos'ta yapılan otopsiden sonra yayımlanan geçici rapordaki bulguları doğruladığı belirtildi. 
     Öte yandan, sevgilisi Trintignant'ın ölümüne yol açtığından şüphelenilen ve Litvanya savcılığınca ''cinayetle'' suçlanan Noir Desir grubunun solisti Bertrand Cantat'ın, tutulduğu hapishane hastanesinden hücresine nakledildiği bildirildi. 
     
</TEXT>
</DOC>
