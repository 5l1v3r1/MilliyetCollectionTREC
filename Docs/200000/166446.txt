<DOC>
<DOCNO> 166446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur04.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te marketin önünde parça tesirli bomba patladı 
</HEADLINE>
<TEXT>

     Fatih'te, bir marketin önüne bırakılan parça tesirli bombanın patlaması sonucu maddi hasar oluştu. 
     Sinanağa Mahallesi Nevşehirli İbrahim Paşa Caddesi Hattat İzzet Sokak'ta bulunan 5 katlı apartmanın giriş katındaki ''Akkuş Süper Market''in önünde, gece saatlerinde patlama meydana geldi. 
     Patlama nedeniyle marketin, karşısındaki ''Kevser Lahmacun ve Kebap Salonu'' ve ''Elifnur Giyim'' adlı işyerleri ile çevredeki bazı binaların camları kırıldı. Olay sırasında ölen ya da yaralanan olmadı. 
     Patlama sonrası, olay yerinde araştırma yapan uzman ekipler, marketin önü ile çevresinden topladıkları bazı bulguları da detaylı incelemek için kriminal laboratuvara götürdü. 
     Bu incelemeler sonucu patlamaya, kimliği henüz belirlenemeyen kişi ya da kişilerce bırakılan parça tesirli bombanın neden olduğu belirlendi. 
     Öte yandan bazı görgü tanıklarının ''patlamadan kısa süre önce bazı kişilerin 34 PHG 81 plakalı bir otomobille market önünden hızla uzaklaştığını'' söylemeleri üzerine polis ekipleri, bu kişileri yakalamak için çalışma başlattı. Söz konusu kişilerin kaçtığı otomobilin ise 1997 yılında çalındığı bildirildi. 
     Yetkililer, ''bombayı bırakan kişi ya da kişilerin market sahibi veya çevrede oturan kişilerle aralarında husumet bulunduğu gerekçesiyle bu suçu işlemiş olabileceğini'' belirterek, ''olayın siyasi bir yönünün bulunmadığını sandıklarını'' kaydettiler. 
     
</TEXT>
</DOC>
