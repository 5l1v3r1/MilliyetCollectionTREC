<DOC>
<DOCNO> 187628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/ekonomi/eko01.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye AB'nin büyümesinde itici güç olur 
</HEADLINE>
<TEXT>

   AB Komisyonu Başkanı Prodi ile görüşen TÜSİAD heyeti Türk ekonomisinin dinamizmiyle AB'nin büyümesini destekleyebileceği mesajını verdi 
      GÜVEN ÖZALP Brüksel 
   
   Avrupa Birliği AB Komisyonu'nun Türkiye hakkında yayımlayacağı İlerleme Raporu'nun açıklanmasına bir aydan az bir süre kala Brüksel'de temaslarda bulunan Türk Sanayici ve İşadamları Derneği TÜSİAD heyeti Komisyon Başkanı Romano Prodi'yle bir araya geldi. 
   Türkiye'nin AB ile üyelik müzakerelerine başlamasının Avrupa açısından siyasi ve ekonomik önemine odaklı olarak geçen görüşmede TÜSİAD heyeti Prodi'ye "Türkiye, AB'nin büyüme motoru olur" mesajı verdi. 
   Son derece olumlu bir havada geçtiği öğrenilen ve planlanandan uzun süren görüşmede TÜSİAD, Prodi'ye Türkiye'de Kopenhag kriterlerinin tamamlandığını ve uygulama için de gerekli adımların atılmaya başlandığını iletirken "AB üyeliği konusunda Türkiye'de siyasilerden iş alemine ve halka kadar herkesin hemfikir ve kararlı olduğunu" ifade etti. 
   
   Türkiye AB'yi gençleştirir 
   Görüşme sonrasında bir açıklama yapan TÜSİAD Başkanı Tuncay Özilhan, "Türkiye'nin 70 milyonluk genç bir nüfusu var. AB'ye katılacak 10 ülkenin nüfusundan daha kalabalık bir nüfus. AB'ye girerken bu nüfusun ekonomik açıdan hazmedilmesi zaman alacak. Ancak Türk ekonomisi dinamizmiyle AB'nin büyüme motoru olabilir. Genç nüfus Avrupa'nın yaşlanan nüfusunu da dengeleyebilir. Bunları Prodi'ye de ilettik" dedi. 
   TÜSİAD heyeti, Türkiye'nin özellikle ekonomi alanında bugün hangi noktaya geldiğini ve önümüzdeki dönemde bu alandaki gerek makroekonomik gerekse şirketler bazındaki beklentilerini de bir sunum halinde Prodi'ye aktardı. 
   
   Prodi olumlu sinyal verdi    Başkan Tuncay Özilhan, Başkan Yardımcısı Mustafa Koç, Yönetim Kurulu Üyeleri Arzuhan Yalçındağ, Ömer Aras, Cem Duna, Pekin Baran, Tufan Ünal, Oktay Varlıer, Genel Sekreter Haluk Tükel, AB Temsilcisi Bahadır Kaleağası ve Soli Özel'den oluşan heyetle görüşen Prodi, Kopenhag kriterleri açısından özellikle yargı, din özgürlüğü ve Kürtçe yayın alanlarında adım atılmasını beklediklerini söyledi. Prodi, 5 Kasım'da yayımlanacak İlerleme Raporu'na ilişkin olumlu bir hava çizerken 2004'te alınacak kararın da "Türkiye'yi üzmeyecek" nitelikte olması için çalışacaklarını söyledi. 
   
   
</TEXT>
</DOC>
