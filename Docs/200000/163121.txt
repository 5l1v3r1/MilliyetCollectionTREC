<DOC>
<DOCNO> 163121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/spo08.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari'de büyük sevinç 
</HEADLINE>
<TEXT>

Formula 1'in iddialı ekibi Ferrari, Schumacher ile Barrichello'yu elde tutmanın mutluluğunu yaşıyor 
     KANADA'DA yarın yapılacak olan Formula 1 Grand Prix'si öncesi Ferrari, iki ünlü pilotu Michael Schumacher ve Rubens Barrichello'yu takımda tutabilmenin sevincini yaşıyor. Kanada'nın Montreal kentinde yarın yapılacak yarış öncesi bir açıklama yapan Michael Schumacher, "Barrichello'nun kalmasına ben de çok sevindim. Onunla gerçekten çok iyi bir ikili olduk. Aynı zamanda başarılı bir takımız" dedi. 
     FORMULA 1 klasmanında yedi yarış sonunda liderliği elinde bulunduran McLaren pilotu Finli Kimi Raikkonen, Montreal'deki sekizinci mücadele öncesi rakiplerine gözdağı verdi. Raikkonen, "Avantajı korumanın dışında, arayı açmak için çalışacağım" diye konuştu. Bu arada, iki hafta önce kaza geçiren BAR'ın İngiliz pilotu Jenson Button'un da Kanada'da yarışacağı açıklandı. 
     

</TEXT>
</DOC>
