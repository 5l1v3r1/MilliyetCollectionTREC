<DOC>
<DOCNO> 151705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur10.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'nin Irak'ta destek isteğine olumlu yanıt verdi 
</HEADLINE>
<TEXT>

     Dışişleri Bakanlığı Sözcüsü Hüseyin Diriöz, Irak'ın yeniden yapılandırılmasına yönelik ABD taleplerine ilişkin olarak Türkiye'nin, istikrar gücü dahil, ne şekilde katkıda bulunabileceği hakkında genel bir fikir verdiğini söyledi. 
     Diriöz, bilgilendirme toplantısında konuya ilişkin soru üzerine, Türkiye'nin, bu konuda katkı yapabileceğini ABD'ye ilettiğini belirterek, ''Ancak modaliteler henüz ortaya tam çıkmadı'' dedi. 
     Irak'taki gelişmelerin henüz tam olarak şekillenmediğini ifade eden Diriöz, önce bu gelişmelerin ortaya çıkması gerektiğini belirterek, şunları kaydetti 
     ''Sualnameye cevabımızı, katkı yapabileceğimizi ilettik. Neler yapabileceğimizi bildirdik. İstikrar gücü dahil ne şekilde katkıda bulunabileceğimiz hakkında genel bir fikir verdik. Henüz şekillenen bir şey yok, beklemedeyiz.'' Diriöz, diğer ülkelerin de ABD'nin taleplerine yanıtlarını vermekte olduğunu hatırlatarak, yanıtların ABD tarafından biraraya getirileceğini ve Irak'taki gelişmeler ışığında değerlendirileceğini söyledi. 
     





</TEXT>
</DOC>
