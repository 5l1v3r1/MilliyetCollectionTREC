<DOC>
<DOCNO> 159068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo16.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi kralı Beşiktaş... 
</HEADLINE>
<TEXT>

     Birinci Süper Futbol Ligi şampiyonu Beşiktaş, bu sezon oynadığı tüm derbileri kazanarak, lig tarihinde 4 derbi maçı galibiyetle kapatan ilk takım oldu. 
     Siyah-beyazlılar, bu sezon Galatasaray ve Fenerbahçe ile oynadığı 4 derbi maçta kalesinde tek gol dahi görmezken, rakip fileleri 5 kez havalandırıp, 12 puan topladı. 
     Fenerbahçe'yi Şükrü Saracoğlu Stadı'nda 1-0, BJK İnönü Stadı'nda da 2-0 yenen ''Kara kartallar'', Galatasaray'ı ise 2 maçta da 1-0'lık skorlarla geçerek tarih yazdı. Böylece siyah-beyazlılar lig tarihinde 1 sezonda tüm derbileri kazanan ilk takım oldu. 
     
     ''DERBİ KRALLARI'' ŞAMPİYON OLDU 
     Birinci Süper Lig'de son 3 sezonda derbi maçlarda başarılı olan takımlar, şampiyonluk ipini de göğüsledi. 
     2000-2001 sezonunda ''derbi kralı'' olan Fenerbahçe, sezon sonunda şampiyonluğa ulaşırken, 2001-2002'de Galatasaray ve son olarak da 2002-2003'de Beşiktaş, hem derbilerin en başarılı takımları, hem de şampiyonluğa ulaşan ekipler oldu. 
     
</TEXT>
</DOC>
