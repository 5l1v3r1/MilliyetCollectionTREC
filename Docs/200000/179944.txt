<DOC>
<DOCNO> 179944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/spor/spo15.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İki fire daha    AVRUPA Şampiyonası'ndaki rakibimiz İngiltere sakatlıklardan yakasını bir türlü kurtaramıyor. Ada ekibinde Scholes ve Ferdinand'tan sonra Liverpoollu Gerrard ile Manchster Unitedlı Sinclair da kadrodan çıkarıldı. 
   
   Büyük başarı    ABD'DE düzenlenen Dünya Kickboks Şampiyonası'nda milli takım, 5 altın, 5 gümüş ve 15 bronz madalya alarak takım halinde dünya ikincisi oldu. Fikri Arıcan, Murat Kızılkuş, Kıymet Karpuzoğlu, Hüseyin Oflu ve Taşkın Kahveci kilolarında altın kazandı. 
   
   Anarşi reçetesi    EMNİYET Genel Müdürlüğü kapsamlı bir rapor hazırlayarak, tribün olaylarını bitirmenin formüllerini hazırladı. Raporda demir parmaklıkların kaldırılması ve özel güvenlik birimlerinin görev yapmasına geniş yer verildi. 
   
   Mitroviç tamam    ÜMİT Turmuş'un istifasının ardından teknik direktör arayışlarına başlayan Elazığspor' eski çalıştırıcısı Milorad Mitroviç ile anlaştı. Asbaşkanı Hacı Murat Yümlü, "Mitroviç'le telefonda görüşüp anlaştık. Bugün gelecek ve sözleşme imzalayacağız" dedi. 
   
   Fenerbahçe galip    ANKARA Büyükşehir Belediyesi ve Faal Basketbol Hakemleri Derneği tarafından düzenlenen uluslararası basketbol turnuvasının açılış maçında Türk Telekom, Galatasaray'ı 87 - 83 yendi. Günün ikinci maçında ise Fenerbahçe, Murat Didin'in çalıştırdığı İtalyan 2. lig takımı Vip Remini'yi 65 - 61 mağlup etti. 
   
   Mısır'ı yendik    TÜRKİYE A Genç Milli Takımı Nevşehir'de oynanan özel maçta Mısır'ı 1 - 0 yendi. İlk yarısı golsüz kapanan karşılaşmada Ay - Yıldızlı ekibimizin tek sayısı 60. dakikada Ozan'dan geldi. 
   
   Hagi'ye diploma    BURSASPOR Teknik Direktörü Hagi, Romanya dışında çalışabilmesi için gerekli diplomayı alabilmek için Bükreş'te kursa katıldı. Hagi'nin yanı sıra eski futbolculardan Petrescu ve Lacatus da diploma için eğitimlere katıldı. 
   
   Szabo hasta    ÜÇ kez Dünya, bir kez de Olimpiyat Şampiyonu olan atlet Gabrielle Szabo'nun kalbinden rahatsız olduğu açıklandı. Paris'teki şampiyonada 5 bin metrede 11. olan Szabo'nun sürekli kendisini yorgun hissettiği bildirildi. 
   
   Küçük'ü kaybettik    USTA foto muhabiri Mahmut Küçük, tedavi gördüğü Türk Böbrek Vakfı Hastanesi'nde yaşamını yitirdi. 1934 yılında dünyaya gelen Küçük mesleğe İstanbul Gazetesi'nde başladıktan sonra Ekspres, Yeni Gazete, Yeni Sabah, Akşam, Tercüman, Güneş, Tan ve son olarak Gözcü Gazetesi'nde görev yapmaktaydı. Bugün saat 11.00'de Gazeteciler Cemiyeti'nin önünde düzenlenecek törenin ardından Küçük, Basınköy Camii'nde kılınacak öğle namazına müteakip Beylerbeyi Küplüce'de toprağa verilecek. 
   
   Gürses'in mutlu günü    DOĞAN Haber Ajansı Spor Müdür Yardımcısı Faik Gürses'in kızı Beste Gürses dün Salim Büge ile hayatını birleştirdi. Genç çiftin nikahını Yusuf Namoğlu kıyarken, şahitlikleri Fatih Terim ile Süleyman Seba yaptı. 
   
   
</TEXT>
</DOC>
