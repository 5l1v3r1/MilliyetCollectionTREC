<DOC>
<DOCNO> 188753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun07.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a 2 milyar dolar bağış... 
</HEADLINE>
<TEXT>

     İspanya'nın başkenti Madrid'te 23-24 Ekim günlerinde yapılacak Irak konferansına katılacak ülkelerin yaklaşık 2 milyar dolarlık bağış taahhüt edecekleri bildirildi. 
     BM Kalkınma Programı UNDP Başkan Yardımcısı Julia Taft, donörler toplantısında yaklaşık 2 milyar dolarlık hibe vaadinde bulunulacağını söyledi. Bağış, gelecek yıl içinde Irak'ın imarı için kullanılacak. 
     Madrid konferansına 62 ülke katılıyor. Bu ülkelerin temsilcileri konferanstan önce New York'ta bir araya gelerek konferansın hazırlıklarını tamamlamıştı. 
     Uzmanlar, daha önce, konferansta yaklaşık 1 milyar dolar bağış yapılabileceği tahmininde bulunmuşlardı. 
     BM, Dünya Bankası ve IMF, 2004-2007 döneminde Irak'ın imarı açısından önem taşıyan 14 sektörde yapılacak harcamayı 36 milyar dolar olarak öngörüyor. Bu harcama planında güvenlik ve petrol sanayii bulunmuyor. 
     
</TEXT>
</DOC>
