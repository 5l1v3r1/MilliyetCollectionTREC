<DOC>
<DOCNO> 186045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo23.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Beşiktaş'a övgüler Sergen Chelsea'yi yere serdi 
</HEADLINE>
<TEXT>

     Avrupa Şampiyonlar Ligi'nde Beşiktaş'ın dün gece başkent Londra'da İngiltere'nin FC Chelsea takımı karşısında aldığı 2-0'lık galibiyete, İtalyanlar hem şaşırıp hem de imrendiler. 
     İtalyan basını, FC Chelsea'nin kadrosunun bir Avrupa Şampiyonlar Ligi koleksiyonunu andırdığını, ancak Beşiktaş'ın bir takım olduğunu gösterdiğini vurguladı. 
     İtalya'nın en çok satan gazetesi unvanını elinde bulunduran La Gazzetta dello Sport, ''Beşiktaş'ta Chelsea bayramı'' biçiminde bir başlık kullanıyor. Spottaki değerlendirmelerle, ''Sonucu Sergen'in golleri belirledi. Sergen, 5 dakikada İngilizler'i yere serdi. Veron kötü, Cudicini hatalı oynadı, Mutu ne yaptığını bilmiyordu, Crespo adeta yok gibiydi'' ifadelerini kullandı. 
     Maçın sonucunu Ranieri'nin ekibi açısından ağır bir yenilgi olarak niteleyen gazete, karşılaşmayı şu cümlelerle yorumladı 
     ''Bir takım 11 kişiye karşı oynadı. Fiyatlarına bakıldığında her biri altın değerinde olan tam 11 kişiye karşı Ama tabii ki takım kazandı.'' 
     
     CORRIERE DELLO SPORT CHELSEA YIKILDI 

     Corriere dello Sport ise Beşiktaş'ın galibiyetini ''Chelsea yıkıldı'' başlığıyla duyurdu. Spottaki ifadelerle, ''Lucescu, Sergen Yalçın'ın 2 golüyle Londra'da silip süpürdü'' yorumu yer aldı. Gazete, tıpkı La Gazzetta dello Sport'taki gibi, Beşiktaş'ın gerçekten bir takım olduğunu vurgulaması dikkati çekti ''Chelsea adeta bir şampiyonlar koleksiyonu, Beşiktaş ise bir takım. Sürpriz sonuç ancak bu biçimde açıklanabilir.'' 
     
     RANIERI'NİN KOLTUĞU SALLANTIDA 

     Tuttosport Gazetesi ise FC Chelsea Teknik Direktörü Claudio Ranieri'nin koltuğunun Beşiktaş karşısında alınan yenilgiyle ciddi biçimde sarsıldığını ileri sürdü. Maça ilişkin haber uzun bir başlıkla duyurulurken, ''Lucescu, Chelsea'yi küçük düşürdü Şimdi Ranieri'nin koltuğu sallantıda'' ve ''Beşiktaş, 10 kişiyle Londra'da adeta defilede gibiydi'' denildi. 
     
     SS LAZIO'DA ENDİŞE 

     G Grubu'nda Beşiktaş'ın, FC Chelsea karşısında elde ettiği zafer, aynı gruptaki İtalyan ekibi SS Lazio'yu da endişelendirdi. Dün gece kendi sahasında AC Sparta Prag ile 2-2 berabere kalan SS Lazio, halen 4 puanla grupta lider durumda bulunuyor. Ancak FC Chelsea ve Beşiktaş'ın 3'er puanının olması bu grupta turu geçme mücadelesinin çekişmeli geçeceğinin göstergesi olarak yorumlanıyor. 
     İlk karşılaşmada İstanbul'da Beşiktaş'ı 2-0 yenmiş olmanın SS Lazio'ya getirdiği rahatlama, AC Sparta Prag karşısındaki beraberlik sonrasında yerini endişeye terk etti. 

     
</TEXT>
</DOC>
