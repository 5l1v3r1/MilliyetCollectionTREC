<DOC>
<DOCNO> 154295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur35.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Genel Başkanı "Hükümet halktan özür dilesin" 
</HEADLINE>
<TEXT>

     Demokratik Halk Partisi DEHAP Genel Başkanı Mehmet Abbasoğlu, hükümetin en kısa zamanda halktan özür dileyerek, depremzedelerin yaralarını sarması gerektiğini söyledi. 
     Abbasoğlu, DEHAP Diyarbakır İl Başkanlığı'nda düzenlediği basın toplantısında, depremin yaşandığı Bingöl'de incelemelerde bulunduklarını, ilk günün tablosunun çok üzücü olduğunu iddia etti. 
     Kentte elektrik ve su olmadığını, ağlayan ve enkaz altındaki yaralılarını kurtarmaya çalışan insanlar bulunduğunu anlatan Abbasoğlu, buna karşın resmi kurumların yetersiz olduğunu ve koordinasyon eksikliği bulunduğunu savundu. Yetersiz olan ''Kriz Masası''nın, Belediye'yi işin içine katmadığını, bazı yerleşim yerlerinde vatandaşların kendi başlarının çaresine bakmak zorunda kaldığını öne süren Abbasoğlu, çadır, battaniye ve yiyecek ihtiyacının karşılanmadığını da savundu. 
     Tüm sorunları çözmesi beklenen ''Kriz Masası''nın, vatandaşlara güven vermediğini de iddia eden Abbasoğlu, özetle şunları söyledi 
     ''İhtiyaçları karşılanmayan vatandaşlar, bunları temin amacıyla Valilik önünde toplandı. Yardımların belirli kişilere verildiği söylentisi, gerginliği artıran diğer bir neden olmuş. Halka ilgi gösterilmesi gerekirken, emniyet güçleri, toplananları şiddetle dağıtmaya çalıştı. AK Partili bir milletvekilinin de halka silah çekmesi, gerilimi daha da artırdı. Askeri güçlerin gelmesi ve polisin alandan çekilmesiyle olaylar kontrol altına alındı. 
     Hükümet en kısa zamanda halktan özür dileyip, depremzedelerin yaralarını sarmalıdır.'' 
     
</TEXT>
</DOC>
