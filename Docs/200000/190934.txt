<DOC>
<DOCNO> 190934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun01.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlarının mezuniyet töreni yüzünden Bush İstanbul'a gelemeyebilir 
</HEADLINE>
<TEXT>

     ABD'nin önde gelen gazetelerinden The Washington Post, ABD Başkanı George Bush'un gelecek yıl Mayıs sonlarında İstanbul'da yapılacak NATO zirvesine katılmasının, iki kızının üniversiteden mezuniyet törenlerinin aynı tarihlere rastlaması yüzünden tehlikede olduğunu yazdı. 
     Gazetenin önemli köşe yazarlarında Al Kamen, NATO zirvesi gibi önemli bir olay için Türkiye'nin erkenden hazırlıklara başladığını, ancak Bush'un durumuyla ilgili sorun çıktığını belirtti. 
     Buna göre, Beyaz Saray, kısa süre önce NATO zirvesinin tarihlerinin Bush'un iki kızı Jenna ve Barbara'nın Texas ve Connecticut eyaletlerindeki üniversitelerinde düzenlenecek diploma törenleriyle çakıştığını fark etti. Bunun üzerine Amerikan yönetimi bütün NATO ülkeleriyle temasa geçerek, zirve tarihinin değiştirilmesini istedi, aksi takdirde Bush'un katılamayacağını bildirdi. 
     Gazeteye göre, bunun üzerine Fransa, NATO zirvesi tarihinin Haziran başına alınmasını önerdi. Böylece Bush'un İstanbul'daki zirvenin ardından Fransa'ya geçerek Normandiya Çıkarmasının 60. yıldönümü olan 6 Haziran'da düzenlenecek törene katılabileceği belirtildi. 
     Ancak bu kez de Türk tarafının, Haziran başlarında İstanbul'da çok büyük bir ekonomik konferans düzenleneceğini ve bütün otellerin dolu olduğunu bildirdiği kaydedildi. 
     Yazıda, bu nedenle şu anda NATO zirvesinin hangi tarihte yapılacağının belli olmadığı ve bu durumun Türkleri üzdüğü belirtildi. 
     Kamen, ''Bir başka seçenek, zirvenin Haziran sonunda toplanması, ancak bu durumda birçok dünya lideri programlarını değiştirmek zorunda kalacak, çok daha kolay bir çözüm Bush'un kızlarının okuduğu üniversitelerin tören tarihlerini değiştirmesi'' diye yazdı. 
     
</TEXT>
</DOC>
