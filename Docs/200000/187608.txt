<DOC>
<DOCNO> 187608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur21.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddetli lodos yüzünden 2 yolcu gemisi Kuşadası'na yanaşamadı 
</HEADLINE>
<TEXT>

     Kuşadası'ndaki şiddetli lodos nedeniyle 2 yolcu gemisi Kuşadası limanına yanaşamadı. 
     Sağanak yağmurla aynı anda başlayan şiddetli lodos yüzünden Kristina Regina ve Sea of Fower isimli gemiler, Kuşadası limanına yanaşamayınca bir süre açıkta bekletildi. 
     Gemi kaptanlarının isteği doğrultusunda açıkta bekleyen gemilerden Kristina Regina, Bodrum Limanı'na yönelirken, Sea Of Fower isimli gemi de Rodos Adası'na demirlemek üzere geri döndü. 
     Liman Kılavuz Kaptanı Sadettin Yılmaz, şiddetli rüzgar nedeniyle sabah saatlerinde gelen iki yolcu gemisinin, kaptanlarının tercihi doğrultusunda limana yanaşmadığını söyledi. 
     Yılmaz, ''Bizler sadece danışmanlık hizmeti veriyoruz. Gemilerinin tüm kontrolü ve yetkisi ve sorumluluğu gemi kaptanlarına aittir''diye konuştu. 
     Lodos nedeniyle Kuşadası şehir merkezinde önemli bir hasar ortaya çıkmadı. Elektrik hatlarında meydana gelen arızalar kısa sürede giderildi. 
     
</TEXT>
</DOC>
