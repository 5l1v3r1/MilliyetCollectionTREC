<DOC>
<DOCNO> 161720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur12.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ve İsviçre'den Mardin'e dönüş... 
</HEADLINE>
<TEXT>

     Mardin'in Midyat İlçesi'ne bağlı Elbeğendi Köyü'nden yıllar önce göç ederek, Almanya ve İsviçre'ye yerleşen 14 Süryani Türk ailesi, geri dönüyor. 
     14 ailenin yaklaşık 20 yıl önce ayrılmasının ardından, terör olayları nedeniyle diğer vatandaşların da terk etmesiyle boş kalan Midyat'a 15 kilometre uzaklıktaki Elbeğendi Köyü, eski sahiplerini ağırlamaya hazırlanıyor. 
     Almanya ve İsviçre'ye yerleşen Süryani Türk aileleri, köylerinde 14 villa yaptırıyor. 140 ile 250 metrekare büyüklüğünde yüzme havuzlu villaların temeli atılırken, konutların her birinin 80 milyar ile 170 milyar liraya malolacağı bildirildi. 
     Turabdin Metropolitliği Genel Sekreteri Yusuf Beğtaş, A.A muhabirine, geri dönüş yapacak ailelerin oturacağı villaların Midyat taşından tarihi dokuya uygun olarak inşa edileceğini, ailelerin köylerin tüm altyapı hizmetlerini de kendi imkanları ile gerçekleştireceklerini bildirdi. 
     
     TENİS KORTU YER ALACAK 
     Köyün telefon ve elektrik şebekelerinin yeraltından döşeneceğini ve tenis kortunun da içerisinde bulunduğu spor tesisinin yapılacağını anlatan Beğtaş, şöyle dedi 
     ''Elbeğendi Köyü'ndeki bu projeye, Mardin Valisi Temel Koçaklar büyük destek veriyor. Villaların temeli atıldı. GAP Kalkınma İdaresi, köyün suyunu sondajla temin edecek. Aileler, köydeki tarihi kiliseyi restore edecekler. Geri dönüş yapmak isteyen Süryaniler, doğup büyüdükleri topraklarla yeniden buluşmak ve özdeşleşmek, yıllarca birlikte ortak değerler etrafında bütünleştikleri Müslüman kardeşleriyle kader birlikteliklerini sürdürmek istiyorlar.'' Beğtaş, daha önce göç ederek Avrupa'daki çeşitli ülkelere yerleşen 60 ailenin de geri dönüş yapmak istediğini ifade etti. 
     Yahko Demir ise İsviçre'de, Mövenpick Oteli'nde 25 yıldır yöneticilik yaptığını, köyüne geri döneceği için çok mutlu olduğunu anlatarak, şöyle dedi 
     ''Ben, aynı zamanda şarap uzmanıyım 12 ayrı şarabı tadarak anında hangi marka olduğunu belirleyebiliyorum. Köyümüzde şarap üretim merkezi kurmayı düşünüyorum. Mardin yöresi, tarihi ve kültürel değerleriyle dünyanın en zengin yerlerinden biridir. Buralarda yapacağımız yeni yatırım ve projelerle bu değerleri turizme kazandırma, köydeki eski tarihi evleri restore ederek pansiyona dönüştürme amacındayız. Ama bu zaman alacak. Bu, bir başlangıçtır. Projelerimizin arkası gelecek. Doğup büyüdüğümüz topraklara, kader birliği yaptığımız hemşehrilerimize vefa borcumuz var. Bunu ödemeye karar verdik.'' 
     
</TEXT>
</DOC>
