<DOC>
<DOCNO> 180427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/spo00.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Asla geri dönmem 
</HEADLINE>
<TEXT>

   Barcelona'da kulübede oturan Rüştü, futbolda kimsenin yerinin garanti olmadığını söyledi, "Yedek kalmama üzülmüyorum. O yüzden dört yıllık sözleşmem sona erene kadar İspanya'dayım" dedi 
      BİLAL MEŞE 

   
   Rijkaard'ı savundu 
   MİLLİ Takım'ın tecrübeli file bekçisi Rüştü Reçber dün düzenlediği basın toplantısında, Barcelona'dan ayrılmayı kesinlikle düşünmediğini söyledi, "Dört yıllık sözleşmem bitene kadar İspanya'da kalacağım" dedi. Moralinin çok yüksek olduğunu kaydeden Rüştü, "Yedek kalmama asla üzülmüyorum. Sıramı bekleyeceğim. Teknik Direktör Rijkaard'ın art niyetli davrandığına da inanmıyorum" diye konuştu. 
   
   'Ders alıyorum' 
   FUTBOLDA kimsenin yerinin garanti olmadığına da değinen başarılı kaleci, "Bu bütün Dünya'da böyle. Olayı profesyonelce düşünmek lazım. Şimdi lisan sorunumu gidermeye çalışıyorum. Özel bir hocadan ders alıyorum" ifadesini kullandı. Yedek kalmasının milli takım performansını etkilemeyeceğine de dikkat çeken Rüştü, "Ben sahaya çıkar yine işimi yaparım. Kimsenin endişe etmesine gerek yok" dedi. 
   
   Güneş yaktı    Milli Takım'ın hocası, oyuncularına "Bu maçta hata istemiyorum. Herkes aklını başına toplasın" dedi 
   TEKNİK Direktör Şenol Güneş önceki akşam yaptığı toplantıda futbolcularına sert uyarılarda bulundu. Güneş, "Liechtenstein maçının hata payı yok. Kimse yanlış yapmayacak. Puan kaybetmemiz herşeyi berbat eder. Herkes aklını başına toplasın. Varınızı yoğunuzu ortaya koyacaksınız. İşinizi dört dörtlük yapın. Bu karşılaşmanın önemini siz de biliyorsunuzdur" diye konuştu. 
   
   Ümitler'in zor sınavı    ÜMİT Milli Takımımız, Avrupa Şampiyonası grup elemelerinde bugün Portekiz'le karşılaşacak. Maç fazlasıyla rakibinin dört puan önünde bulunan Türkiye, 23.15'te başlayacak karşılaşmada iddiasını devam ettirmek için galibiyet kovalayacak. Müsabakayı Hollanda Futbol Federasyonu'ndan Bossen yönetecek. 
   
   Zürih'i gezdiler    LIECHTENSTEIN maçına kadar yoğun bir çalışma programı hazırlayan Teknik Direktör Şenol Güneş, oyuncuların yorgun düşmesi üzerine frene bastı ve dün sabahki idmanı iptal etti. Güneş'ten izini kapan Ay - Yıldızlı futbolcular Zürih'i gezdiler, bol bol alış veriş yaptılar. Milliler akşam ise tam kadro çalıştı. Şenol Güneş'in Liechtenstein karşısına Rüştü, Ümit Davala, Bülent, Alpay, İbrahim, Okan, Tümer, Tugay, Hasan Şaş, Tuncay, Hakan Şükür onbiri ile çıkmayı planladığı öğrenildi. 
   
   Tugay bırakıyor    AY - Yıldızlı ekibimizin tecrübeli oyuncularından Tugay Kerimoğlu, İngiltere maçından sonra milli takımı bırakma kararında ısrar ediyor. Tugay, "Formayı gençlere devretmenin zamanı geldi" dedi. Bu arada önceki günkü antrenmanda sakatlanan Hasan Şaş'ın yapılan kontrollerden sonra ciddi bir problemi olmadığı açıklandı. Federasyon Başkanı Haluk Ulusoy ise İngiltere maçı için "Fenerbahçe stadından sağ çıkamazlar. Onları oraya gömeceğiz. Üçten aşağı olmaz" ifadesini kullandı. 
   
   
</TEXT>
</DOC>
