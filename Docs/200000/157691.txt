<DOC>
<DOCNO> 157691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur16.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "AB'nin Türkiye'ye bakışı hiç bu kadar iyi olmamıştı" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ''AB'nin Türkiye'ye bakışı hiç bu kadar iyi olmamıştı'' dedi. 
     Gül, işadamı Kadir Has ile Kayseri Devlet Hastanesi'ne giderek, çocuk hastanesine dönüştürülmesi planlanan Sağlık Meslek Lisesi'nde incelemelerde bulundu. 
     Burada gazetecilerin sorularını yanıtlayan Gül, ''6. AB'ye uyum paketindeki bazı maddelere TSK'dan itiraz geldiği'' yönündeki haberlerle ilgili bir soru üzerine, şöyle dedi 
     ''AB'ye tam üyelik fırsatı yakaladık. Bu fırsatı kaçırmamak için de çalışıyoruz. Türkiye'nin devlet politikası AB'ye katılmaktır, bu yolda yürüyoruz. AB'nin Türkiye'ye bakışı hiç bu kadar iyi olmamıştı. Reform paketlerini geçirmek için devlet organlarından, bakanlıklardan ve ilgili birimlerden görüş alıyoruz. Görüşlerini aldığımız kurumlar bu konuda hassasiyetlerini bildirecektir, gerekli tedbirlerin alınmasını isteyecektir. O açıdan bu görüşler reform paketine karşı çıkıldığı şeklinde yorumlanmamalıdır. Öte yandan AGİT temsilcisinin seçimlere gözlemci göndermesi de yanlış yorumlanıyor. Türkiye AGİT'e imza atmıştır. Türkiye'de 1950'den sonra seçimler açık seçik, şeffaf ve dedikoduya mahal bırakılmayacak şekilde yapılmıştır. Kimseden çekincemiz yoktur. AGİT, imza atan tüm ülkelere seçimlerde gözlemci gönderir.'' 
     
     GÜL'ÜN DENKTAŞ'A SERT TEPKİ GÖSTERDİĞİ İDDİASI 
     AK Parti'nin Antalya'da yaptığı toplantıda KKTC Cumhurbaşkanı Rauf Denktaş'ı sert bir dille eleştirdiği yönünde de haberler yayınlandığı hatırlatılan Gül, kapalı bir toplantıda konuşulanların dışarıya yanlış şekilde çıkarıldığını ifade ederek, şunları kaydetti 
     ''Antalya'daki toplantıda Kıbrıs ile ilgili geniş bilgi aldım. Kıbrıs'ta uzun yıllar haksızlık yapılmıştır ve Kıbrıs meselesini bugünlere kadar getiren Sayın Denktaş'dır. Türkiye ve KKTC önemli adımlar atmıştır. 40 yıldan sonra ilk kez Rumlar Türkiye'ye gelebilecektir. Yüzbinlerce Rum'un Türkiye'ye gelmesini bekliyoruz. Bu gelişmeler karşılıklı güveni artıracak ve bunun olumlu sonuçlarını alacağız. AB'nin KKTC'ye uyguladığı ambargoda kalkmalıdır. Gerçi onlar ambargo olmadığını söylüyorlar ama bu fiilen ambargodur. Ambargonun kaldırılma zamanı gelmiştir. Tüm bu gelişmelerde Sayın Denktaş'ın büyük katkıları vardır. Annan Planı'na hem Türk tarafı hem Rum tarafı karşı çıkmıştır. Ancak Türk tarafı tepkisini yüksek sesle dile getirdiği için Denktaş, hedef haline gelmiştir. Denktaş'ı eleştirdiğim yönündeki haberler yanlıştır.'' 
     
     KADİR HAS'TAN SİTEM 
     İşadamı Kadir Has, Gül ile Kayseri Devlet Hastanesi'ne giderek, burada öğle yemeği yedi. Devlet Hastanesi bünyesinde çocuk hastanesine dönüştürülmesi planlanan Sağlık Meslek Lisesi'nde incelemelerde bulunan Has, yetkililerden bilgi aldı. 
     Binanın depreme dayanıklı olup olmadığını soran Has, ''Ben buraya yatırım yaparım, ancak daha sonra bir sorun çıkarsa sorumluluk size ait olur. Bu binanın kaç yıllık olduğu, depreme dayanıklı olup olmadığı araştırılması lazım'' dedi. 
     İncelemenin ardından gazetecilerin sorularını yanıtlayan Has, bazı medya gruplarının Kadir Has, İstanbul'u sevmiyor şeklinde haber yaptıklarını, kendisinin bu tür haberleri hak etmediğini söyledi. 
     Hayatını hayır işlerine adadığını ifade eden Has, şöyle konuştu 
     ''Bazı medya grupları benim hakkımda olumsuz haberler yazıyor. İstanbul'u sevmediğimi söylüyorlar. 15 yıl önceki Mahir Çayan olayını bile gündeme getiriyorlar. Ben İstanbul'a yaptığım hayır işlerini Kayseri'ye yapsaydım, 5-6 tane heykelimi dikerlerdi. Ben bugüne dek sıkıntılı dönemlerimde bile birçok hayır işine imza attım. 9. Cumhurbaşkanı Süleyman Demirel, Türkiye'nin en büyük hayırseveri Kadir beydir diye Türkiye'ye ilan etti. Ben bu haberlere aldırmadan hayır yapmaya devam edeceğim.'' Gül, Sağlık Meslek Lisesi'ni Kadir Has'ın değerlendireceğini, uygun görürse liseyi çocuk hastanesine çevireceğini veya başka bir yerde sağlık alanında hayır işi yapacağını bildirdi. 
     
     GÜL, ANNE VE BABASIYLA OTELDE GÖRÜŞEBİLDİ 
     Abdullah Gül, yoğun programı nedeniyle annesi Adeviye ve babası Ahmet Hamdi Gül ile Hilton Kayseri'de kısa süre görüşebildi. 
     Oğlu Abdullah Gül'ü uğurlayan Ahmet Hamdi Gül'e işadamı Kadir Has ''Kayseri'de ticareti beceremeyen çocuğu okuturlardı. Siz Abdullah Bey'i iyi ki okutmuşsunuz. Kendisi örnek bir insan. Onunla gurur duyuyoruz. Abdullah Bey, herkese örnek oluyor, gençlere örnek oluyor'' dedi. 
     Başbakan Yardımcısı ve Dışişleri Bakanı Abdullah Gül, daha sonra karayoluyla Ankara'ya hareket etti. 
     
</TEXT>
</DOC>
