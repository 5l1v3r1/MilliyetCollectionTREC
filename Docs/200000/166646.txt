<DOC>
<DOCNO> 166646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo04.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanı stad inşaatında çalışıyor.. 
</HEADLINE>
<TEXT>

     Gümüşhane'nin Torul İlçesi Belediye Başkanı Necat Özçubukçu, Cumhuriyet'in 80. kuruluş yıldönümü kutlamalarına dek bitirilmesini amaçladığı ilçe stadında, geceleri işçilerle birlikte çalışıyor. 
     Maddi olanaksızlıklar nedeniyle tamamlanamayan ilçe stadına, 35 milyar lira yardımda bulunan kişinin adının verileceğini açıklayan ancak beklediği desteği bulamayan Necat Özçubukçu, stadı Cumhuriyet'in 80. yıldönümünün kutlanacağı 29 Ekim'e dek tamamlayıp ''Torul Cumhuriyet Stadı'' adı altında hizmete açmak istediklerini söyledi. 
     Bu nedenle işçilerle birlikte gece vardiyası yaparak çalıştığını ifade eden Özçubukçu, ''Sahamızın çim olan bölümünü bitirdik. Şu anda soyunma odaları ve tribünler kaldı. Stadı, belediye işçileriyle birlikte, hiç kimseden destek almadan, belediyemizin imkanlarıyla tamamlayıp hizmete açacağız'' dedi. 
     Asıl mesleğinin diş doktorluğu olduğunu, ancak öğrencilik yıllarında inşaatlarda çalışarak okuduğunu dile getiren Özçubukçu, şunları söyledi 
     ''Benim inşaatlarda işçilerimle beton dökmem, belediye başkanı olarak utanç verici bir olay değildir. Kendi yağımızla kavrularak Torullular'a Cumhuriyetimize yakışır bir stat hediye etmek istiyorum. Herhangi bir aksilik olmazsa Cumhuriyetimizin 80. yıldönümünde stadımızı törenle hizmete açıp Cumhuriyet Bayramı'nı da burada kutlayacağız.'' 
     
</TEXT>
</DOC>
