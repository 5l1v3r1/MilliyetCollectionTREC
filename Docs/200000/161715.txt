<DOC>
<DOCNO> 161715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur07.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselere giriş sınavı yarın yapılıyor... 
</HEADLINE>
<TEXT>

     Milli Eğitim Bakanlığı'nca MEB Fen ve Anadolu liseleri ile bazı meslek liselerine öğrenci yerleştirmek amacıyla düzenlenen Ortaöğretim Kurumları Öğrenci Seçme ve Yerleştirme Sınavı OKÖSYS yarın yapılacak. Sınavda, 614 bin 137 öğrenci ter dökecek. 
     Sınav, Türkiye'de tüm il merkezleri ve bazı ilçeler ile yurtdışında Lefkoşa, Trablus, Riyad, Medine, Cidde ve Aşkabat'ta gerçekleştirilecek. Sınav, saat 10.00'da başlayacak ve 2 saat sürecek. 
     Adayların sınava gelirken yanlarında sınav kimlik kartı ve nüfus cüzdanı ile en az iki adet kurşun kalem, silgi ve kalemtıraş bulundurmaları gerekiyor. 
     Çağrı cihazı, telsiz, cep telefonu gibi haberleşme araçları ile cep bilgisayarı, saat fonksiyonu dışında fonksiyonu bulunan aletler, defter, kitap sözlük cetvel ve benzeri araçlarla sınava gelmek yasaklandı. 
     Kimlik kontrolleri ve salona yerleştirmenin zamanında yapılabilmesi için adaylar en geç 09.30'da sınava girecekleri okulda hazır bulunacaklar. 
     Sınavda akademik yeteneği ölçme ağırlıklı Türkçe, Matematik, Fen Bilimleri ve Sosyal Bilimler alanlarında test uygulanacak. 
     Sınav sonuçları, Temmuz ayının son haftası içinde açıklanacak. 
     Sınava başvuran 614 bin 137 öğrenciden 120 bin 152'si Fen, Anadolu ve meslek liselerine yerleşmeye hak kazanacak. 
     
     KONTENJANLAR 
     2003-OKÖSYS'de Fen, Anadolu ve MEB'e bağlı sağlık meslek liseleri ile diğer bakanlıklara bağlı meslek liselerine ayrılan kontenjanlar şöyle 
     
     
- Resmi Fen liseleri 4 bin 608 - Özel Fen liseleri 3 bin 936 - Anadolu liseleri 51 bin 100 - Anadolu teknik ve Anadolu meslek liseleri 44 bin 158 - Anadolu öğretmen liseleri 8 bin 448 - Anadolu imam-hatip liseleri 6 bin 750 - MEB sağlık meslek liseleri 160 - Adalet Bakanlığı'na bağlı meslek liseleri 206 - Tarım meslek liseleri 650 - Başbakanlık Tapu Kadastro Genel Müdürlüğü'ne bağlı Meslek Lisesi 90 - Başbakanlık Meteoroloji İşleri Genel Müdürlüğü'ne bağlı Meslek Lisesi 46 
     
</TEXT>
</DOC>
