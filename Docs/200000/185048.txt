<DOC>
<DOCNO> 185048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/siyaset/siy02.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Ankara'ya ben aday olabilirim... 
</HEADLINE>
<TEXT>

   SHP lideri, yerel seçimler için sol ittifak çağrısı yaptı 
      EYÜP KELEBEK Eskişehir DHA 

   
   SHP Genel Başkanı Murat Karayalçın, yerel seçimler öncesinde sol ittifak kurulması halinde Ankara Büyükşehir Belediye Başkanlığı için aday olabileceğini açıkladı. Karayalçın, Anadolu Üniversitesi Yunusemre Yerleşkesi'ndeki Anadolu Otel'de düzenlediği basın toplantısında, sol partiler için ittifakın stratejik bir zorunluluk olduğunu ve yerel seçim öncesi birlikteliğin sağlanması gerektiğini söyledi. İttifak için çalışmaların devam ettiğini belirten Karayalçın, çok tartışılan 30 kavram belirlediklerini ve bunları çok kısa zamanda tüm sol partilerle paylaşacaklarını ifade etti. Karayalçın, sol partiler arasında birleşmenin her zaman zor olduğunu, ancak seçim için bunun kaçınılmaz hale geldiğini savunurken, "Yerel seçimler öncesinde kurulacak sol ittifakın kararı doğrultusunda Ankara Büyükşehir Belediye Başkanlığı için aday olabilirim. Konuyu kişiselleştirmek doğru değil. Adaylar konusu daha sonra tartışılmalıdır. Önce partiler arasında ittifak sağlanmalıdır" dedi. 
   
</TEXT>
</DOC>
