<DOC>
<DOCNO> 180104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur40.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadasına son baharda turist akını... 
</HEADLINE>
<TEXT>

     Aydın'ın Kuşadası İlçesi'ne Eylül ve Ekim aylarında 128 gemiyle toplam 100 bin turistin geleceği bildirildi. 
     Kurvaziyer turizminde 2003 sezonun da beklenen turist sayısına ulaşamayan Kuşadası'nda eylül ve ekim aylarında turist yoğunluğu yaşanacak. 
     Özellikle ekim ayında yoğunlaşacak gemi seferleri ile, her gün ortalama 2 geminin Kuşadası Limanı'na geleceği, bazı gemilerin geçmiş yılların aksine 24 saat Kuşadası Limanı'nda demirli kalacağı bildirildi. 
     Egeports Kuşadası Yolcu Limanı Genel Müdürü Osman Dedeoğlu, limanı teslim aldıkları 7 Temmuz tarihi itibariyle, bugüne kadar 100 gemiyle toplam 74 bin yolcuyu ağırladıklarını kaydetti. 
     Dedeoğlu, şöyle konuştu 
     ''Özelleştirme sonrası yatırımlarımızla limanı iyileştirmeye çalışıyoruz. Son iki ayda iptal olan rezervasyonları da geri çevirmeyi başardık. Dolayısıyla önümüzdeki günlerde 128 gemi limana giriş yapacak. Bu da 100 bin yolcu demek. Ayrıca gemilerin bir çoğu 24 saat limanda konaklayacak. Bu Kuşadası için sevindirici bir olay. 2004 sezonun da ise bu sayı daha da artacak.'' Öte yandan İlçe'ye eylül ayının ilk gemisi olarak 2 bin 600 yolcusuyla Costa Atlantica yanaşırken, ilçeye bu akşama kadar 3 büyük geminin daha geleceği bildirildi. 
     
</TEXT>
</DOC>
