<DOC>
<DOCNO> 194703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo02.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklından çıkarma 
</HEADLINE>
<TEXT>

   Daum, futbolcularıyla yaptığı toplantıda, "Herkes çalışacak, işine sıkı sıkıya sarılacak. Bundan sonraki plan ve programınızı ona göre yapın" diye konuştu 
      YALÇIN TÜRK 

   
   Son kez uyardı 
   FENERBAHÇE Teknik Direktörü Daum, Rizespor beraberliği sonrası oyuncularını son kez uyardı. Alman hoca, takımla ilgili düşüncelerini anlatırken, "Oynayanlara özgüven kazandırmak için artık ilk onbirde fazla değişiklik düşünmüyorum. Oyuncu sayısı fazla olan bir takımız. İskeletin oturması için belli bir kadroda ısrarcı olacağım" ifadelerini kullandı. 
   
   Gözdağı verdi 
   YENİ kurulan bir kadroda sık sık oynamaların olması halinde sorun çıkabileceğini dikkat çeken tecrübeli çalıştırıcı, futbolcularına da gözdağı verdi. Daum, "Artık herkes çalışmalı, işine sıkı sıkıya sarılmalı. Ben oynamıyorum düşüncesiyle konsantrasyonunu bozmamalı. Bunu kafanızdan çıkarmayın. Plan ve programınızı ona göre yapın" dedi. 
   
   Fabio el üstünde    Formu artıyor 
   RİZE maçında ortaya koyduğu performansla hem yöneticilerin, hem de teknik heyetin beğenisini toplayan Fabio Luciano'ya duyulan güven her geçen gün daha da artıyor. Brezilyalı oyuncunun transferini gerçekleştiren yönetici Hakan Bilal Kutlualp ve Mahmut Uslu, "Sürekli ofansı düşünen bir stili var. Rizespor maçında da o hüviyetini tekrar gördük" dediler. 
   
   'Örnek birisi' 
   USLU, "Ülkesinde 11 gol atmıştı. Fenrbahçe'de de ilerleyen haftalarda kritik goller atacağına inanıyoruz. Luciano'nun performansı bizi çok mutlu ediyor. Ayrıca profesyonelliği ve davranışlarıyla da arkadaşlarına çok iyi örnek oluyor" ifadesini kullandı. Bu arada Teknik Direktör Daum'un da her fırsatta Luciano'yu yöneticilere övdüğü ifade edildi. 
   
   Ortega pazarlığı    Arjantinli yıldızdan parasını kurtarmaya çalışan Fenerbahçe Yönetimi, River Plate Kulübü ile masaya oturmaya hazırlanıyor 
   Formül aranıyor 
   FENERBAHÇE, Ortega konusunu aydınlığa kavuşturmak için tüm yolları deniyor. Sarı - Lacivertli yöneticilerin önümüzdeki günlerde River Plate Kulübü ile masaya oturarak, iki tarafın da mağdur olmayacağı bir formül arayışına girecekleri öğrenildi. 
   
   İndirim yapacaklar 
   ORTEGA'NIN avukatı ve menajeriyle de bir araya gelecek olan Fenerbahçe'nin karşılıklı adım atılmasından yana olduğu ve ortak noktada buluşarak sorunun çözülmesini istediği belirtildi. Sarı - Lacivertli kulüp 11 milyon dolarlık tazminatta indirim de yapacak. 
   
   'Tahkime gitmeyeceğiz'    FENERBAHÇE-Rizespor maçının tekrarına karar verilmesinin ardından bir açıklama yapan Rizespor Başkanı Ekrem Cengiz, Tahkim'e gitmeyeceklerini söyledi. Ligde şu ana kadar sadece Malatya ve Gaziantep maçlarının normal bittiğini belirten Cengiz "Olaylar büyük kulüplerle ilgili olunca farklı bir karar beklemiyorduk zaten. Fenerbahçe maçına çıkıp aslanlar gibi oynayacağız. Karar Türk futbolu için hayırlı değil" dedi. Ali Aydın'a da sahip çıkılması gerektiğini belirten Cengiz, "Yapacağımız ilk maça verilmesini istiyoruz" diye konuştu. 
   
   
</TEXT>
</DOC>
