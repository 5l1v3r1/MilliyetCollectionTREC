<DOC>
<DOCNO> 187762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko11.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsayı zirveye taşıyan sektörler... 
</HEADLINE>
<TEXT>

     Borsa'da metal ana sanayi, gıda-içecek ve bankacılık sektörlerindeki hisselere yatırım yapanlar en yüksek getirileri elde etti. 
     Sektör endekslerinin 2002 yıl sonu ve 8 Ekim itibariyle kapanış değerlerinden yola çıkarak yaptığı hesaplamalara göre, yıl başından bu yana geçen sürede en yüksek artışı, yüzde 76.79'la İMKB Ulusal Sanayi Endeksi'nin bir alt grubunu oluşturan metal ana sanayi sektörü sağladı. 
     Yine aynı endeksin alt gruplarından birini oluşturan gıda-içecek grubundaki artış da yüzde 72.65'e ulaştı. İMKB Ulusal Mali Endeksi'nin alt grupları arasında bulunan banka sektörü de yüzde 62.38 oranındaki artışla üçüncü sırada yer aldı. 
     Aradan geçen 9 ayı aşkın sürede düşüş gözlenen sektör sayısı 3 olurken, 4 alt sektör endeksindeki artışlar da yüzde 20'nin altında gerçekleşti. 
     İMKB Ulusal Teknoloji Endeksi'nin alt grubunda bulunan savunma endeksi yüzde 16.07 oranındaki düşüşle en çok gerileyen sektör oldu. İMKB Ulusal Sanayi Endeksi alt sektörü olan tekstil-deri hisseleri de ortalama yüzde 11.62'lik kayıp yaşadı. İMKB Ulusal Hizmetler Endeksi'nin alt grubunda bulunan elektrik grubu hisselerinde de yüzde 0.62'lik düşüş gerçekleşti. 
     Ulusal Sanayi Endeksi alt gruplarından taş-toprak, Ulusal Hizmetler Endeksi alt gruplarından ulaştırma, iletişim, Ulusal Teknoloji Endeksi alt gruplarından bilişim sektörü endekslerindeki artışlar ise yüzde 20'nin altında kaldı. 
     Aynı zaman diliminde İMKB Ulusal-100 Endeksi'ndeki ortalama artış yüzde 46.07, İMKB Ulusal-50 Endeksi'ndeki ortalama artış yüzde 48.81, İMKB Ulusal-30 Endeksi'ndeki ortalama artış yüzde 51.74 ve İMKB Ulusal-Tüm Endeksi'ndeki ortalama artış da yüzde 43.55'e ulaştı. İMKB Ulusal-Sınai Endeksi ortalama yüzde 39.92, İMKB Ulusal-Mali Endeksi ortalama yüzde 55.24 ve İMKB Ulusal Hizmetler Endeksi de ortalama yüzde 22.67 oranında artış gösterdi. 
     
</TEXT>
</DOC>
