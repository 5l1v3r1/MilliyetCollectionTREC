<DOC>
<DOCNO> 173884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/yasam/yas02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zayıflama uğruna hayatını kaybetti 
</HEADLINE>
<TEXT>

   Basenlerinin genişliğinden dolayı ameliyat olan Berna Şallı, ağrıları dinmeyince ikinci kez yatırıldığı ameliyat masasından kalkamadı... 
      TESLİME TOSUN RECEP AKTEPE Antalya DHA 
   
   Antalya'da, basenlerinin genişliğinden dolayı ameliyat olan ve vücudundan 7 kilo yağ alınan Berna Şallı, ağrılarının dinmemesi üzerine ikinci kez alındığı ameliyat masasında öldü. Şallı'nın ailesi, kızlarının ölümünden, ameliyatı yapan eski Türkiye Güzeli Elif Ilgaz'ın babası Edip İlgaz'ı sorumlu tuttu. 
   Bu ay içinde evlenecek olan 65 kilo ağırlığındaki Şallı 28 , düğünden önce basenlerinde oluşan yağ katmanlarını ameliyatla aldırmaya karar vererek, yurtdışında ihtisas yaptığını öğrendiği genel cerrahi uzmanı Dr. Edip Ilgaz'la konuyu görüştü. Ilgaz, Belek'teki Özel Anadolu Hastanesi'nde 25 gün önce Şallı'nın basenleriyle vücudunun çeşitli yerlerinden 7 kilo yağ katmanı aldı. Dört gün hastanede kalan Şallı, taburcu oldu. 
   
   İkinci ameliyatta öldü 
   Karın bölgesindeki ağrılar devam edince, SSK Antalya Bölge Hastanesi'ne giden Şallı, ağrıların apandisitten kaynaklanabileceğini söyleyen doktorların uyarısı üzerine Anadolu Hastanesi'ne gitti. İddiaya göre Dr. Ilgaz, rahatsızlığın nedenini öğrenmek için ameliyat gerektiğini söyledi. Ancak genç kız, bu kez ameliyat masasından kalkamadı. Şallı'nın kesin ölüm nedeninin belirlenmesi için organlarından doku örnekleri alınarak, İstanbul Adli Tıp Kurumu'na gönderildi. 
   
   Doktora suçlama 
   Berna Şallı'nın cenazesi dün toprağa verilirken, yakınları ve babası yanda gözyaşlarına boğuldu. Ailesi, "Ilgaz, 'Sen benim estetik ameliyat yaptığım ilk kişisin. Benim reklamım olacaksın' diyerek, kızımızı ikna etti. Anesteziyi kendisi yapmış" diyerek doktoru suçladı. Kayıplara karışan Ilgaz'ın adına açıklama yapan Anadolu Hastanesi Sorumlu Yöneticisi Dr. İrfan Erdoğan ise, "Uzman Doktor Ilgaz aynı zamanda anesteziyi de kendisi yapmıştır. Bunda olağanüstü bir durum yoktur" diye konuştu. 
   
   
</TEXT>
</DOC>
