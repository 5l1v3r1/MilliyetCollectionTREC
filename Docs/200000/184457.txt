<DOC>
<DOCNO> 184457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/siyaset/siy03.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Merkezi Derviş'ten çekiniyor 
</HEADLINE>
<TEXT>

   30 milletvekiliyle çok yakın ilişkide bulunduğu iddia edilen Derviş, yerel seçimlerde sol ittifakı savununca yönetimde rahatsızlık yarattı 
   EZELHAN ÜSTÜNKAYA Ankara 

   
   CHP İstanbul Milletvekili Kemal Derviş, kurultay öncesi partide "dedikodu enflasyonuna" neden oldu. Bu nedenle sıkıntıya giren CHP Genel Başkanı Deniz Baykal, Derviş'e yapılan "lider ol" telkinleri yüzünden rahatsız oldu. Baykal, CHP Genel Sekreteri Önder Sav'la Derviş arasında yaşanan üstü kapalı anlaşmazlıkta da arada kaldı. Kamuoyuna yansımamasına özen gösterilen iddiaların başında, Derviş'in yaklaşık 30 milletvekiliyle çok yakın ilişkide bulunması geliyor. Derviş'e partiye katıldığı ilk günden itibaren tepkili olan yöneticilerse, bu "yakın diyalogla" ilgili Baykal'a sürekli bilgi veriyor. Uluslararası görüşmelerde CHP'yi temsil eden Derviş'in Genel Başkan Yardımcılığı gibi bir unvana ihtiyaç duymadığı belirtiliyor. Kulislerde CHP'nin sol ittifak konusundaki tavrının, Derviş'le parti yönetimini karşı karşıya getirdiği belirtiliyor. Yerel seçimlerde sol ittifakı savunan Derviş'in genel merkezden uzaklaştırılması için İstanbul Büyükşehir Belediye Başkanlığı'na aday gösterileceği iddia ediliyor. 
   
   
</TEXT>
</DOC>
