<DOC>
<DOCNO> 191392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko10.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarko Holding 2004'ün ilk yarısından önce Irak'ta yatırım olmaz 
</HEADLINE>
<TEXT>

     Alarko Holding Genel Koordinatörü Ayhan Yavrucu, artık Türkiye sınırları içerisinde bir yere gitmenin mümkün olmadığını belirterek, ''Sınırları zorlayıp dünyanın neresinde iş varsa, nerede yatırım varsa oraya gideceğiz'' dedi. 
     Alarko Holding Genel Koordinatörü Yavrucu, Alarko'nun dış yatırımları konusunda bilgi verdi, Irak pazarını değerlendirdi. 
     Dış yatırımların devam ettiğini anlatan Yavrucu, halen Rusya'da 2 tane iş merkezi inşaatları bulunduğunu ve bu ülkede yeni arsalar baktıklarını söyledi. 
     Rusya'nın gelişme potansiyeli ve istikrarı açısından etrafta bulunan ülkelerden en önemlisi olduğunu kaydeden Yavrucu, bu pazarın değerlendirilmesi gerektiğini ifade etti. Yavrucu, ''Onun için biz orada geçmiş yıllarda başlattığımız yatırımlara aynen devam etmeyi düşünüyoruz'' diye konuştu. 
     Kazakistan'ın da kendileri için önemli bir ülke olduğunu dile getiren Yavrucu, bu ülkede de 3 tane projelerinin bulunduğu ve yeni projeler üretmeye devam edeceklerini söyledi. 
     Kazakistan'da kalıcı olmayı düşündüklerini vurgulayan Yavrucu, ''Orta Asya cumhuriyetlerine baktığımızda hem ekonomisi, hem de genel yönetimi itibariyle bunlardan en önemlisi Kazakistan. Önemli bir potansiyel ve çok büyük umutlar var. Dolayısıyla orada da çok ciddi yatırımları şu anda gerçekleştiriyoruz'' dedi. 
     Yurtdışı yatırımların devam edeceğini, Afrika'da, Mali ve Cezayir'de de yeni yatırımlar peşinde koştuklarını anlatan Yavrucu, ''Yani artık Türkiye'de kalıpta, Türkiye'nin sınırları içerisinde bir yere gitmek mümkün değil. Bu sınırları zorlayıp dünyanın neresinde iş varsa oraya gideceğiz'' diye konuştu. 
     
     IRAK PAZARI 
     Irak pazarının Türkiye için çok önemli olduğunu kaydeden Alarko Holding Genel Koordinatörü Yavrucu, fakat bu ülkede önemli bir güvenlik sorunu bulunduğunu ve güvenlik sağlanmadan orada bir yatırımın yapılmasının mümkün olmadığını söyledi. 
     Yavrucu, ''Kişisel kanım 2004'ün ilk yarısından öncede orada bir şey olmaz. Belki 2004'ün ikinci yarısından itibaren durum daha karışık olmazsa gidilebilir'' diye konuştu. 
     Irak'ta 1991 öncesinde 7 tane proje gerçekleştirdiklerini, fakat Körfez Savaşı'ndan sonra her şeyin bittiğini anlatan Yavrucu, durum düzelirse bundan sonrası için Irak pazarının Türk müteşebbisine çok önemli imkanlar sağlayacağını kaydetti. 
     
     33 SAYILI KARAR 
     Kambiyo mevzuatıyla ilgili 32 sayılı Karar yerine 33 sayılı yeni bir Karar çıkarılacağına dair basında bir takım haberler olduğunu da hatırlatan Yavrucu, konuyla ilgili şu değerlendirmede bulundu 
     ''Birtakım kontroller, kambiyo denetimleri vs... Böyle bir şey olamaz, onun lafı bile kötü. Türkiye kambiyo rejimi açısından birtakım yeni regülasyonlar getirmeyi, daha da liberalleşmeye, serbestleşmeye doğru götürmesi gerekir.'' 
     
</TEXT>
</DOC>
