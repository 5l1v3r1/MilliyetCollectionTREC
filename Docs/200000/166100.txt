<DOC>
<DOCNO> 166100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/guncel/gun05.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızgın doktordan deli raporu’ 
</HEADLINE>
<TEXT>

     HASAN DUMAN Bursa DHA 

     AKP Bursa Miletvekili Şerif Birinç’in kardeşi pratisyen Dr. Zafer Birinç, tartıştığı öğretmen Selim Üst hakkında "psikolojik durumu bozuk, öğretmenlik yapması sakıncalı" şeklinde rapor hazırlayarak Karacabey Kaymakamlığı’na şik yet etti. Sağlam raporu alan Üst, hukuk mücadelesine hazırlanıyor. 
     Karakoca Köyü’nde öğretmenlik yapan 25 yıllık eğitimci Üst, bu öğretim yılında kalp ameliyatı geçirdi ve görevine döndü. Sürekli ilaç kullandığı için geçen ay Karacabey 1 No’lu Sağlık Ocağı’na giderek ilaç yazılmasını isteyen Üst’ün isteğine Birinç karşı çıktı. Birinç’le tartışan Üst, 2 No’lu Sağlık Ocağı’a giderek ilacını aldı. Birinç ise "öğretmenin psikolojik durumunun bozuk olduğu ve öğretmenlik yapamayacağı" iddiasıyla rapor hazırlayıp kaymakamlığa başvurdu. 
     
     SAĞLAM RAPORU ALDI 
     Geçen hafta kaymakamlığa çağrılan Üst’ten sağlam olduğuna dair rapor getirmesi istendi. Bursa Devlet Hastanesi’ne sevk edilen Üst’te Birinç’in iddia ettiği bulgulara rastlanmadığı yönünde rapor verildi. Üst, Uludağ Üniversitesi Tıp Fakültesi Hastanesi’nden de "Psikolojik sorunu bulunmuyor. Öğretmenlik yapmasında sakınca yoktur" raporu aldı. Gururunun incindiğini belirten Üst, "Bedelini yargı önünde ödeyecek" dedi. Birinç ise davranışıyla hekimlik ve vatandaşlık görevini yaptığını öne sürerek, "Öğretmeni görün, çocuğunuzu emanet eder misiniz, siz karar verin" diye konuştu. Eğitim - Sen Bursa Şubesi de Birinç hakkında dava açma kararı aldı. 
     

</TEXT>
</DOC>
