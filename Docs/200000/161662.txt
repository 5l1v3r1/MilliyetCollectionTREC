<DOC>
<DOCNO> 161662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun17.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Bush ve Blair'e çok kızgın Yalancılar... 
</HEADLINE>
<TEXT>

     Fransa'nın yüksek tirajlı siyasi gazetelerinde çıkan yorumlarda, ABD Başkanı George Bush ve İngiltere Başbakanı Tony Blair, Irak savaşı öncesi dünya kamuoyunu bilinçli bir biçimde yanılttıkları gerekçesiyle, ''yalancılıkla'' suçlandı. 
     Sağ eğilimli Le Figaro ve sol eğilimli Liberation gazetelerinin başmakalelerinde, ''Bush ve Blair'in artık ciddi bir inandırıcılık sorunuyla karşı karşıya olduğu'' yorumu yapıldı. 
     Liberation gazetesinde ''Saygınlığın yitirilmesi'' başlığıyla kaleme alınan başmakalede, ABD yönetiminin karşılaştığı inandırıcılık sorununun, terörle mücadeleye ve kitle imha silahlarının arındırılmasıyla ilgili mücadeleye de büyük zarar verdiği ifade edildi. 
     Le Figaro gazetesi de, Bush ve Blair'in müttefiklerine yalan söylediğinin giderek kesinlik kazandığını, ABD yönetiminin savaş öncesi sunduğu delilleri bir türlü kanıtlayamadığını yazdı. 
     ''Irakgate riski'' başlıklı yazıda, ABD halkının Irak savaşı sırasında Washington yönetiminin kendisini yanıltmasına karşı çıkmaması eleştirildi ve savaş kampanyasını yürüten Bush'un, ciddi itibar kaybı riskiyle karşı karşıya olduğu yorumu yapıldı. 
     
</TEXT>
</DOC>
