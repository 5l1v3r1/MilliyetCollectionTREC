<DOC>
<DOCNO> 171698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko02.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Elektrikteki bölgesel tarife değil, tarife farklılığı 
</HEADLINE>
<TEXT>

   Enerji ve Tabii Kaynaklar Bakanı Hilmi Güler, "bölgesel tarife"nin hatalı yorumlara neden olduğunu belirterek, "Tarife farklılığı demek daha doğru" dedi 
      ANKARA Milliyet 
   
   Enerji ve Tabii Kaynaklar Bakanı Hilmi Güler, "bölgesel tarife"nin doğru bir ifade olmadığını, bunun yerine "tarife farklılığı" kullanılması gerektiğini belirterek, "Maliyetlerin tanımı ve hangi bazda ele alınacağının, Enerji Piyasası Düzenleme Kurulu'nca EPDK belirlenerek kuruldan geçmesi gerekiyor" dedi. 
   Enerji ve Tabii Kaynaklar Bakanlığı'nda dün akşam, yaklaşık iki buçuk saat süren bir toplantı yapıldı. Bakan Güler'in gecikmeli olarak katıldığı toplantıya, Bakanlık Müsteşarı Sami Demirbilek, Özelleştirme İdaresi Başkanı Metin Kilci, Enerji Piyasası Düzenleme Kurulu Başkanı Yusuf Günay, DPT Müsteşar Yardımcısı ibrahim Akça, Hazine Müsteşarlığı KİT Genel Müdürü Mehmet Rastgelener ile ilgili diğer bürokratlar katıldı. 
   Toplantı bitiminde gazetecilere açıklama yapan Bakan Güler, toplantıda enerji piyasası reformu ve AB'ye uyum çalışmaları ile ilgili durum değerlendirmesi yapıldığını belirterek, bundan sonraki toplantılara özel sektör temsilcilerinin de katılacağını söyledi. 
   "Bölgesel tarifeye geçiş konusunda neden sıkıntı yaşandığı ve bölgesel tarifeye geçişin ertelenip ertelenmediği" yönündeki soruya karşılık, Bakan Güler şunları kaydetti 
   "Bölgesel tarife yerine tarife farklılığı demek daha doğru. Çünkü bölgesel tarife tanımı hatalı yorumlara sebep oluyor. Bu, Bakanlar Kurulu'na gitmemiş bir çalışmaydı. EPDK'nın hazırladığı bir çalışmaydı. Bununla ilgili tetkik edilmesi gereken noktaları tespit ettik. Bununla ilgili EPDK'nın çalışmaları da var zaten. Maliyetlerin tanımı ve hangi bazda ele alınacağına dönük alternatifler söz konusu. Bu, Enerji Piyasası Kurulu'ndan geçtikten sonra biraz daha netleşecek." 
   
   'Mavi Akım'da halka daraldı' 
   Mavi Akım Projesi'nde yaşanan 'formül sorunu' ile ilgili görüşmeler hakkında da bilgi veren Bakan Güler, Rusya'dan dün bir mektup aldıklarını ve görüşme için tarih istediklerini açıkladı. Güler, kendilerine 29 veya 30 Temmuz için görüşme tarihi vereceklerini ve bu görüşmede sorunların masaya yatırılacağını söyledi. Görüşmelerde sadece fiyat, miktar değil önceki anlaşmalar ve dokümanların da görüşüldüğünü belirten Güler, giderek durumun daha netleştiğini ve 'halkanın' daraldığını bildirdi. 
   Elektriğe sekiz aydır zam yapmadıklarını, aksine indirim yaptıklarını, bundan sonra da yakın bir gelecekte zam yapmayı düşünmediklerini açıklayan Güler, şöyle devam etti 
   "Çünkü aldığımız önlemlerle çok olumlu seviyelere geldik. Gelir gider durumuna bakıyoruz. Hazine'ye yükümlülüklerimizi de yerine getirdik. Şu anki hesaplar herhangi bir zam yapmamızı gerektirmiyor." 
   
   
</TEXT>
</DOC>
