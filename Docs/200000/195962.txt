<DOC>
<DOCNO> 195962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur34.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu Belediye Başkanı 20 bina ağır hasarlı 
</HEADLINE>
<TEXT>

     Beyoğlu Belediye Başkanı Kadir Topbaş, Neve Şalom Sinagogu'nun bulunduğu sokakta meydana gelen bombalı saldırıda yaklaşık 20 binanın ağır derecede hasar gördüğünü bildirdi. 
     Patlamanın gerçekleştiği Büyük Hendek Sokak ve çevresinde incelemelerde bulunduktan sonra basın mensuplarının sorularını cevaplandıran Topbaş, Fatih Sultan Mehmet'ten bu yana Yahudi ve Müslümanlar'ın aynı işyerlerinde çalıştıklarını ve aynı sokakta birlikte yaşadıklarını söyledi. 
     Bir süre önce Neve Şalom Sinagogu'nda 350 misafire iftar yemeği verildiğini hatırlatan Topbaş, ''Bunu kıskananlar oldu'' dedi. 
     Sinagogun bulunduğu sokakta meydana gelen bombalı saldırıda yaklaşık 20 binanın ağır derecede hasar gördüğünü tespit ettiklerini belirten Topbaş, konu hakkında Koruma Kurulu'na bilgi verdiğini kaydetti. 
     Kurul üyelerinin de yarın bölgede inceleme yapacağını söyleyen Kadir Topbaş, buradaki tarihi eser ya da tescilli olan binaların yıkılıp yıkılmayacağına incelemenin ardından karar verileceğini bildirdi. 
     Topbaş, arka sokaklardaki birçok binada da patlamanın etkisiyle maddi hasar meydana geldiğini sözlerine ekledi. 
     
     SEMT SAKİNLERİNDEN ÇİÇEK 
     Bu arada, Kuledibi'nde oturan gazeteci-yazar Oral Çalışlar'ın da aralarında bulunduğu bir grup semt sakini, saldırıyı kınayarak, Neve Şalom Sinagogu'nun bulunduğu sokağın başına çiçek bıraktı. 
     Öte yandan, dün akşam Kuledibi'nde incelemelerde bulunan arama, kurtarma, bilgi toplama ve kimlik tanımlaması çalışmaları konusunda uzman ZAKA adlı İsrail ekibi de yeniden olay yerine geldi. 
     Ancak ekip, herhangi bir inceleme çalışmasına katılmadan bölgeden ayrıldı. 
     
</TEXT>
</DOC>
