<DOC>
<DOCNO> 152421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur03.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anzaklar, atalarını "Şafak Ayini" ile andılar... 
</HEADLINE>
<TEXT>

     Anzaklar, Çanakkale Savaşları'nın 88. yıldönümünde atalarını, ''Şafak Ayini'' töreniyle andılar. 
     Gelibolu Yarımadası Anzak Koyu'nda düzenlenen törene, Yeni Zelanda Genel Valisi Silvia Cartwright, Avustralya Hazine Bakanı Peter Costello ile Türkiye adına Çanakkale Vali Yardımcısı Hüseyin Avni Mutlu katıldı. 
     Kara çıkarmasının yapıldığı saat 05.30'da Anzak Koyu'nda başlayan törende, önce bir papaz tarafından savaşta ölenler için dualar okundu. Daha sonra Anzak Anıtı'na savaşa katılan ülke temsilcileri tarafından çelenkler konuldu, ardından da Türkiye, Avustralya ve Yeni Zelanda milli marşları çalındı. 
     Yaklaşık 3 bin Anzak'ın katıldığı törende bir konuşma yapan Yeni Zelanda Genel Valisi Cartwright, Çanakkale Savaşları'nın ardından, Avustralya ve Yeni Zelanda halkı için yeni bir ulus olma duygusu ve bugün halen devam eden bir bağ doğduğunu söyledi. 
     Cartwright, Çanakkale Savaşları'nda savaşan ülkelerin, bu savaş deneyiminden ''yara'' aldıklarını belirterek, şunları kaydetti 
     ''Hepimiz, burada savaş alanında ölen cesur gençlerin yasını tutmaktayız. Onların birbirleriyle neden savaştıkları pek hatırlanmaz. Şu anda önemli olan şey, onların ölümle yüz yüzeyken cesaret göstermiş, korkunç acılara dayanmış ve bunlara rağmen kader arkadaşlarına sadık kalmış olmalarıdır. Çanakkale Savaşları ve Gelibolu Yeni Zelanda ve Avustralya için acı bir ders olmuştur.'' Törende, Cartwright'ın konuşmasının ardından, bir Türk ve Avustralya subayı, Atatürk'ün Anzak askerleri için verdiği mesajı okudu. 
     





</TEXT>
</DOC>
