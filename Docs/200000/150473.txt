<DOC>
<DOCNO> 150473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko31.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener Kıbrıs politikamız değişmeyecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Güney Kıbrıs Rum Yönetimi'nin Avrupa Birliği'ne AB Katılım Anlaşması imzalamasının, Türkiye'nin Kıbrıs konusunda izlediği politikaya ve Rum Yönetimi ile ilgili mevcut tutumuna herhangi bir değişiklik getirmeyeceğini bildirdi. 
     Şener, KKTC'ye hareketinden önce Esenboğa Havalimanı'nda yaptığı açıklamada, Atina Zirvesi'nde Güney Kıbrıs Rum Yönetimi'nin AB'ye Katılım Anlaşması'nı imzaladığını kaydederken, Türkiye'nin 1960 yılında kurulan ve garantörü olduğu ortaklık devletinin, 1963 yılında yıkılmasından sonra adanın tümünü temsil etmeye yetkili bir hükümetin mevcut olmadığı görüşünde olduğunu söyledi. 
     Türkiye'nin Rumların tek yanlı üyeliğinin 1959 ve 1960 anlaşmalarının açık ihlalini teşkil ettiğini defaatle dile getirmiş ve kayda geçirmiş olduğunu belirten Şener, Güney Kıbrıs Rum Yönetimi'nin AB'ye Katılım Anlaşması imzalaması Türkiye'nin Kıbrıs konusunda izlediği politikaya ve Rum yönetimi ile ilgili mevcut tutumuna herhangi bir değişiklik getirmeyeceğini bildirdi. 
     Şener, Türkiye, Kıbrıs'ta mevcut garantilerin devamını sağlayan, Türk-Yunan dengesini koruyan, adadaki 2 tarafın eşit statüsünü kabul eden uzlaşmaya dayalı bir yeni ortaklık oluşmasına yönelik bir siyasal anlaşmaya varılmasını arzu ettiğini de söyledi. 
     
     ''BM GENEL SEKRETERİNİN ÇABALARINI DA DESTEKLEDİK'' 

     Bu konuda BM Genel Sekreteri'nin çabalarını da desteklediğini ifade eden Şener, ''Halen BM Güvenlik Konseyi'nin gündeminde bulunan bir uluslararası ihtilafın söz konusu olduğu bu ortamda AB'nin dayandığı hukukun üstünlüğü ve demokratik meşruiyet ilkeleri ile birliğin temel yaklaşımlarıyla bağdaşmayan bir gelişme olarak değerlendirilmektedir'' dedi. 
     Şener, birkaç gündür KKTC'de teknik heyetler arasında çalışmaların devam ettiğini kaydederek, bu çalışmalara Devlet Planlama Teşkilatı DPT , Hazine Müsteşarlığı ve Maliye Bakanlığı uzmanlarının katıldığını ifade etti. 
     Kıbrıs'taki çalışmalarda, Kıbrıs'taki üretim ve yatırım potansiyelinin artırılmasına yönelik teknik hazırlıkların yapıldığını belirten Şener, kendisinin de çalışmalara katılmak üzere Kıbrıs'a gittiğini söyledi. 
     
     SORULAR 

     Şener, bazı resmi temaslarda bulunmak üzere KKTC'ye hareketinden önce Esenboğa havalimanında düzenlediği basın toplantısında gazetecilerin Kıbrıs ve Avrupa Birliği AB konusundaki sorularını da yanıtladı. 
     Bir gazetecinin, bugün basında yer alan Kıbrıs'taki bir muhalefet liderinin Yunan Başbakanı Kostas Simitis ile görüşme talebini hatırlatarak, Başbakan Tayyip Erdoğan ve hükümetin bundan haberi olup-olmadığı yönündeki sorusu üzerine Şener, şöyle konuştu 
     ''Kıbrıs meselesi bizim milli davamızdır ve Türkiye Cumhuriyeti hükümeti her zeminde Kıbrıs Türkü'nün yanındadır. Bir garantör ülke olarak Türkiye Cumhuriyeti ile KKTC arasında ilişkiler uluslararası hukuka ve uluslararası meşruiyet temeline dayalı olarak yürütülmektedir.'' Türkiye'nin Kıbrıs konusunda yürüttüğü politikaların değişik zamanlarda ifade edildiğini kaydeden Şener, bu politikaların devam ettiğini vurguladı. 
     Gazetecinin ''Erdoğan'ın haberi var mı '' şeklinde soruyu yinelemesi üzerine Şener, ''bilgim dahilinde değil'' şeklinde yanıtladı. 
     Bir başka basın mensubunun Kıbrıs'taki teknik heyetin çalışmalarından sonra bir protokol imzalanmasının söz konusu olup-olmadığı sorusuna da Şener, teknik görüşmelerin geldiği noktada gerekirse bir protokol yapılabileceği, ancak şu safhada teknik çalışmaların seviyesini Kıbrıs'a ulaştığında göreceği şeklinde yanıtladı. 
     Kıbrıs bütçesinden yapılan 50 trilyon liralık kesintiye ilişkin soruyu da Şener, bunu kesinti olarak değerlendirmenin doğru olmadığını belirterek, şöyle yanıtladı 
     ''Türkiye Cumhuriyeti her zaman Kıbrıs Türkü'nün yanındadır. KKTC'nin ekonomik canlanması ve önemli gelişme kaydetmesi KKTC'nin arzusu, bizim de beklentimizdir. Bunun sağlanması için iki taraf da ne gerekiyorsa birlikte yapmaktadır, yapacaktır. Dolayısı ile biz Kıbrıs'a yönelik olarak her türlü desteği ihtiyaç düzeyinde vermeye hazırız ve her zaman bunu sağlayacak iradeye hükümet sahiptir. Dolayısı ile rakamları bütçede yer alan rakamlar olarak değerlendirmekten öte, ortaya çıkabilecek ekonomik potansiyel ve ihtiyaçlara göre her zaman revize edilecek rakamlar olarak değerlendirmelidir.'' 
     
     TÜRKİYE'NİN AB ÜYELİĞİ VE KIBRIS 

     Türkiye'nin Kıbrıs Rum yönetiminin AB üyeliğinden sonra AB'yi mi yoksa Kıbrıs'ı mı tercih edeceği, bir orta yolun nasıl bulunacağı yönündeki soruya karşılık da Şener, Türkiye'nin AB'ye üye olma iradesinin ortaya koyduğunu hatırlatarak, uzun yıllardır işleyen bir sürecin bulunduğunu ve 2004 yılının bu süreçte ulaşılacak nokta açısından önemli olduğunu söyledi. 
     AB'ye tam üyelik yolunda gerekli tüm adımları, Türkiye'nin atmakta olduğunu da ifade eden Şener, ''Güney Kıbrıs Rum yönetiminin AB katılım anlaşması imzalamış olması ile birlikte Türkiye'nin AB yolunda devam eden sürecinde bir kırılma olacağı düşüncesinde değilim'' diye konuştu. 
     Türkiye'nin bundan sonra Kıbrıs ve AB'de atacağı adım konusunda da Şener, ''Türkiye'nin AB'ye tam üyelik yolunda atacağı adımlar ve Kıbrıs konusunda izleyeceği tutum değerlendirilecektir. Ancak her iki konuda da Türkiye'nin tavrı ve politikaları gayet açık ve nettir'' dedi. 
     Kıbrıs konusunda her iki toplumla uzlaşmaya dayalı, sürdürülebilir ve yaşanabilir bir beraberlik sağlanabilmesinin önemli bir hadise olduğunu kaydeden Şener, zaten BM Genel Sekreteri Kofi Annan'ın çabalarının da bunları sağlamaya yönelik olduğunu bildirdi. 
     Kıbrıs Türk tarafının aynı şekilde bunu arzuladığını hatırlatan Şener, Denktaş'ın da böyle bir ortam sağlama yönünde girişimlerini her zaman devam ettirdiğini, Türkiye'nin de bu çabaları takdir ettiğini söyledi. 
     Diğer taraftan AB'ye tam üyelikle bağlantılı olarak Türkiye'nin yapması gereken tüm düzenlemeleri yapmakta olduğunu söyleyen Şener, bu konuda önemli adımlar atıldığını da ifade etti. 
     Önümüzdeki dönemlerin gerek Türkiye-AB, gerekse diğer ilişkilerde önemli mesafelerin alınacağı bir dönem olacağını kaydeden Şener, ''Zaman zaman yaklaşımlarımıza uygun olmayan sonuçların bu süreci olumsuz etkileyeceğini düşünmüyorum'' dedi. 
     Bir gazetecinin ''Daha önceden açıklanan ilhak süreci işleyecek mi '' şeklindeki sorusu üzerine de Şener, gelinen noktanın ve Türkiye'nin izlediği politikaların sadece açıklamalar çerçevesinde değerlendirilmesi gerektiğini ifade etti. 
     Rum Kesiminin AB üyeliğinden sonra Türkiye'nin KKTC'ye desteğinin artıp artmayacağı sorusunu da Şener, Kıbrıs Türk toplumunun refah düzeyinin yükselmesi için ne gerekiyorsa her türlü destek ve katkıyı sağlamaya hazır olduklarını kaydederek, önemli olanın KKTC'nin potansiyelini harekete geçirmek olduğunu sözlerine ekledi. 
     Öte yandan, Kıbrıs'taki temaslarına yarın başlayacak olan Şener, yarın KKTC Cumhurbaşkanı Rauf Denktaş ve Başbakan Derviş Eroğlu tarafından kabul edilecek. Heyetlerarası görüşmelere de katılacak Şener, Pazar günü yurda dönecek. 
     





</TEXT>
</DOC>
