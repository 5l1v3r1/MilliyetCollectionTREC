<DOC>
<DOCNO> 171401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko18.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da çiftçilere kuraklık yardımı yapılıyor... 
</HEADLINE>
<TEXT>

     Fransa Tarım Bakanlığı, ülke genelinde etkili olan kuraklık yüzünden mağdur olan çiftçilere mali yardım yapmayı kararlaştırdı. 
     Fransa Tarım Bakanı Herve Gaymard, kuraklıktan çok etkilenen çiftçilerin ürünlerinin taşınması sırasında, devletin ton başına 45 euro mali yardımda bulunacağını açıkladı. 
     Gaymard, dün bir radyo kanalına yaptığı açıklamada, kuraklıktan etkilenen tarım sektörünün durumunu ''felaket'' olarak değerlendirmiş ve devletin tarım sektörü çalışanlarıyla tam bir dayanışma içinde olacağını söylemişti. 
     
     ÇİFTÇİLER FAİZSİZ KREDİ İSTİYOR 
     Sol eğilimli Fransa Çiftçiler Konfederasyonu, üyelerinin yaşadığı sıkıntıların aşılması için devletin faizsiz kredi vermesini istedi. 
     İcra organı Avrupa Birliği Komisyonu, hafta başı yaptığı açıklamada, Fransız çiftçilere yardım amacıyla ilk aşamada 200 milyon euro tutarında yardım paketi hazırladığını bildirmişti. 
     Fransa'da ilkbahar ve yaz aylarında beklenen yağmurların yağmaması üzerine yaşanan kuraklık sonucu, tarım sektörünün ciddi krizle karşılaştığı bildiriliyor. 
     Fransız medyasında yer alan haberlere göre, 1976'daki kuraklıktan bu yana tarım sektörü en az yağış alan bir dönemden geçiyor. 
     Ülke genelinde etkili olan kuraklık sonucu, çiftçilerin ürünlerinde bekledikleri rekolteye ulaşamaması üzerine, sebze ve meyve fiyatları da sürekli artış gösteriyor. 
     
</TEXT>
</DOC>
