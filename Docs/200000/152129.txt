<DOC>
<DOCNO> 152129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo05.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Nouma'nın Türk sporuna katkısı... 
</HEADLINE>
<TEXT>

     Selçuk Üniversitesi Beden Eğitimi ve Spor Öğretmenliği Bölümü Başkanı ve Sporda Psiko-Sosyal Olaylar Anabilim Dalı Başkanı Yrd.Doç.Dr.Yalçın Kaya, Fenerbahçe maçından sonra sözleşmesi Beşiktaş tarafından tek taraflı feshedilen Fransız futbolcu Pascal Nouma'nın, Türk sporuna çok olumlu katkı sağladığını bildirdi. 
     Yalçın Kaya, sporun özellikle gelişmiş ülkelerde saldırganlık potansiyelini azaltarak, bu potansiyeli estetik izlenime dönüştürmek ve kişileri rahatlatmak için bir araç olarak kullanıldığını ve desteklendiğini kaydetti. 
     Genellikle genç sporcuların, ön plana çıkan ünlü sporcuları kendilerine örnek aldıklarını, spor kalitelerinin yanısıra davranışlarının da benimsendiğini belirten Kaya, şunları söyledi 
     ''Beşiktaş Kulübü'nde özellikle taraftarların adeta bağırlarına bastıkları Fransız futbolcu Nouma da bunlardan biriydi. Bu zamana kadar yaptığı eylemler, hoşgörüyle karşılanan, medeni, ağabey-kardeş ilişkisi içinde çözülmeye çalışılan Nouma'nın son eyleminin ardından ligin oldukça kritik bir döneminde sözleşmesinin feshi, gerçekte Türk sporuna birçok mesaj vermektedir. Tam zamanında alınan bu karar, taraftar, sporcu ve yöneticilerin bu olayda tek yürek hareket etmesi, bundan sonra da spora yakışmayan, dostluğa, hoşgörüye aykırı hareketlere prim verilmemesini sağlayacak.'' Kaya, Nouma ile ilgili gelişmeleri ''Türk sporu açısından mükemmel bir olay'' biçiminde değerlendirerek, ''yaşları 18-20 civarında olan ve istikbal vaateden gençler, bu olaydan çok büyük ders çıkaracak ve spora yakışmayan eylemlerde bulunmaları durumunda Ben Türkiye'de hiçbir birimden destek alamam ve dışlanırım korkusuyla aykırı eylemlerden uzak duracak'' dedi. 
     
     ''KALİTE ARTACAK'' 
     Kaya, bu olayın sporda çatışmaların önüne de geçeceğini vurgulayarak, şöyle devam etti 
     ''Liglerin bitimine az kala, tansiyonun doruğa çıktığı bir dönemde, Nouma ile ilgili alınan kararın, tansiyonu önemli ölçüde etkileyeceğini düşünüyorum. Gerginliğin azalması, futbolda kalitenin yükselmesine, futbolcuların şovdan çok kendilerini tamamıyla futbolun kalitesine yönlendirmesine aracı olacak. Yani enerji şiddete değil, futbola verilecek. Bu yönde cesur bir karar alan Beşiktaşlı yöneticileri tüm sporseverlerin kutlaması gerekiyor.'' 
     





</TEXT>
</DOC>
