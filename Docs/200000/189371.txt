<DOC>
<DOCNO> 189371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur19.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Peşine düştüğümüz kara para dudak uçuklatıyor 
</HEADLINE>
<TEXT>

     Adalet Bakanı Cemil Çiçek, Türkiye'nin kasasından soyulan paranın ''dudak uçuklatacak'' boyutta olduğunu belirterek, ''Kara paracılar, devletin kasasını soyanlar, köstebek gibi toprak altında yaşamak yerine, borçlarını ödeyip toprak üstünde adam gibi yaşasınlar'' dedi. 
     Çiçek, Ceyhan İlçesi'ndeki Çetinkaya Mağazası'nın açılışını yapmak için geldiği Adana'da, AK Parti İl Başkanlığı'nı ziyaret etti ve partililerle toplantı yaptı. 
     Bakan Çiçek, 11 aylık iktidarları süresinde yaptıkları çalışmalara değinirken, ''tüm hedeflerinin bugüne kadar vatandaşın cebinden alınan paranın, geri alınmasına odaklandığını'' söyledi. 
     Devletin parasını alanlara kaçacak yer bırakmamak için bir dizi yasal düzenleme yaptıklarını, bu kişilerin nereye giderlerse gitsinler kurtulamayacaklarını ifade eden Çiçek, şunları söyledi 
     ''Peşine düştüğümüz kara paranın miktarı, dudakları uçuklatacak boyutta. Kara paranın miktarı bir rivayete göre 42 milyar dolar, bir diğerine göre 56 milyar dolardır. IMF ile yapılan sıkı görüşmelerde 500 milyon dolarlık borç için çaba sarfedildiği dikkate alınırsa, devletin kasasından çalınan paranın boyutu ve vahameti daha iyi anlaşılır. Kara paracılar, devletin kasasını soyanlar, köstebek gibi toprak altında yaşamak yerine, borçlarını ödeyip toprak üstünde adam gibi yaşasınlar. Biz, devlet olarak borcunu ödemek isteyenlere her türlü kolaylığı gösteriyoruz. Bizim amacımız bağcıyı dövmek değil, üzüm yemektir. Yani tahsilat yapmak istiyoruz. Kimsenin parasında, pulunda, servetinde gözümüz yok.'' Bakan Çiçek, AK Parti'nin seçim öncesindeki vaatlerinin 5 yıllık bir iktidar için geçerli olmasına rağmen, 11 aylık sürede çok sayıda sözü yerine getirdiğini belirterek, şöyle devam etti 
     ''Göreve geldiğimizde borç batağında bir Türkiye vardı. Tam 66 katrilyon lira borç ödedik. Eğer bu borcun onda biri illere dağıtılsaydı birçok sorunu çözmüş olurduk. Tüm bunlara rağmen bizim başarımızı hazmedemeyenler, mahkeme kararlarından medet umanlar var. Ancak, AK Parti dünyanın hiçbir ülkesinde şu an için mevcut olmayan bir oy çoğunluğuyla iktidardadır.'' 
     
     ''DÜNYA, TÜRKİYE'Yİ KONUŞUYOR'' 
     Çiçek, partilerinin Türkiye'nin içeride istikrarını, dışarıda itibarını sağladığını belirterek, ''Bütün dünya, Türkiye'yi konuşuyor. Avrupa'nın başkentlerinde AK Parti'nin başarısından söz ediliyor. Önümüzdeki Salı gününden itibaren de Orta Asya gezisine çıkacağız. Türkiye güçlü bir devlettir, itibarlı bir devlettir. Bundan kimsenin kuşkusu olmasın'' dedi. 
     Bakan Çiçek, bir gazetecinin, ''Eve Dönüş Yasası'' ile ilgili sorusuna, ''Bunu değerlendirmek için 6 aylık sürenin dolmasını beklemek gerekir. Biz, şu anda hükümet olarak terör olaylarının yaşanmaması için tüm komşu ülkelerle işbirliği içindeyiz. Uzak müttefikimiz iken şimdi yakın komşumuz olan ABD ile de görüşme halindeyiz. Terör konusunu Türkiye'nin gündeminden tamamen kaldıracağız'' karşılığını verdi. 
     Çiçek, yerel seçimlerde de en az yüzde 50 oy beklediklerini ifade etti. 
     
</TEXT>
</DOC>
