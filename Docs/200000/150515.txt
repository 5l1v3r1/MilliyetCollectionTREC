<DOC>
<DOCNO> 150515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo27.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bisikletini al gel'... 
</HEADLINE>
<TEXT>

     Akdeniz Üniversitesi Ekoloji Kulübü tarafından bisikletle dolaşımı öne çıkarmak için düzenlenen ''Bisikletini Al Gel'' etkinliğine, öğrenci ve öğretim görevlileri ile üniversite çalışanları katıldı. 
     Çevre Araştırma ve Uygulama Merkezi önünde toplanan öğrenci, öğretim görevlileri ve memurlar bisiklete binerek, üniversite kampusu içinde dolaştılar. 
     Öğrenciler tarafından kurulan Ekoloji Kulübü Bisiklet Topluluğu'nun sorumlularından Hakan Kiltaş ve İlkay Ergöy, etkinlik ile ilgili A.A muhabirine yaptıkları açıklamada, Antalya'nın bisiklet kullanımına uygun bir şehir olduğunu belirttiler. Toplu taşım ücretinin iki ay biriktirilmesiyle bir bisikletin rahatlıkla alınabileceğine dikkati çeken Kiltaş ve Ergöy, özellikle öğrenciler tarafından bisiklet kullanımının yaygınlaşması gerektiğini kaydettiler. Kiltaş ve Ergöy, öğrencileri bisiklet kullanımına teşvik amacıyla bu etkinliği düzenlediklerini vurguladılar. 
     Kampus içindeki etkinliğin, bir süre sonra şehir içinde de tekrarlanacağını bildiren Kiltaş ve Ergöy, ''Kentler sadece otomobillere göre planlanıyor oysa yürüyüşe ve bisiklet kullanımına göre de planlama yapılmalı. Yetkililerin dikkatini çekmek amacıyla şehir içinde belli günlerde bisikletle geziler düzenleyeceğiz. Toplumun bisiklet alışkanlığını geliştirmek gerekli. Bisiklet, hem sağlık, hem çevre, hem de ekonomi açısından çok yararlı bir araçtır.'' 
     





</TEXT>
</DOC>
