<DOC>
<DOCNO> 165118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun04.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD doktorları, yaralı Iraklı çocukları tedavi etmedi.. 
</HEADLINE>
<TEXT>

     Irak'ta görevli ABD ordusuna bağlı askeri doktorların, yaralı Iraklı çocukları tedavi etme talebini geri çevirdikleri bildirildi. 
     ABD ordusunda görevli Çavuş David J. Borrel, görev yaptığı sırada kendisine yaklaşan bir Iraklının, Irak'taki savaştan artakalan patlayıcılarla dolu bir torbayı yakarken 3 küçük çocuğunun yaralandığını belirterek yardım istediğini kaydetti. 
     Olayın ardından hemen yardım çağrısında bulunduğunu ifade eden Borrel, ancak olay yerine yaklaşık 1 saat sonra gelen ABD ordusunda görevli 2 askeri doktorun, vücutlarında yanıklar bulunan çocukları, ''yaralarının hayati tehlike taşımadığı ve yaralanmaların ABD askerleriyle ilişkisi olmadığı'' gerekçeleriyle tedavi etmeyi reddettiğini belirtti. 
     İkisi kız, biri erkek olan çocukların vücutlarındaki yaraların kabuk bağladığını erkek çocuğunun sağ bacağını kullanmadığını kaydeden Borrel, 13 Haziran'da meydana gelen olay hakkında AP ajansına yaptığı açıklamada, ''Yaklaşık 14 yıldan beri ordudayım, böylesine bir ilgisizlik hiç görmedim'' diye konuştu. 
     Bilgisine başvurulan bir ABD ordu sözcüsü, ''çocuklarının durumlarının ABD ordusuna bağlı askeri doktorların müdahalesini gerektiren durumlar kategorisine girmediğini'' belirterek, doktorların bu durumda hataları olmadığını ileri sürdü. 
     ABD Ordusu 3. Kolordu İkmal Komutanlığı halkla ilişkiler subayı Binbaşı David Acetta, elektronik postayla AP'ye yaptığı açıklamada, ''doktorların sadece hayati tehlike ve kronik bir hastalığa bağlı olmaksızın göz veya uzuvlarda sakatlığa neden olabilecek vakalara baktıklarını'' belirtti. Acetta, ''Bizim amacımız, Iraklıların kendi altyapılarını kurmalarını ve kendi kendilerine yeterli olacak hale gelmelerini sağlamaktır. Onları ABD güçlerinin sağlayacağı tıbbi bakıma bağlı hale getirmek değil'' dedi. 
     
</TEXT>
</DOC>
