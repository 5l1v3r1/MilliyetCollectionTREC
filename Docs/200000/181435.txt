<DOC>
<DOCNO> 181435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/yazar/guclu.html </URL>
<DATE> 2003/09/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bol keseden not dönemi bitsin 
</HEADLINE>
<TEXT>

   
   Batılı ülkelerin en önemli özelliklerinden birisi de eğitimde ortak standardın bulunmasıdır. Ülkenin dört bir yanındaki okullarda eğitim kalitesi birbirinin aynıdır. Bir okulda birinci olan diğer okulda sonuncu olmaz... 
   Ölçme değerlendirme sistemi, eğitimde kalitenin en önemli sacayağıdır. O olmadan standart bir eğitim anlayışı geliştirmek mümkün değildir. Oysa ülkemizde öyle mi Bırakın Doğu ile Batı arasındaki farkı, İstanbul'un aynı semtindeki iki okul arasında adeta çağ farkı var. İşte bu yüzden de verilen notlar, alınan diplomalar, çok büyük haksızlıklara neden oluyor. 
   Süper liselere giriş diploma derecesine göre yapılıyor. Üniversiteye girişte ortaöğretim başarı puanının ağırlığı her geçen yıl artıyor. Yüksek lisans programlarına öğrenci alınırken de diploma notunun ağırlığı önemli bir yüzdeliğe sahip. 
   Ülkenin her yerindeki eğitim kalitesi ve verilen notların değeri aynı olsa sorun yok. Ama çok iyi biliyoruz ki bir okulda takdir alan diğer okulda zor sınıf geçebiliyor. Her üç lise birincisinden birinin üniversiteye girişte açıkta kalması bunun en bariz örneklerinden birisi. 
   Mezuniyet notunun böylesine önemli hale gelmesi, not ticaretini de beraberinde getirdi. Öğretmenlerden kimisi hatır gönülle, kimisi de kendisinden özel ders alana avantaj sağlayabiliyor. Son yıllardaki bir başka trend de okulları başarılı göstermek için fazladan not verilmesi. Okul müdürleri, süper liselere, üniversiteye ve mastıra şu kadar öğrenci soktuk diyebilmek için okul öğretmenlerine yüksek not vermek için baskı yapabiliyorlar... 
   Önümde İstanbul'daki süper liselerin tavan ve taban puanları var. Pek çok okulda taban puan 5 üzerinden 5. Yani okul 120 öğrenci alacak ise başvuranların tamamının diploma notu 5. 4.60'ın altına inen okul yok gibi. Oysa öğretim yılı başladığında da görülüyor ki o 5 üzerinden 5 diploma ile mezun olan süper öğrenciler sapır sapır dökülüyor... 
   Eğitimi ciddiye alan ülkelerde devamlılık söz konusudur. Öğrencilerin takibi yapılır. 5 üzerinden 5 ile mezun olan öğrenci bir sonraki öğretim kurumunda sınıfta kalıyor ise gerekçeleri araştırılır. Kabahat öğrencide mi, sistemde mi, yoksa bir önceki okulda verilen notlarda mı Ciddi ciddi araştırılır ve nerede aksaklık varsa giderilir. 
   Oysa bizde her yıl binlerce lise birincisi üniversite giriş sınavında dökülüyor ve neden açıkta kaldıkları bir türlü araştırılmıyor. 
   Aynı sıkıntı mastır sınavlarında da yaşanıyor. Büyük ve geleneği olan üniversiteler çok kıt not veriyor. Dolayısı ile mezunlarının not ortalamaları da çok yüksek olmuyor. İşte bu yüzden de mastıra girişte ufak taşra üniversitelerinden gelen yüksek not ortalamalı öğrenciler daha şanslı oluyor, kendi öğrencileri ise giremiyor. Ama öğrenci kalitesi açısından bakıldığında diploma derecesi düşük olan, çok daha donanımlı ancak bir şey yapamıyorlar. Çünkü yönetmelikler açık. Diplomayı nereden aldığınız hiç önemli değil. Önemli olan yüzde 30 ya da 35'inin değerlendirmeye katılması... 
   Özetin özeti Yeni öğretim yılı yakında başlayacak. Pek çok sorun arasında ölçme ve değerlendirme konusu muhtemelen hiç gündeme bile gelmeyecek. Ama eğitimde kaliteyi yakalamanın da, öğrenciler arasında sosyal adaleti sağlamanın da yolu verilen notlardan geçiyor. Not, öğretmenin de, öğrencinin eğitimin de namusudur. Bununla oynanmasına hiçbir şekilde izin verilmemelidir. 
   
      
   
</TEXT>
</DOC>
