<DOC>
<DOCNO> 150833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur11.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Şam ziyaretimin ertelenmesinde ABD'nin telkini olmadı" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Suriye ziyaretinin iptal edilmediğini, ertelendiğini ve bu ertelemede ABD'nin açık veya dolaylı hiçbir telkininin kesinlikle söz konusu olmadığını belirtti. 
     Gül, Irak'a komşu ülkeler ve bazı Körfez ülkelerinin bir araya geleceği toplantıya katılmak üzere Suudi Arabistan'ın başkenti Riyad'a gitti. 
     Esenboğa Havaalanı'nda ziyaretine ilişkin bilgi vererek soruları yanıtlayan Gül, toplantı çerçevesinde Suriye Dışişleri Bakanı ile de görüşme imkanı bulacağını söyleyerek, Şam ziyaretini Kuzey Irak'a ilişkin önemli gelişmeler üzerine ertelemek durumunda kaldığını hatırlattı. 
     Bakan Gül, o günlerde Kerkük ve Musul'dan gelen olağanüstü haberler üzerine sabahlara kadar çalışmak zorunda kaldıklarını belirterek, ''ABD veya Dışişleri Bakanı Colin Powell'ın açık veya dolaylı bir telkini kesinlikle söz konusu olmamıştır'' dedi. Gül, ziyareti iptal etmeyerek ertelediklerine de işaret etti ve en kısa zamanda bu ziyareti yapacaklarını bildirdi. 
     
     IRAK'IN YENİDEN YAPILANDIRILMASI 
     Riyad'daki toplantının, İstanbul'da Irak'a komşu ülkeler arasında savaştan önce yapılanın bir çeşit genişletilmiş hali olduğunu söyleyen Gül, savaş sonrasında Irak'ın yeniden yapılandırılması ile bölgeye istikrar ve huzur gelmesi konularını ele alacaklarını kaydetti. 
     Gül, Irak'ın yeniden yapılandırılmasının BM şemsiyesi altında olmasının işleri daha kolaylaştıracağını ifade ederek, ülkedeki kaos ortamının devam etmemesi gerektiğini kaydetti. 
     Irak'a asker göndermek gerekirse tezkereye ihtiyaç olup olmayacağının sorulması üzerine Gül, ''İşin mahiyeti tam olarak ortaya çıkınca değerlendirilir, ona göre anayasamız ve kanunlarımız ne diyorsa o yapılır'' yanıtını verdi. 
     Bakan Gül, BM veya NATO çerçevesinde olması durumunda asker gönderme için tezkereye ihtiyaç olup olmayacağı sorusuna karşılık da, anayasa ve kanunlar ne diyorsa onun yapılacağını tekrarlayarak, şunları söyledi 
     ''Ama Irak'ın ve bölgenin yeniden yapılandırılması, düzen ve istikrarın gelmesine prensip olarak katkıda bulunmaya hazır olduğumuzu daha önceden açıklamıştık. Bunun nasıl olacağı, somut öneriler gelince hükümet değerlendirecektir bunu ve ne gerekiyorsa yapacaktır.'' Bayındırlık Bakanı Zeki Ergezen'in Türk firmalarının Irak'ta iş almamasını istediğine ilişkin basında çıkan açıklamaların hatırlatılması üzerine de Gül, Ergezen'in konuyu hangi çerçevede söylediğini bilmediğini ifade etti. Gül, Türk müteahhitlerinin zaten şu anda birçok işin içine girmeye başladıklarını belirterek, bazı Türk şirketlerinin büyük bir gayret içinde olduklarını ve yine bazılarının ön anlaşmalarını yapmış olduklarını bildirdi. 
     





</TEXT>
</DOC>
