<DOC>
<DOCNO> 191043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo22.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahtekar sporcuya ceza 
</HEADLINE>
<TEXT>

     -GSGM CEZA KURULU'NDAN SGençlik ve Spor Genel Müdürlüğü GSGM Merkez Ceza Kurulu, dün yaptığı toplantıda, 22-24 Ağustos tarihleri arasında Sivas'ta düzenlenen Türkiye Vücut Geliştirme Birinciliği'nde, doping kontrolüne başkasının numunesini göndererek sahtekarlık yapan sporcu Hakan İnan ile refakatçi olarak numune alma tutanağına imza atan antrenörü Abdülbaki Köseahmetoğlu'na 1'er yıl hak mahrumiyeti cezası verilmesini kararlaştırdı. 
     Federasyonun Sivas temsilciliği görevini de yürüten milli sporcu Hakan İnan ve antrenörü Abdülbaki Köseahmetoğlu'nun 1'er yıl süreyle ceza almalarına karşın, tedbirli kaldıkları sürenin mahsubuyla 11 ay 8 gün daha müsabaka ve faaliyetlerden men edilecekleri bildirildi. 
     Kurul, tekvandoda ise milli sporcular Bekir Aydın ve Hamide Bıkçın Tosun ile Milli Takım Teknik Direktörü Hyo Joo Lee'ye, haklarındaki suçlamalarla ilgili yeterli delil bulunamadığı gerekçesiyle ceza vermedi. 
     Bekir Aydın, Hamide Bıkçın Tosun ve Hyo Joo Lee'nin, Tekvando Federasyonu Başkanlığı'ndan alınan Cengiz Yağız'ın, milli takım sporcularının ödül ve burslarından komisyon istemesine aracılık yaptıklarına dair herhangi bir kanıt bulummadığı bildirildi. 
     Kurul, aynı konuda iki farklı ifade ederek teftiş kurulunu yanıltma yoluna gittiği gerekçesiyle Dünya Şampiyonu tekvandocu Kadriye Selimoğlu'na ise ihtar cezası verilmesini uygun buldu. 
     
</TEXT>
</DOC>
