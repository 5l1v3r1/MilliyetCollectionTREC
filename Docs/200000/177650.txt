<DOC>
<DOCNO> 177650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sondun05.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen protestosunda olay 2 ölü, 11 yaralı 
</HEADLINE>
<TEXT>

     Irak'ın Kerkük kentinde, Türkmenlerin yaptığı protesto yürüyüşünde havaya ateş açılması sonucu çok sayıda kişi yaralandı. Olayların ardından, güvenlik önlemleri artırıldı. 
     Irak Türkmen Cephesi Güvenlik Daire Başkanı İşan Abdulvahit, Kerkük'teki protesto yürüyüşü sırasında çıkan olaylarda, 2 Türkmen'in öldüğünü, 11'inin de yaralandığını söyledi. 
     Abdulvahit, Kerkük kentinde Türkmenlerin yaptığı protesto yürüyüşü sırasında çıkan olaylarda şu ana kadar edindikleri bilgilere göre, 2 Türkmen'in öldüğünü belirtirken, ''4'ü ağır olmak üzere, toplam 11 kişi de yaralandı. Yaralanmalardan 2'sinin seken kurşunlardan olduğu tespit edildi'' dedi. 
     Öte yandan, ABD askerleriyle polisler, yürüyüşe katılan Türkmenleri küçük gruplar halinde dağıtırken, bazı Türkmenler Irak Türkmen Cephesi Temsilciliği'ne sığındı. 
     Kentte durumun sakin olduğu bildirildi. 
     
     Olaylar... 

     Kerkük'e bağlı Turhurmatu Beldesi'nde dün İmam Musa Ali'ye ait türbenin tahrip edilmesini protesto etmek isteyen Türkmenlere bir grup IKYB peşmergelerince ateş açılması sonucu 7 Türkmen hayatı kaybetmiş, 12'si de yaralanmıştı. Bunun üzerine Türkmenler, olayı protesto etmek için bugün Kerkük'te bir yürüyüş düzenledi. 
     Türkmenler, Kerkük'te dün meydana gelen olayları protesto için bugün valiliğe doğru yürüyüşe geçti. Bu sırada havaya ateş açılması sonucu, çok sayıda kişi yaralandı ve ambulanslarla hastanelere taşındı. 
     Bu arada, birkaç aracın da yakıldığı olayların ardından polis tarafından yoğun güvenlik önlemleri alındı. 
     Amerikan askerleri de, Türkmenlerin yürüyüş güzergahı boyunca barikatlar kurdu. 
     Amerikan askeri yetkililerinin, Türkmenlerle diyaloga geçmeye çalıştığı da bildirildi. 
     
     Ankara takipte... 

     Ankara, Kerkük'teki gelişmeleri yakın takibe aldı. 
     Edinilen bilgiye göre, bölgedeki gelişmelerin ardından Dışişleri Bakanlığı'nın konuyla ilgili tüm çevrelerle temasa geçtiği, Dışişleri Bakanı ve Başbakan Yardımcısı Abdullah Gül'ün de Başbakan Recep Tayyip Erdoğan'a konuya ilişkin bilgi verdiği öğrenildi. 
     Gül, bakanlıktaki ilgili birimlerle birlikte gelişmeleri izlerken, Ankara ve Washington'da Amerikan makamları nezdinde girişimlerde bulunuldu. Görüşmelerin ardından ABD'nin, bölgedeki güçlerini takviye ettiği ve olayları kontrol altına alabilmek için bazı ilave önlemler aldığı kaydedildi. 
     Bağdat'ta da konuya ilişkin girişimlerde bulunulurken, ayrıca Irak Kürdistan Yurtseverler Birliği'nin IKYB Ankara temsilciliğiyle de temasa geçildi. IKYB'ye daha dikkatli olmaları konusunda görüş bildirilirken, gelişmeleri Ankara'nın çok yakından takip ettiği ve onaylamadığı bildirildi. 
     Diplomatik kaynaklar, bu hassas dönemde bu tür provokatif eylemlerin kimseye yarar sağlamayacağını ifade ederken, bu eylemlerin Irak'ın kuzeyinde süren nispi sükunete zarar verebileceği uyarısında bulunuyorlar. 
     Gerginlik devam ediyor 
     Irak'ın Kerkük kentinde, Türkmenlerin yaptığı protesto yürüyüşünün gerginliği devam ediyor. Türkmenler, protestolarını ara sokaklarda zaman zaman küçük gruplar halinde sürdürüyor. 
     Valiliğe doğru yürüyüşe geçen Türkmenler, Valilik meydanında ABD'lilerin kurduğu barikatla karşılaştı. Burada bir süre bekleyen Türkmenler, daha sonra ara sokaklarda yürümeye başladı. Polis, kalabalığın dağılması için havaya uyarı ateşi açtı. 
     Bu arada ABD'lilere ait 2 helikopter havadan kontrolü sağlamaya çalışıyor. Türkmenler, zaman zaman küçük gruplar halinde biraraya gelmeye çalışıyorlar. 
     Yaralıların bulunduğu hastaneye gazetecilerin yaklaşmasına izin verilmezken, hastane yetkilileri yaralı sayısı hakkında herhangi bir bilgi vermedi. 
     Türkmen yetkililerse seken kurşunlardan ve çıkan kargaşadan çok sayıda Türkmen'in yaralandığını, ancak yaralı sayısı hakkında net bir bilgi sahibi olmadıklarını söylediler. 
     

     
</TEXT>
</DOC>
