<DOC>
<DOCNO> 176336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur13.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede berberden 17 Ağustos anısına ücretsiz tıraş... 
</HEADLINE>
<TEXT>

     Eskişehir'de berberlik yapan Necati Akceylan, Gölcük depreminin unutulmaması için depremin yıldönümü olan 17 Ağustos'ta yaptığı tıraşlardan ücret almıyor. 
     Depremin meydana geldiği 17 Ağustos 1999'da, ailesiyle Gölcük'te yaşayan ve berberlik yapan Akceylan 56 , depremden sonra Eskişehir'e yerleştiğini ve mesleğine burada devam ettiğini söyledi. 
     İstiklal Mahallesi Demirciler Sokak'ta açtığı kuaför dükkanına da ''17 Ağustos Erkek Kuaförü'' adını veren Akceylan, insanların o günü unutmaması ve depremde kaybedilenlerin anısını yaşatmak için 4 yıldır her 17 Ağustos'ta yaptığı tıraşlardan ücret almadığını söyledi. 
     Aslen Eskişehirli olduğunu ve 1970'e kadar Eskişehir'de yaşadığını daha sonra Gölcük'e yerleştiğini ve mesleğini orda sürdürdüğünü anlatan Akceylan, depremden sonra her şeyini kaybettiği için tekrar Eskişehir'e gelmeye karar verdiğini anlattı. 
     İki çocuk sahibi Akceylan, kızının evlendiğini, işyerinde ise 27 yaşındaki oğlu Ömer Faruk ile beraber çalıştığını belirterek, o günleri şöyle anlattı 
     ''Gölcük'ün İhsaniye Beldesi Filizkent Siteleri'nde oturuyordum. Oturduğum sitede toplam 10 blok vardı ve bu bloklardan 9'u yıkıldı. Benim oturduğum bina yan yattı ve şans eseri kurtulduk. O günlerde Gölcük'te berberlik yapıyordum, ancak depremden sonra dükkanım da yıkıldı ve kullanılamaz hale geldi. Yaşadığımız felaketten sonra ailemle birlikte Eskişehir'e yerleştik. Borç harç açtığım bu dükkanda şimdilik işlerim iyi. Artık gelecekten daha çok umutluyum.'' Depremin yıldönümü olan 17 Ağustos'ta saat 10.00-18.00 arası yaptığı tıraşlardan para almadığını belirten Akceylan, ''İnsanlar dayanışmayı öğrenmeli. Depremi unutanlara hatırlatmak için böyle bir uygulama yapıyoruz'' dedi. 
     
</TEXT>
</DOC>
