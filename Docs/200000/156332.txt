<DOC>
<DOCNO> 156332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yazar/yilmaz.html </URL>
<DATE> 2003/05/13/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Kıbrıs için yatta buluşma formülü 
</HEADLINE>
<TEXT>

     İtalya Başbakanı Silvio Berlusconi, Türkiye’ye gelmeden önce kurmaylarını uyardı Protokol görüşmelerini kısa tutun, ikili görüşmelerime daha fazla zaman ayırmak istiyorum. Böyle de oldu. En azından sonuçları bakımından ikili görüşmelerin çok verimli geçtiğini söylemek mümkün. 
     Birincisi Aria sorunu çözüldü. Şirket Aycell ile ortak oluyor. Böylece önemli bir sorun ortadan kalkacak. Ancak bu ziyaretin çok daha önemli başka sonuçları da olacak. 
     Dün akşam Çırağan’da katıldığım yemekte Başbakanlık’a yakın kaynaklardan öğrendiğime göre Berlusconi Kıbrıs sorunu konusunda da Ankara’ya öneri ile geldi. Temmuz ayında Avrupa Birliği dönem başkanlığını da üstleneceği gözönüne alınırsa, Kıbrıs için getirdiği öneri daha da önem kazanıyor. Berlusconi, Başbakan Erdoğan’a Ankara’daki ikili görüşmelerde, "Sizi ve Simitis’i kendi yatımda buluşturacağım. Akdenizde, Ada’nın Kıbrıs etrafında gezecek ve sorunu konuşacağız" önerisini getirdi. Bir nevi kravatsız diplomasi’ yani... 
     Öneriye Erdoğan da sıcak baktı. Böylece kesin bir tarih belirlenmemekle birlikte, temmuzdan sonra, Kıbrıs konuları, Berlusconi’nin yatına taşınmış olacak. Liderler, denizde Kıbrıs’ta çözüm arayacaklar. 
     
     Bush’a söyleyeceğim 
     Berlusconi’nin Erdoğan ile ikili görüşmelerinde gündeme gelen ikinci konu, Irak’taki İstikrar Gücü’ydü. Bilindiği gibi, özellikle ikinci tezkerenin Meclis’ten geçmesi ile başlayan süreçte, ortaya çıkan hava içinde ABD, Türkiye’yi Irak’tan uzak tutmaya sanki özen gösteriyor. Irak’ta AB içinde, AB’nin lideri sayılan ülkeler ile ters düşme pahasına ABD ile birlikte hareket eden İtalya, şimdi de Türkiye için ABD’de devreye girmeye hazırlanıyor. 
     
     Kalk, masaları dolaşalım’ 
     Önümüzdeki hafta ABD’ye gitmesi beklenen Berlusconi’nin ABD Başkanı Bush’a tam olarak ne söyleyeceğini bilemeyiz, ama Ankara’da şu sözü verdi Bush’a İstikrar Gücü’nde Türkiye’de olmalı diyeceğim. Talep Başbakan Erdoğan’dan mı geldi, yoksa iki ülke arasındaki gerginliği yumuşatmak için bizzat Berlusconi mi bunu planladı bilemiyoruz. Ama, Berlusconi, Irak’ta Türkiye’nin de insiyatif almasından yana olduğunu açıkça ortaya koydu. 
     Türkiye’nin AB’de Hükümetler Arası Konferans’a Türkiye’nin katılması konusunda da destek sözü veren Berlusconi, dün akşam Çırağan’daki yemekte, Başbakan Erdoğan ile birlikte, masaları tek tek dolaştı. Bir düğünde ev sahibi gibi katılımcılar ile ilgilendi. Masaları dolaşma teklifi Berlusconi’den geldi. Erdoğan’a, "Hadi gel, masaları dolaşalım" dedi. 
     Erdoğan, "İsterseniz yemekten sonra, arkadaşları bölmeyelim" dedi. Berlusconi, "Nasıl olsa birinci yemeklerini yediler, kalk dolaşalım" dedi. Bunun üzerine iki lider tek tek masaları dolaşmaya, herkes ile sohbet etmeye başladılar. 
     
     Sırada Aznar var 
     Bu arada, Türkiye’ye önümüzdeki günlerde gelecek ikinci AB liderinin İspanya Başbakanı Aznar olacağını öğrendik. Aznar da projelerle geliyor. Ankara - Eskişehir demiryolunun iyileştirme yatırımı ile ilgili konular gündemde. Projeyi Alarko ve İspanyollar yapıyor. 430 milyon dolarlık finansmanı da İspanyollar sağlayacak. 
     
Astaldi jesti ile karşılandı      Türkiye’yi, yapacağı 76 dış gezisinin önüne koyarak dün Ankara’ya inen İtalya Başbakanı Silvio Berlusconi’nin jestine, Karayolları da İtalyan firması Astaldi’nin 100 milyon dolarını ödeme kararı alarak karşılık verdi. 
     Astaldi’nin öyküsünü aktarayım İngiliz sigorta şirketi Generalli, Düzce depreminde hasar gören Gümüşova - Gerede otoyolu projesinde yer alan viyadük inşasına 70 milyon dolar, Bolu Tüneli tamiri için de 30 milyon dolar bedel ödedi. Ancak bu para, Astaldi’nin bir dönem ortağı olan Bayındır’ın BDDK’ya olan borçlarının tahsiline gideceği endişesi ile İngiltere’de bloke edildi. 
     Bu para daha sonra Karayolları hesabına, oradan da Hazine’ye gitti. Astaldi bu 100 milyon doları almak için Bayındır’ın engelleme girişimlerini aşmaya çalışıyordu. 
     
     Bekliyordu 
     18 Nisan 2003 günü ilgili mahkeme sigorta bedelinin ödenmesi kararını verdi. Karayolları Hukuk Müşavirliği de ödeme emri vermek için bugüne kadar bekledi. Berlusconi ile Erdoğan’ın el sıkıştığı saatlerde Astaldi de muradına erdi. 
     Astaldi, yoluna devam ediyor. Toplam 135 kilometre uzunluğundaki Gümüşova - Gerede otoyolu yapılıyor. Astaldi, bunlar için gerekli olan 300 milyon doların 275 milyon dolarını İtalya, 25 milyon dolarını da ABD fonlarından getiriyor. Gündeme gelmesi beklenen Berke Barajı sorunu ise bir başka bahara . 
     
     

</TEXT>
</DOC>
