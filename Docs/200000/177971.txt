<DOC>
<DOCNO> 177971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun05.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Harika çocuk Sho, 12 yaşında Tıp Fakültesi'ne başladı... 
</HEADLINE>
<TEXT>

     ABD'nin Chicago kentinde, 12 yaşındaki harika çocuk Sho Yano, Chicago Üniversitesi Tıp Fakültesi'nin 1. sınıfına başlayarak, üniversite tarihindeki en genç profesyonel branş öğrencisi oldu. 
     Tıp diplomasıyla birlikte doktorasını da yapmak istemesi nedeniyle 19-20 yaşında tıp fakültesini bitirecek olan Sho, bu nedenle tarihe ''en genç tıp fakültesi mezunu'' olarak geçemeyecek. Guinnes Dünya Rekorları kitabına göre 1995 yılında 17 yaşında bir öğrenci tıp fakültesini bitirerek, en genç doktor olma başarısını elde etmişti. ABD'de tıp fakültesine girebilmek için daha önce bir üniversiteden mezun olmak gerekiyor. 
     Zeka katsayısı 200 olarak hesaplanan Sho, Chicago Loyola Üniversitesi'nden 3 yılda mezun olmuş. Okula, ''öğrenebildiği her şeyi öğrenmek'' amacıyla gittiğini vurgulayan Sho, amacının rekorlar kırmak olmadığının altını çiziyor. 
     Oregon Eyaleti'nin Portland kentinde doğan Sho, çocukluğunun ilk yıllarını, babasının çalıştığı California'da geçirmiş. Babası Japon, annesi Koreli olan Sho, 3 yaşında piyano çalmaya, 4 yaşında eserler bestelemeye başlamış. 8 yaşındayken, üniversite giriş sınavında 1600 puan üzerinden 1500 puan alan Sho, 9 yaşında üniversiteye başlamış. 
     
</TEXT>
</DOC>
