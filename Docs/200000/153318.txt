<DOC>
<DOCNO> 153318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur03.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ve Turizm Bakanlıkları birleşti... 
</HEADLINE>
<TEXT>

     Kültür ve Turizm bakanlıklarının birleştirilmesine ilişkin yasa, Resmi Gazete'nin bugünkü sayısında yayımlanarak, yürürlüğe girdi. 
     Yasaya göre, yeni bakanlık 9 merkezi birimin yanı sıra taşra ve yurtdışı teşkilatından oluşacak. 
     Turizm Bakanlığı'nın şimdiki yurtdışı teşkilatı devam edecek. 
     Kültür Bakanlığı'nın ise Aşkabat, Almatı, Bişkek, Bakü, Duşanbe, Kahire, Kopenhag, New York, Saraybosna, Taşkent, Tunus ve Üsküp'teki yurtdışı birimleri faaliyetlerini sürdürecek, diğer yurtdışı birimleri 3 ay içinde kapatılarak, tasfiye edilecek. 
     Kültür ve Turizm Bakanlığı'nın merkez teşkilatı ise Güzel Sanatlar Genel Müdürlüğü, Kültür Varlıkları ve Müzeler Genel Müdürlüğü, Kütüphaneler ve Yayımlar Genel Müdürlüğü, Telif Hakları ve Sinema Genel Müdürlüğü, Yatırım ve İşletmeler Genel Müdürlüğü, Tanıtma Genel Müdürlüğü, Araştırma ve Eğitim Genel Müdürlüğü, Milli Kütüphane Başkanlığı ile Dış İlişkiler ve Avrupa Birliği Koordinasyon Dairesi Başkanlığı ana birimlerinden oluşacak. 
     Unvanlı görevlerde bulunanların görevleri sona erdi, bunlar durumlarına uygun kadrolara atanacak. 
     Kültür ve Turizm Bakanlığı'na, 7 bin 331 kadro ihdas edildi. 
     




</TEXT>
</DOC>
