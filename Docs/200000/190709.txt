<DOC>
<DOCNO> 190709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko07.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Deve peyniri piyasada... 
</HEADLINE>
<TEXT>

     Piyasada ilk kez satılmaya başlanan deve peyniri, büyük ilgi görüyor. 
     Denizli ve Aydın'da bulunan bazı mandıralar tarafından kaşar peyniri tarzında üretilen deve peynirleri, kilosu 7 milyon liradan satışa sunuldu. 
     Yıllardan beri değişik türlerde peynir sattığını, ancak müşterilerine ilk kez deve peynirini tanıttığını belirten Mustafa Çapan, satışların çok iyi olduğunu söyledi. 
     Çapan ''işyerinin vitrinine deve peyniri bulunur diye yazınca, ummadığım ilgi ile karşılaştım. Müşteriler ilk önce adını ilk kez duydukları peynirin tadına bakıyor, daha sonra ise en az 1 kilo satın alıyor. Deve peyniri, tıpkı kaşar peyniri gibi ağızda eriyor. Tuzsuz ve yağlı olduğu için de beğeniliyor'' dedi. 
     Çapan, deve peynirinin kahvaltı dışında, peynirli pide, omlet ve künefede kullanılabileceğini, yüksek tansiyonu olanların da tuzsuz olması nedeniyle rahatlıkla bu tür peyniri tüketebileceklerini kaydetti. 
     
</TEXT>
</DOC>
