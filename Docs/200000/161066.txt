<DOC>
<DOCNO> 161066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur02.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı defile, Dedeman Otel'de yapıldı... 
</HEADLINE>
<TEXT>

     Setre Konfeksiyon'nun düzenlediği tesettür defilesi yapıldı. 
     Sevgi Yağmuru Risk Altındaki Kadın ve Çocukları Koruma Derneği'nin organizasyonunda ve TBMM Başkanı Bülent Arınç'ın eşi Münevver Arınç'ın himayesinde Devlet Konukevi'nde gerçekleştirilmesi planlanan defile, çıkan tartışmalar nedeniyle Dedeman Büyük Anadolu Hotel'de düzenlendi. 
     Setre Konfeksiyon tarafından ''Osmanlı'dan Günümüze Türk Kadını Kıyafetleri'' adlı defileye, Enerji ve Tabii Kaynaklar Bakanı Hilmi Güler'in eşi Mehtap Güler, kızı Şeyma Güler, Orman Bakanı Osman Pepe'nin eşi Birgül Pepe, Ulaştırma Bakanı Binali Yıldırım'ın eşi Semiha Yıldırım, AK Parti Karabük Milletvekili Mehmet Ceylan ve çok sayıda davetli katıldı. 
     Setre Konfeksiyon Yönetim Kurulu Başkanı Abdurrahim Çelikten, çıkan tartışmalardan sonra Sevgi Yağmuru Derneği'nin organizasyondan çekildiğini ve defileyi firma olarak düzenlediklerini, derneğin defile ile hiçbir alakasının olmadığını söyledi. Çelikten, söz konusu dernekle sadece 3 günlük bir iş ilişkilerinin olduğunu, derneğin defileden çekilmesi üzerine ilişkilerinin kesildiğini ifade etti. 
     Abdurrahim Çelikten, şirketlerine asılsız olarak siyasi kimlik kazandırılmaya çalışıldığını ve Devlet Konukevi'nde daha önce defilelerin yapıldığını söyledi. Çelikten, hiçbir defilenin bu kadar tepki çekmediğini belirterek, Türkiye için çalıştıklarını ve sokakta ne görüyorlarsa kıyafetlerinde onu yansıtmaya gayret ettiklerini, tartışmaya neden olacak bir durum ortaya çıkarmadıklarını belirtti. 
     AK Parti Karabük Milletvekili Mehmet Ceylan da davet üzerine defileye geldiğini ve ''tesettürde modernitenin yakalandığını'' söyledi. 
     Ulaştırma Bakanı Binali Yıldırım'ın eşi Semiha Yıldırım'a çıkan tartışmaların hatırlatılması üzerine, Semiha Yıldırım, tartışmaların yersiz olduğunu sivil toplum örgütleri ve vakıfların her zaman etkinlikler düzenlediklerini ve bunun normal olarak görülmesi gerektiğini söyledi. 
     TBMM Başkanı Bülent Arınç ve eşi Münevver Arınç'ın avukatı Yakup Erikel de gazetecilerin sorusu üzerine, Münevver Arınç'ın dernekle herhangi bir hukuki bağlılığının olmadığını sadece organizasyona gönüllü olarak katıldığını ancak çıkan tartışmalar sonucu organizasyondan çekildiğini söyledi. 
     Koreografisini Yasin Soy'un yaptığı defilede mankenler Tugba Özay, Gizem Özdilli, Didem Taslan, Aysun Kayacı, Yeşim Palandüz gibi ünlü mankenler Setre Konfeksiyon'un 2003 yılı yaz, ilkbahar ve kış kreasyonunu tanıttılar. 
     
</TEXT>
</DOC>
