<DOC>
<DOCNO> 162095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur19.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı protesto eden gençler serbest bırakıldı... 
</HEADLINE>
<TEXT>

     Türkiye İsrafı Önleme Vakfı tarafından düzenlenen ''Mikrokredi vasıtasıyla yoksulluğun azaltılması'' konulu uluslararası konferans sırasında protesto gösterisinde bulunan 2 üniversiteli genç serbest bırakıldı. 
     İstanbul Üniversitesi Hukuk Fakültesi öğrencisi halkevi üyesi Mehtap Yurtluk ile İstanbul Teknik Üniversitesi Elektrik Elektronik Mühendisliği öğrencisi halkevi üyesi Ali Ergin görevlilerce tuvalette tutulduktan bir süre sonra salıverildiler. 
     Serbest bırakıldıktan sonra gazetecilere açıklama yapan Mehtap Yurtluk, Başbakanı dinlemek ve kendisiyle konuşmak için toplantıya geldiğini ifade ederek, ''Başbakan konuşmasının sonuna geldiğinde beni konuşturmayacakları için arada konuştum. Tahammülüm kalmadı'' dedi. 
     Ali Ergin de daha önce üniversite harçlarını protestodan dolayı gözaltına alındığını söyledi. 
     Bu arada Yurtluk ve Ergin'in, tuvalette tutulduğu sırada Terörle Mücadele Şubesi'nden görevlilerince ifadelerinin alındığı öğrenildi. 
     Öte yandan, protesto gösterisinin ardından A.A fotomuhabiri Erhan Elaldı, Yurtluk'un tutulduğu tuvalete sokularak tartaklandı. Görüntü alınması konusunda da bazı basın mensupları arasında arbede yaşandı. 
     
</TEXT>
</DOC>
