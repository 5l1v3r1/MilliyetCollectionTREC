<DOC>
<DOCNO> 150116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yasam/yas01.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, SARS'ı gizliyor mu 
</HEADLINE>
<TEXT>

Dünya Sağlık Örgütü, Çin'deki askeri hastanelerde saklanan yüzlerce SARS vakası olduğu iddiaları üzerine harekete geçti 
     DIŞ HABERLER 

     Dünya çapında 153 kişinin ölümüne, 3 bin 529 kişinin de hastalanmasına neden olan 'akut solunum yetmezliği sendromu' SARS vakalarına ilişkin sayıların Çin tarafından gizlendiği yönündeki kuşkular üzerine Dünya Sağlık Örgütü WHO , bu ülkedeki askeri hastaneleri incelemek için Pekin'den izin istedi. 
     İddialar çok yoğun 
     WHO sözcülerinden James Palmer, Pekin'deki sağlık yetkililerinin SARS'la nasıl mücadele ettiklerini öğrenmeye çalışan WHO ekibi için 'bu tür ziyaretlerin bir öncelik' olduğunu belirtti. 
     WHO Sözcüsü Palmer, ekibin bugün Çin Sağlık Bakanı Zang Wenkang ile görüşmeyi planladığını da sözlerine ekledi. 
     SARS nedeniyle 64 kişinin öldüğü, 1500 kişinin de enfeksiyon kaptığı Çin'de, askeri hastanelerde kayıtlara geçirilmemiş birçok SARS vakası bulunduğu iddiaları da adeta 'salgın' haline gelmiş durumda. 
     Ülkenin önde gelen cerrahlarından Dr. Jiang Yanyong da, geçen hafta, "Askeri hastanelerde 100 kadar vaka var" demişti. 
     
Virüs geldi onu buldu      Gizemli zatürree olarak da bilinen SARS, uçakta veya havaalanlarında değil, Londra'nın göbeğinde 'tamamen masum' bir İngiliz'e bulaştı. Londra'daki Northwick Park Hastanesi'nde tedavi altına alınan işadamının, virüsü Hong Konglu bir meslektaşıyla Marriott Otel'de yaptığı iş toplantısında kaptığı tahmin ediliyor. İngiliz Sağlık Bakanlığı iş adamını 'adada görülen ilk SARS vakası' olarak açıkladı. Hong Konglu işadamının da, ülkesinde SARS tedavisi gördüğü bildirildi. Bu arada, Northwick Hastanesi tarafından yapılan açıklamada, hastanın durumunun giderek düzeldiğine işaret edildi. İngiliz basını, Hong Konglu işadamının kaldığı Marriott Otel'in de sağlık ekiplerince incelendiğini yazdı. 
     
Cenazeden SARS bulaştı      Hastalıkla ilgili ürpertici bir haber de Kanada'dan geldi. Toronto'da bir SARS kurbanının 1 Nisan'daki cenaze törenine katılanlar arasından 29 kişi, SARS şüphesiyle tedavi altına alındı. Toronto'da şimdiye dek 300 vaka tespit edilirken, 13 kişi de bu hastalıktan can verdi. Bu arada İtalya'da da 56 yaşındaki bir kişinin hayatını kaybettiği, ölüm nedeninin SARS olup olmadığının otopsi sonucu belli olacağı belirtildi. 
     
Yayılma nedeni rutubet      SARS hastalığının yayılmasında başlıca etkenlerin rutubet ve nüfus yoğunluğu olduğu saptandı. Wall Street Journal'ın haberine göre, hastalığın Hong Kong'un dev apartman bloklarından yayılmasında bu unsurlar rol oynadı. Haberde, kentin nüfus açısından en yoğun yeri Kwun Tong'ta kilometrekareye 86 bin kişinin düştüğü ve nüfus yoğunluğunun, New York'un Manhattan kesiminin 2 katına ulaştığı belirtildi. Kentin, uluslararası ulaşım yollarının merkezinde bulunması dolayısıyla virüsün buradan kolaylıkla yayıldığı ifade ediliyor. 
     


YAŞAM 


















</TEXT>
</DOC>
