<DOC>
<DOCNO> 163485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko27.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Petkim konusunda herşeye bakılacak, karar verilecek 
</HEADLINE>
<TEXT>

     Maliye Bakanı Kemal Unakıtan, şirketlerin bilançolarının gerçeği yansıtmadığına işaret ederek, ''işletmelere ve bilançolarına bir bakın, hiçbirine bir kuruş kredi verilmez. Çünkü bilançolar gerçeği yansıtmıyor'' dedi. 
     CNN Türk'te yayımlanan Parametre programına katılan Bakan Unakıtan, PETKİM'in özelleştirilmesiyle ilgili bir soruyu yanıtlarken de ''Biz, memleketin her kuruşuyla ilgilenmek mecburiyetindeyiz. Dolayısıyla herşeyi inceleriz, bakarız. Ona göre de karar veririz'' diye konuştu. 
     Vergide adaleti sağlamak ve yurtdışından yatırımcı getirmek için enflasyon muhasebesinin getirilmesinin zorunlu olduğunu vurgulayan Bakan Unakıtan, ''enflasyon muhasebesi, olmazsa olmaz şartlarımızdan bir tanesi'' dedi. 
     Yurtdışı yatırımcıların taleplerini de dikkate alarak hazırladıkları enflasyon muhasebesi sistemine ilişkin düzenlemeyi bu ay içinde TBMM'ye sunmayı öngördüklerini kaydeden Unakıtan, enflasyon muhasebesine 2004 yılında başlanacağını bildirdi. 
     Unakıtan, enflasyon muhasebesinin gerekliliği konusunda şu bilgiyi verdi 
     ''Nedir enflasyon muhasebesi Ben size bir örnek vereyim. Yurtdışından tanıdığımız bir yatırımcı arkadaş geldi. 5 milyon dolarla efendim şu işi yapacağız, bu işi yapacağız, diyor. Derken sene sonu bir geldi, kur farkından dolayı, 5 milyon dolar düştü 4 milyon dolara... Birisi akıl verdi, siz bu parayla gidin bina alın, hiç olmazsa paranızı kurtarırsınız. Orada mı alalım, burda mı alalım derken bir yıl daha geçti, para daha da düştü. Adam burada yatırım yapılmaz diye parasını aldı gitti. 
     Şimdi bana deniyor ki eğer siz enflasyon muhasebesini uygulamazsanız bizim yabancı ortaklar da gidecek. Enflasyon muhasebesi uyguladığında vergi başka, uygulamadığında vergi başka. Dolar aynı dolar.'' Enflasyon muhasebesinin illa ''az vergi vermek'' demek olmadığını, vergisi düşenler de yüksek olanlar da olabileceğini anlatan Bakan Unakıtan, uygulamadan dolayı o kadar vergi kaybı olacağına inanmadığını ifade etti. 
     Enflasyon muhasebesinin adalet duygusunun getirilmesine, Türkiye'de kayıtdışının azalmasına neden olacağını, mükelleflerin daha duyarlı ve katılımcı olmasını sağlayacağını belirten Unakıtan, şöyle devam etti 
     ''Herkes gerçekçi olmak ve ayakları üzerinde durmak mecburiyetinde. Türkiye'de bir finans sektörü var. Bu finans sektöründen ne kadar çok işlemi geçirirsek, o kadar kayıtdışılığı azaltırız. 
     İşletmelere ve bilançolarına bir bakın, hiçbirine bir kuruş kredi verilmez. Neden, çünkü bilançolar gerçeği göstermiyor. Ben adamı tanıyorum, falan şirketi biliyorum, onlar şöyle kuvvetli, böyle kuvvetli. Kredi verilir mi verilir, geri döner mi döner. Adam sermayesini gösterse, bu enflasyon düzeninde öyle bir vergi ile karşılışıyor ki... Enflasyon muhasebesini getirdiğimizde gerçek durum ortaya çıkacak. Bütün ölçüler belli olsun. herkes hangi sahada oynayacağını bilsin.'' 
     
     PETKİM'İN ÖZELLEŞTİRİLMESİ VE ÇEAŞ OLAYI 
     Bakan Unakıtan, PETKİM'in özelleştirilmesine iliştin bir soruyu yanıtlarken de ihalede normal yasal prosedürün devam ettiğine işaret etti. 
     İhale sonucunun Rekabet Kurulu'na gittiğini, kurulun görüşünün Özelleştirme İdaresi tarafından Özelleştirme Yüksek Kurulu'na sunulacağını anlatan Kemal Unakıtan, ''Kurul'dan gelecek kararı bekliyoruz. Karar geldikten sonra, herşeye usulüne uygun olarak karar verilecek'' dedi. 
     Çukurova Elektrik ÇEAŞ ve KEPEZ'de imtiyaz sözleşmelerinin iptalinin PETKİM'in ihalesini nasıl etkileyeceği sorusuna ise Bakan Unakıtan, şöyle yanıt verdi 
     ''ÇEAŞ ile ilgili işlemleri yürüten Enerji Bakanlığı, bu konuda kamuoyuna gereken doyurucu açıklamaları yaptı. Hepimiz onun arkasındayız. Biz tek parti hükümetiyiz. Bir kanun var. Kanun uygulanacaktır. Neticeleri şuraya dokunuyor, buraya dokunuyor diye çok söyleniyor. Ama bana göre, çok normal, devletin yapması gereken bir işlem yapılmış. 
     ÖYK'nın başkanı, Sayın Başbakan, hükümetin de başı. Dolayısıyla hükmetmekten maksat nedir Memlekete hakim olmak, memleketin her kuruşuyla ilgilenmek. Biz, memleketin her kuruşuyla ilgilenmek mecburiyetindeyiz. Dolayısıyla herşeyi inceleriz, bakarız. Ona göre de karar veririz.'' 
     
     KAYITDIŞI EKONOMİ 
     Maliye Bakanı Unakıtan, kayıtdışı ekonomi konusundaki görüşlerini açıklarken de, ''kayıtdışı ekonomi başta Maliye Bakanı ve Maliye Bakanlığı olmak üzere hepimizin ayıbıdır'' dedi. 
     Başta bankalar olmak üzere herkesi kayıtdışı ekonomiyle mücadelede yardıma çağıran Unakıtan, ''Türkiye, artık eski Türkiye değil. Sivil toplum örgütleri, TOBB'u, TÜSİAD'ı, MÜSİAD'ı, diğerleri hepsi kayıtdışıdan rahatsız. Bu durum, dürüst olmayanlar lehine bir durum'' diye konuştu. 
     
     KAMU İHALE YASASI 
     Unakıtan, Kamu İhale Yasası'nda yapılacak değişikliğe ilişkin bir soru üzerine de, uzun zamandır bu konuda çalışma yürütüldüğünü, bu çalışmalara Dünya Bankası, Avrupa Birliği, IMF, Kamu İhale Kurumu ve ilgili diğer birimlerin de iştirak ettiğini anlattı. 
     Mutabık olunan konularla ilgili bir metin ortaya çıktığını kaydeden Unakıtan, şöyle devam etti 
     ''Kamu İhale Yasası, öyle bilinçsiz hazırlanmış ki. ABD ve AB'de olmayan şeyler bizim Yasaya girmiş. Bu Yasa ile ne ihale yapabildik, ne yatırım. Servis ihalelerini bile yapamadık. Şimdi konsensus sağlandı. Tasarı hazırlandı. Bakanlar Kurulu'na sunulacak. Oradan sonra da Meclis'e gider.'' 
     
</TEXT>
</DOC>
