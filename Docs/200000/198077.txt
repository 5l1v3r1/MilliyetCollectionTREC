<DOC>
<DOCNO> 198077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/guncel/agun.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
48 saatlik sevinç 
</HEADLINE>
<TEXT>

   Suriye'den bayramlaşmak için akrabalarını ziyarete gelen 5 bin kişiye iki gün boyunca Türkiye'de kalabilmeleri için izin belgesi verildi 
      TUNCAY DAĞLI Hatay DHA 
   
   Hatay ile Suriye'nin İdlip kentindeki akrabaların Ramazan Bayramı nedeniyle 48 saat yatılı olarak gerçekleşecek ziyaretleri dün başladı. 
   Hatay Valisi Abdülkadir Sarı, Reyhanlı'daki Cilvegözü Sınır Kapısı'nda İdlip Valisi Hüseyin Ali Elhaddar, Vali Yardımcısı Selim Zekkur, Emniyet Müdürü Abdurrahman Karbuç ve diğer yetkililerden oluşan heyeti hediyelerle karşıladı. Sarı, bayramlaşma töreni için Suriye'den 5000 kişiye izin belgesi verildiğini, Reyhanlı ya da çevresinde akrabası bulunan Suriyeliler'in 48 saatliğine kentte kalabileceklerini kaydetti. Ziyaretlerle ilgili her önlemin alındığını belirten Sarı, sınırdan yapılacak giriş - çıkışlarla ilgili tüm işlemleri Reyhanlı Kaymakamlığı'nın yürüttüğünü söyledi. Sarı, üç yıldır yapılan ziyaretlerin, akrabaların yanı sıra iki ülke arasındaki dostluk bağlarını da güçlendirdiğini söyledi. 
   
   Suriye'den teşekkür 
   Elhaddar da, Türk insanının konuksever olduğunu, geçen yıllarda olduğu gibi bu yıl da Hatay Valiliği'nin görüşmelerin rahatça yapılabilmesi için büyük kolaylıklar gösterdiğini söyledi. Elhaddar, "Vatandaşlarımıza gösterilen bu ilgi ve kolaylık bizi çok mutlu etti" diye konuştu. 
   İki heyetin görüşmesinin ardından Suriye'den gelenler, akrabalarıyla Cilvegözü Sınır Kapısı'ndaki Hac Konaklama Tesisleri'nde buluştu. Otobüslerle Suriye'den topluca gelen konuklar, kendilerini bekleyen akrabalarıyla kucaklaşarak, konuk olacakları evlere gitti. 
   
   
   
   
</TEXT>
</DOC>
