<DOC>
<DOCNO> 183586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun15.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki savaş ortamı "evlenmelere" engel değil... 
</HEADLINE>
<TEXT>

     Iraklılar için hayat, savaşın getirdiği tüm olumsuzluklara rağmen devam ediyor. 
     Ülkenin içinde bulunduğu karışık ortam, gençlerin evlenmelerine de engel oluşturmuyor. İki kardeş Raid Muhtar ve Rafet Muhtar, yeni eşleri Resa Hamid ile Rusul Hafız ve kalabalık aile üyeleriyle birlikte dün akşam Bağdat sokaklarında evliliklerini coşkuyla kutladılar. 
     Raid, savaşa rağmen hayatın devam ettiğini ve yaşamın zevklerinden vazgeçmenin bir anlamı olmadığını belirterek, ''evlenmenin yeri ve zamanı yok'' diye konuşuyor. 
     Diğer kardeş Rafet ise evlenmenin sevincini yaşasa da, içindeki burukluğu gizleyemiyor. Savaştan sonra ülkesindeki koşulların çok zorlaştığını ifade eden Rafet, tepkisini ''Hayat çok pahalandı, elektrik yok, güven yok, eskiden bir düğün 1 milyon dinardı, şimdi 4 milyon dinara fırladı'' sözleriyle dile getiriyor. 
     
</TEXT>
</DOC>
