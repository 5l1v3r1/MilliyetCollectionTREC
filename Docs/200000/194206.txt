<DOC>
<DOCNO> 194206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun17.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Almanya Türk Eşcinseller Kongresi başladı... 
</HEADLINE>
<TEXT>

     1. Almanya Türk Eşcinseller Kongresi, Berlin'de başladı. 
     Berlin Türkiyeli Eşcinseller Derneği GLADT ile Alman Eşcinseller Derneği LSVD tarafından düzenlenen kongre dolayısıyla Schöneberg Belediye Sarayı'nda verilen davete, çok sayıda Alman ve Türk kökenli politikacı katıldı. 
     Berlin Eyalet Meclisi Başkanı Walter Momper, davette yaptığı konuşmada, Berlin'in, Almanya'nın diğer kentlerine göre daha hoşgörülü olduğunu belirterek, özellikle Türk kökenli eşcinsellerin, yabancı ve eşcinsel olmalarından dolayı yoğun şekilde ayrımcılığa maruz kaldığını, bu hoşgörüsüzlüğe karşı mücadele edilmesi gerektiğini söyledi. 
     Berlin Eyaleti Sosyal İşler ve Tüketicileri Koruma Bakanı Heidi Knake-Werner de, davete katılamayan eşcinsel eyalet Başbakanı Klaus Wowereit adına yaptığı konuşmada, Berlin'de eşcinsellere karşı gösterilen hoşgörüden büyük memnuniyet duyduğunu ifade ederek, eşcinsellerin heteroseksüel toplumlarda genelde dışlandıklarını, Türk kökenli eşcinsellerinse kendi toplumlarında bile dışlandıklarını kaydetti. 
     Knake-Werner, bu nedenle böyle bir kongrenin düzenlenmiş olmasından memnuniyet duyduğunu belirterek, Türk kökenli eşcinselleri de böyle bir cesaret gösterebildikleri için takdir ettiğini söyledi. 
     Alman hükümetinin göç, mülteci ve uyum sorumlusu Marieluise Beck de yaptığı konuşmada, ''Farklı olduğunuz için ne kadar zor şartlar altında yaşadığınızı biliyorum. Almanya gibi bir ülkede bile böyle bir kongre düzenleme kararı almanız zordu. Bu nedenle sizleri takdir ediyorum'' dedi. 
     Beck ayrıca, bazı Alman vatandaşlarını eleştirerek, ''Bazılarımız Müslümanlarla iletişim kurma konusunda bile zorluk çekiyoruz. Bu nedenle böyle bir kongre düzenlediğiniz için sizleri tebrik ediyorum'' diye konuştu. 
     Sosyal Demokrat Partili SPD Federal Meclis Milletvekili Lale Akgün de, kendisinin Köln kentinden Milletvekili seçildiğini hatırlatarak, esprili bir şekilde, ''Eşcinsellere hoşgörü konusunda Berlin ile rekabet edebilecek tek kent Köln'dür'' dedi. 
     Akgün, Türk kökenli eşcinselleri böyle bir kongre düzenledikleri için tebrik ederek, dünyanın birçok yerinde eşcinsellerin hala kendilerini gizlemek zorunda olduklarına dikkati çekti. 
     Birlik 90 Yeşiller Partili eşcinsel Federal Meclis Milletvekili Volker Beck ise Almanya'da eşcinsellere düşman olan insanların, Müslümanlar da dahil olmak üzere kendilerinden farklı olan tüm insanlara düşman olduklarını belirterek, şunları söyledi 
     ''Azınlıkların, bir toplum için zenginlik olarak görülmesi gerektiğini herkese anlatmalıyız. Ancak bu sayede daha insancıl bir toplum haline gelebiliriz. Politikada eşcinseller için çok şeyler elde ettik, ancak hala yapılması gereken çok şey var.'' GLADT Başkanı Hakan Taş ile diğer bazı eşcinsel konuşmacılar da, gittikçe daha yoğun şekilde yasalarla korunduklarını, ancak uygulamada kendilerine yönelik ayrımcılığın hala sürdüğünü ifade ettiler. 
     Davete ayrıca, AP Milletvekili Ozan Ceyhun SPD , Federal Meclis Milletvekili Ekin Deligöz Yeşiller , Federal Meclis Milletvekili Eckhardt Barthel SPD , Berlin Eyalet Meclisi milletvekilleri Dilek Kolat SPD , Özcan Mutlu Yeşiller ve Demokratik Sosyalizm Partili PDS Evrim Baba, Berlin eyaleti uyum ve göç sorumlusu Günter Piening, eyaletin eski yabancılar danışmanı Barbara John ile çok sayıda Alman ve Türk davetli katıldı. 
     Eşcinsellerin sorunlarının ele alınacağı 1. Almanya Türk Eşcinseller Kongresi, yarın sona erecek. 
     
</TEXT>
</DOC>
