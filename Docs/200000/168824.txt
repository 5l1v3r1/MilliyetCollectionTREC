<DOC>
<DOCNO> 168824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur31.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavgaların neden büyüdüğü ortaya çıktı... 
</HEADLINE>
<TEXT>

     İngiliz bilim adamları, ''kavgaların genelde, beynin insanlara oynadığı bir oyun nedeniyle büyüdüğünü'' tespit ettiler. Buna göre beyin, insanın amaçladığından daha güçlü vurmasına neden oluyor. 
     Science dergisinde yayımlanan habere göre, Londra'da College Üniversitesi'nde görevli bilim adamı Sukhwinder Shergill başkanlığındaki ekip, yaptığı deneyde, deneklerden birbirlerinin parmaklarına aynı güçte bastırarak karşılık vermelerini istedi. 
     Shergill, deneklerin her seferde karşısındakinin parmağına daha güçlü bastırdığını söyleyerek, kişilerin ortalama yüzde 38 oranında daha fazla güç harcadığını ifade etti. 
     İnsan beyninin, kişinin yaptığı eylemleri daha hafif hissetmesine neden olduğunu belirten Shergill, bu olgunun ilk kez ölçüldüğünü kaydetti. 
     Bu fonksiyonun kaynağının, beynin önceden sezme özelliği olduğunu belirten Shergill, ''Her hareketten önce beynin belirli bir bölgesine bir sinyal gönderiliyor. Bu sinyal, beyni önceden uyarıyor. Beynin bu bölgesinin hassasiyeti sinyal nedeniyle değiştirildiği için, insan amaçladığından daha fazla güç harcıyor'' diye konuştu. 
     İnsanın kendi kendini gıdıklayamamasının nedeninin de bu mekanizma olduğunu söyleyen Shergill, ''Beyin, önceden ne olacağını bildiğini için, kendini ona göre ayarlıyor'' dedi. 
     
</TEXT>
</DOC>
