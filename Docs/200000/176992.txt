<DOC>
<DOCNO> 176992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler Moldova'ya hazır.. 
</HEADLINE>
<TEXT>

     A Milli Futbol Takımı, yarın Ankara'da Moldova ile yapacağı özel maçın hazırlıklarını tamamladı. 
     Maçın oynanacağı Ankara 19 Mayıs Stadı'nda Teknik Direktör Şenol Güneş yönetiminde yaklaşık 1 saat süren idmanda, aday kadroya çağırılan 23 oyuncu da yer alırken, antrenmanın ilk yarım saati basına açık yapıldı. 
     Antrenmanda gruplara ayrılan milliler, ilk olarak düz koşu ve ısınma hareketleri yaptılar. Daha sonra yarım sahada el topu oynayan ay-yıldızlı ekip futbolcuları dar alanda pas çalışması gerçekleştirdi. İdmanın basına kapalı son yarım saatinde ise Milli takımın taktik ağırlıklı çalışma yaptığı, bu bölümde Hakan Şükür ve Hasan Şaş'ın sol ayak bileklerinden hafif bir sakatlık geçirdikleri öğrenildi. 
     A milli takımın, Ankara 19 Mayıs Stadı'nda saat 20.00'de başlayacak karşılaşmaya kalede Rüştü, defansta Bülent, Fatih, Alpay, orta alanda Tugay, Okan, Tümer, Ergün, Hasan Şaş ve ileride Hakan Şükür, Nihat muhtemel 11'i ile çıkması bekleniyor. 
     Yardımcılıklarını Markus Mayr, Roland Hein'ın yapacağı Türkiye ile Moldova milli takımları arasındaki özel maçı Avusturyalı hakem Konrad Plautz yönetecek. karşılaşmanın 4. hakemi ise Selçuk Dereli. 
     Öte yandan, Moldova Milli Takımı da maçın oynanacağı 19 Mayıs Stadı'nda, A milli takım antrenmanının ardından yaklaşık 1 saat süren bir çalışma ile maçın hazırlıklarını tamamlayarak maç saatini beklemeye başladı. 
     
</TEXT>
</DOC>
