<DOC>
<DOCNO> 164995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur05.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha güvenli yolculuk için bunlara dikkat edin 
</HEADLINE>
<TEXT>

     Sıcak havanın sürücülerde yorgunluğa, bitkinliğe, dalgınlığa ve uykuya yol açtığını belirten uzmanlar, sıcaklığın en çok hissedildiği 12.00 ile 15.00 saatlerinde mümkün olduğu kadar trafiğe çıkılmaması, uzun yola çıkmadan önce ise vücutta su dengesini korumak için bol miktarda meyve ve sebze tüketilmesini öneriyor. 
     Selçuk Üniversitesi Trafik Kazalarını Araştırma, Önleme ve Uygulama Merkezi Müdürü Prof. Dr. Ömer Halis Tombaklar, okulların kapanması ve havaların ısınmasıyla birlikte tatil yolculuklarının arttığına dikkat çekerek, bu yoğunluğun adeta kazalara davetiye çıkardığını söyledi. 
     Trafik kazalarının en çok sıcaklıkların aşırı arttığı temmuz ve ağustos ayında görüldüğünü belirten Tombaklar, tatil için uzun yola çıkacak sürücülerin sıcaklara karşı önlem alarak olası kazaların önüne geçilebileceğini vurguladı. 
     Sıcak havanın, sürücülerin ruhsal yapısını olumsuz yönde etkilediğini, dikkat kaybı ve konsantrasyon bozukluğuna yol açtığını belirten Tombaklar, bu tür tehlikeli durumların kazalara neden olan etkenlerin başında geldiğini anlattı. 
     Tombaklar, sürücülerinin sıcak havalarda her zamankinden daha çok tehlike altında bulunduğunu ifade ederek, ''Sürücüler, sıcaklığın en çok hissedildiği saat 12.00 ile 15.00 arasında zorunlu olmadıkça yola çıkmasınlar. Sıcak hava, sürücülerde yorgunluğa, bitkinliğe, dalgınlığa ve uykuya yol açtığından, direksiyon hakimiyeti, yol ve karşıdan gelen araçlara olan dikkati azaltır'' dedi. 
     
     ''SÜRÜCÜLER SORUMLULUKLARINI BİLMELİDİR'' 

     Hafta sonu piknikçilerin oluşturduğu yoğunluk nedeniyle hafta içi yola çıkmanın daha iyi olacağını vurgulayan Tombaklar, ''Sürücüler, kendileri kadar araçlarında bulunan yakınlarının canını taşıdığını unutmasın. Araçta bulunan herkesin canını emanet ettiği sürücülerin taşıdıkları sorumluluğu bilmelerini ve daha dikkatli olmalarını istiyorum'' diye konuştu. 
     Tombaklar, şu önerilerde bulundu 
     ''İlk olarak sürücü uykusunu iyi almalıdır. Olası kazalara karşı çocuklar kesinlikle ön koltuğa oturtulmamalıdır. Yola çıkmadan önce vücudu ağırlaştıran ve adeta uyuşturan, ağır ve yağlı yiyeceklerden uzak durulması oldukça önemlidir. Vücutta su dengesini korumak için oluşacak aşırı terlemelere karşı meyve ve sebze tüketilerek su ihtiyacı giderilmeli ya da bol su içilmelidir. Ancak, yeme ve içmeler mutlaka yola çıkmadan önce halledilmeli, seyir halinde su dahi içilmeden dikkat, tamamen yola verilmelidir.'' Sürücülerin seyir halindeyken rahat etmelerinin de son derece önemli olduğuna değinen Tombaklar, bu nedenle keten giysiler ve şort gibi hafif giyeceklerle direksiyon başına geçilmesi gerektiğini bildirdi. 
     Tombaklar, ayağın, pedallara hakimiyetinde sorunlar yaratması nedeniyle kazalara yol açabilecek terlik yerine, ayağı kavrayan ve oldukça rahat tutan spor ayakkabıların tercih edilmesini önererek, ''En fazla 2 saat ya da 180-190 kilometre aralıksız araç kullanılmalı, yolculuk sırasında mutlaka yarım saat dinlenilmelidir'' dedi. 
     
</TEXT>
</DOC>
