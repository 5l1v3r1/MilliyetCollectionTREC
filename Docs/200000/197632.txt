<DOC>
<DOCNO> 197632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo12.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatlığı süren Kaan Dobra Roma'ya götürülmüyor 
</HEADLINE>
<TEXT>

     İtalya'nın Lazio takımıyla 26 Kasım Çarşamba günü deplasmanda karşılaşacak olan Beşiktaş, İstanbul'daki son çalışmasını yaptı. 
     Teknik direktör Mircea Lucescu yönetiminde BJK Nevzat Demir Tesisleri'nde basına kapalı olarak gerçekleştirilen idmanda, siyah-beyazlıların taktik ağırlıklı bir çalışma yaptıkları öğrenildi. 
     Beşiktaş, Lazio maçı için bu akşam özel bir uçakla Roma'ya gidecek. 
     
     KAAN DOBRA YOK 
     Beşiktaş'ta sakatlığı süren Kaan Dobra'nın Lazio maçında forma giyemeyeceği ve İtalya'ya götürülmeyeceği bildirildi. 
     Kulüp Doktoru Ayhan Optur, Kaan Dobra'nın sakatlığının geçmediğini, Lazio maçının yanı sıra, hafta sonundaki Fenerbahçe derbisinde de forma giyemeyeceğini söyledi. 
     Optur, Kaan Dobra dışında eksik futbolcularının bulunmadığını da sözlerine ekledi. 
     
     BAYRAMLAŞMA 27 KASIM'DA 
     Beşiktaş Kulübü'nde geleneksel hale gelen bayramlaşma töreninin, Ramazan Bayramı'nın 3. günü olan 27 Kasım Perşembe günü yapılacağı açıklandı. 
     Siyah-beyazlıların resmi internet sitesinde yapılan açıklamada, bayramlaşmanın perşembe günü saat 11.00'de Akaretler'deki Divan Kurulu Lokali'nde gerçekleştirileceği bildirildi. 
     
</TEXT>
</DOC>
