<DOC>
<DOCNO> 164264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/guncel/gun06.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız uçağı tekerleksiz indi 
</HEADLINE>
<TEXT>

     SİNAN TOROS İstanbul 

     Paris - İstanbul seferini yapan Fransız "Blue Line" isimli havayolu şirketine ait Fokker - 100 tipi bir yolcu uçağı dün Atatürk Havalimanı'na sol arka tekerleği olmadan iniş yaptı. 
     Uluslararası Jinekoloji Konferansı'na katılan 70 kişilik Fransız doktor grubunu almak üzere dün Paris'ten İstanbul'a yolcusuz gelen uçak, Atatürk Havalimanı'na iniş için alçalmaya başladığı sırada kontrol kulesi uçakta bir anormallik olduğunu fark etti. Kule görevlileri, uçağın çift olan sol arka tekerlerinden birinin yerinde olmadığını tespit ederek kaptan pilotu uyardı. 
     
     Tekerlek düşmüş 
     Pilot ise, uçakta yolcu bulunmadığını ve bu şekilde iniş yapmak istediğini bildirdi. Tüm riskleri göze alan pilot, saat 09.15'te piste başarılı bir şekilde iniş yaptı. Yetkililer, tekerleğin kalkış ya da iniş sırasında düşmüş olabileceğini bildirdiler. 
     Yurtdışına çıkış işlemlerini yaptıran doktor grubu ise, olayı öğrenince şoke oldu. Doktorlar başka bir uçakla Paris'e gitti. 
     

</TEXT>
</DOC>
