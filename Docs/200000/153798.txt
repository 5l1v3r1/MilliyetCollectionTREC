<DOC>
<DOCNO> 153798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo28.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor son tangoya çıkacak... 
</HEADLINE>
<TEXT>

     Kocaelispor Teknik Direktörü Yaşar Kıyar, Malatyaspor maçını kazanmaktan başka seçeneklerinin bulunmadığını bildirdi. 
     Yaşar Kıyar, takımın formda olduğunu ve Denizlispor'u deplasmanda yenerek şansızlığını kırdığını belirterek, ligde kalma umutlarının kuvvetlendiğini söyledi. 
     Denizlispor galibiyetinin, futbolcuların kendilerine olan güveni artırdığını ifade eden Kıyar, ''Malatyaspor maçı bizim için çok önemli, galibiyet için sahada adeta savaşacağız'' dedi. 
     Pazar günü taraftara da büyük görev düştüğünü belirten Kıyar, ''Taraftarımız 90 dakika desteğini esirgemesin, sporcularımızın bu desteğe çok ihtiyacı var'' diye konuştu. 
     Bu arada Yönetim Kurulu, futbolculara tarihi Kapanönü'ndeki bir kebapçıda moral yemeği verdi. 
     Yemeğe Başkan Hikmet Erenkaya, yöneticiler, futbolcular ve teknik kadronun yanı sıra Vali Vekili Metin Yahşi, İl Emniyet Müdürü Ercüment Özbeyli ve Saraybahçe Belediye Başkanı Metin Alan da katıldı. 
     




</TEXT>
</DOC>
