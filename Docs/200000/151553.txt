<DOC>
<DOCNO> 151553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun03.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABC televizyonu "Saddam üç gün önce görüldü" 
</HEADLINE>
<TEXT>

     Amerikan ABC televizyonu, Irak'ın devrik devlet başkanı Saddam Hüseyin'in yaklaşık 3 gün önce görüldüğü iddiasına yer verdi. 
     Saddam Hüseyin'in görüldüğü bilgisini Irak Ulusal Kongresi'nden IUK aldığını belirten ABC televizyonu, konuyla ilgili haberinde, ''IUK, Saddam Hüseyin'in yaklaşık 3 gün önce devrik Baas Partisi üyeleriyle birlikte bir toplantıda görüldüğü yönünde bilgilere sahip'' açıklamasında bulundu. 
     Haberde, ''Baas üyeleri, savaş boyunca bulundukları delikten çıkıp toplantılarda biraraya geliyorlar. Bu toplantılardan birçoğu yapıldı. Üyeler silahlı'' denilirken, IUK'nın Saddam Hüseyin'in hala hayatta olduğunu ve ''yakın çevresinden birinin Amerikalılar'la bir şeyler yapmaya çalıştığını'' düşündüğü belirtildi. 
     IUK lideri Ahmet Çelebi, dün BBC radyosuna verdiği demeçte, Saddam Hüseyin'in sürekli hareket halinde olmakla birlikte hala Irak'ta olduğunu söylemişti. 
     Abu Dabi televizyonu da cuma günü Saddam Hüseyin'in Irak'ın başkenti Bağdat'ta çekilmiş görüntülerini yayınlamıştı. 
     





</TEXT>
</DOC>
