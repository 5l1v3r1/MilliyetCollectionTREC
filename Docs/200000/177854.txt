<DOC>
<DOCNO> 177854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur02.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mudurnu'daki orman yangını kontrol altında... 
</HEADLINE>
<TEXT>

     Bolu'nun Mudurnu İlçesi'nde dün akşam başlayan orman yangını kısmen kontrol altına alındı. Yangında şimdiye kadar yaklaşık 70 hektarlık karaçam ormanı yandı. 
     Bolu'nun Mudurnu İlçesi Alıçören Köyü'nde dün akşam saatlerinde başlayan yangında, yaklaşık 70 hektarlık karaçam ormanı yandı. Sabaha kadar süren ve kısmen kontrol altına alınan yangını söndürme çalışmalarına, Bolu 2. Komando Tugayı, İl Jandarma Komutanlığı'ndan askerler, Bolu, Sakarya, Zonguldak, Eskişehir ve Bursa ile ilçelerde görev yapan orman birlikleri katıldı. Ekipler, yangını söndürmek için sabah saatlerine kadar aralıksız çalıştı. 
     Dün akşam yakıtı bittiği için Ankara'ya dönen Orman Genel Müdürlüğü'ne ait yangın söndürme helikopteri, bu sabah erkenden yangın bölgesine gelerek, komandoların çalıştığı bölgelere havadan su döküp destek verdi. 
     
     3 KÖY VE 1 MAHALLE İÇİN TEHLİKE GEÇTİ 
     Yangın söndürme çalışmalarına köylüler de katılarak, ekiplere yardımcı oluyorlar. Dün akşam yangın tehlikesi altında bulunan 3 köy ve 1 mahalle için tehlikenin geçtiği öğrenildi. 
     Çalışmaları gece boyunca Orman Genel Müdürü Osman Kahveci ile birlikte takip eden Bolu Orman Bölge Müdürü Veli Baraklı, yangının 3 ayrı noktada başladığına dikkati çekerek, ''Bu nedenle yangında kasıt ihtimali çok yüksek. Şu ana kadar ekiplerimiz yangını kısmen kontrol altına aldılar. Havadan helikopter, karadan ise arazöz ve itfaiyeler, orman işçileri ve askerler yangına müdahale ediyor. Bu aşamadan sonra rüzgar çıkmazsa, yangını akşama doğru tamamen kontrol altına alırız'' diye konuştu. 
     
</TEXT>
</DOC>
