<DOC>
<DOCNO> 167621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun07.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın askerler çocuklarının yerine Bağdatlı çocukları seviyor... 
</HEADLINE>
<TEXT>

     Irak'taki koalisyon güçlerinde görevli çocuk sahibi kadın askerler, her anne gibi en çok çocuklarını özlüyor. 
     Bağdat'ta görevli kadın askerlerden çocuk sahibi olanların tamamı, öncelikle çocuk özlemini dile getirdiler. 
     Gazetecilerin kaldığı Filistin Oteli'nin girişinde bulunan kontrol noktasında görevli Amerikalı kadın asker Marina Cesar, gün boyunca yanlarından ayrılmayan Bağdatlı çocukları severek özlem giderdiklerini söyledi. Cesar, ''Amerika'daki çocuklarıma olan özlemimi, Bağdatlı çocuklarla oyunlar oynayarak gidermeye çalışıyorum'' diye konuştu. 
     Kent merkezinde bulunan Cumhuriyet Sarayı'nın girişinde nöbet tutan bir başka Amerikalı kadın asker Sabina Axtell de en çok çocuklarını özleyen bir anne. 
     İki aydır Bağdat'ta bulunduğunu belirten Axtell, ''Kentte hava sıcaklığı 50 dereceden düşmüyor. Bütün olumsuzluklara rağmen işimi severek yapıyorum. Tek düşündüğüm şey ABD'deki ailem ve çocuklarım'' dedi. 
     
</TEXT>
</DOC>
