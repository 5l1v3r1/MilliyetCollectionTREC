<DOC>
<DOCNO> 157786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun11.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olan oldu... İngiltere'de normal doğum yapanlar azınlığa düştü 
</HEADLINE>
<TEXT>

     İngiltere Sağlık bakanlığı tarafından kamuoyuna açıklanan istatistikler, ülkede normal doğum yapanların tarih boyunca ilk kez ''azınlık'' durumuna düştüğünü, kadınların sadece yüzde 45'inin normal doğum yaptığını ortaya koydu. 
     Ülkede 2001-2002 yıllarını kapsayan dönemde suni sancı, epidural ya da genel anestezi, forseps kullanılması veya sezaryen gibi yöntemlerin denendiği doğumların ise yüzde 55'lik bir orana ulaştığını belirten Sağlık Bakanlığı yetkilileri, 2000-2001 yıllarında normal doğum yapan kadınların oranının yüzde olduğunu hatırlattı. 
     Bu arada Ulusal Klinik Denetleme ve Düzenleme Enstitüsü'nün sezaryen ameliyatları konusunda yeni şartlar belirleyeceği ve bir hamile kadının sezaryene alınması için gereken şartları kesin ve açık bir dille sıralayacağı belirtiliyor. Ancak şartların, ülkede daha dikkate alınmayan ''anne adayının bu konudaki tercihinin dikkate alınmasını'' da öngöreceği kaydediliyor. 
     Bunun da sezaryen rakamlarını yükseltmeye devam edeceğini belirten yetkililer, bu konuda Royal College tarafından yapılan bir araştırmanın sonuçlarına dikkat çekti. Bu araştırmanın sonuçları, orta gelir grubundaki anne adayları arasında sezaryenle doğum yapmayı tercih edenlerin sayısında hızlı bir yükselme olduğunu gösteriyor. 
     
</TEXT>
</DOC>
