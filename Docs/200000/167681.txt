<DOC>
<DOCNO> 167681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur18.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Türkiye Cumhuriyeti'ne yakışan bu olaya sert tepki göstermektir 
</HEADLINE>
<TEXT>

     Saadet Partisi SP Genel Başkan Yardımcısı Şevket Kazan, Irak'ta Türk askerlerinin gözaltına alınmasını ''vahim bir olay'' olarak nitelendirerek, ''Türkiye Cumhuriyeti Hükümeti'ne yakışan, bu olaya sert tepki göstermektir'' dedi. 
     Kazan, partisinin İstanbul İl Başkanlığı'nda düzenlediği basın toplantısında, Türk askerlerinin gözaltına alınmasının ABD'li bir albayın işgüzarlığı olmadığını, ABD yönetiminin bu olayı vurdumduymazlıkla ele aldığını ifade etti. 
     Tarihin en şerefli ve şanlı ordusu olan Türk ordusuna karşı yapılan bu hareketi ''vahim bir olay'' olarak nitelendiren Kazan, ''Türkiye Cumhuriyeti Hükümeti'ne yakışan, bu olaya sert tepki göstermektir'' diye konuştu. 
     Bu olay sürerken Başbakan Recep Tayyip Erdoğan ile Dışişleri Bakanı Abdullah Gül'ün Ankara dışında bulunmasını eleştiren Kazan, ''Bugün gerek Başbakan, gerekse Dışişleri Bakanı, Ankara'da oturup 11 Türk askerinin serbest bırakılması için çalışmalı'' dedi. 
     Hükümeti ''şahsiyetli'' bir dış politika izlemeye davet eden Kazan, Türk askerlerinin kurtarılması için aynı şekilde misillemede bulunulabileceğini söyledi. 
     Ankara'da dün bir akaryakıt istasyonunda meydana gelen patlamaya da işaret eden Kazan, bu tür tesislerin şehir dışına çıkarılmasından ziyade güvenliğin sağlanmasının önemli olduğunu söyledi. 
     Kazan, bir akaryakıt deposunun üzerinde düğün salonu olmasının sorumluluğunun, oradaki belediye başkanına ait olduğunu ifade etti. 
     
</TEXT>
</DOC>
