<DOC>
<DOCNO> 171850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko09.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Makina Takım'da üretim durdu 
</HEADLINE>
<TEXT>

   
   Transtürk Holding'in, Kocaeli'nin Gebze İlçesi'ne bağlı Çayırova Beldesi'ndeki Makina Takım fabrikasında çalışanlar, süresiz izine çıkartıldı. 
   Ekonomik sıkıntılar nedeniyle hammadde ithalatında güçlük çeken fabrikadaki süresiz izine çıkartma kararı, 180'i DİSK'e bağlı Birleşik Metalİş Sendikası Gebze Şubesi'ne üye 230 işçi ile memur statüsünde çalışanları kapsıyor. 
   Sendika Şube Başkanı Adnan Serdaroğlu, işverenin süresiz izin kararı öncesi, bir grup işçinin çalışmaya devam etmesi talebinde bulunduğunu bildirerek, şunları söyledi 
   "Talep, esnek çalışma anlayışını yerleştirmeye yönelikti. Bunu doğal olarak reddettik. Çünkü, işyerindeki birliği bozucu bir yaklaşım olarak değerlendiriyoruz. Bunun üzerine, fabrika yönetiminin süresiz izin kararı dün önceki gün tebliğ edildi." Serdaroğlu, işçilerin pazartesi günü fabrikaya gidip ücretli izin kağıdı talep edeceğini, verilmemesi durumunda ise işbaşı yapılacağını kaydetti. 
   
   
</TEXT>
</DOC>
