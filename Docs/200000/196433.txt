<DOC>
<DOCNO> 196433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur32.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadilde yayın haftada 4 saat... 
</HEADLINE>
<TEXT>

     Radyo ve Televizyon Üst Kurulu RTÜK Başkanı Fatih Karaca, Türk Vatandaşlarının Günlük Yaşamlarında Geleneksel Olarak Kullandıkları Dil ve Lehçelerde Yayın Yapılmasına İlişkin Yönetmeliğe son şeklini verdiklerini belirterek, yönetmeliği bugün Başbakanlığa göndereceklerini bildirdi. 
     Karaca, Üst Kurul'un yaptığı toplantıdan sonra gazetecilere açıklamalarda bulundu. 
     Yönetmelikte, izleyici ve dinleyici profili belirleninceye kadar geleneksel dil ve lehçelerde yayın yapma yetkisinin kamu ve özel ulusal radyo ve televizyonlara verildiğini belirten Karaca, bu yayınlara radyoların günde 1 saati aşmamak üzere haftada toplam 5 saat, televizyonların ise günde 45 dakikayı aşmamak üzere haftada toplam 4 saat yer verebileceklerini kaydetti. 
     Karaca, izleyici ve dinleyici profilleri belirlendikten sora yerel ve bölgesel yayın kurullarına da bu tür yayınlar için izin verilebileceğini söyledi. 
     RTÜK Başkanı Karaca, söz konusu yönetmeliğin Resmi Gazete'de yayımlanmasının ardından geleneksel dil ve lehçelerde yayın yapmak isteyen ulusal, özel ve kamu yayın kuruluşlarının Üst Kurul'a başvuruda bulunabileceklerini belirtti. 
     
</TEXT>
</DOC>
