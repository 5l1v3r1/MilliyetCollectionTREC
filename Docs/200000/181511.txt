<DOC>
<DOCNO> 181511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko34.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cancun, sert tartışmalara sahne olacak... 
</HEADLINE>
<TEXT>

     Dünya Ticaret Örgütü'ne DTÖ üye ülkelerin ticaret bakanlarının Meksika'nın Cancun kentinde bugün başlayacak 5 günlük toplantısının, tarımdaki sübvansiyonlar üzerinde sert tartışmalarla geçeceği bildiriliyor. 
     DTÖ üyesi 146 ülkeden 4 bin 700 delegenin katıldığı toplantılarda kıran kırana müzakereler yapılacağını belirten gözlemciler, toplantının anlaşmayla sonuçlanmasının dünya ekonomisi ve ticareti için doping etkisi yapacağını, anlaşmazlıkla sonuçlanmasının ise DTÖ gözetimindeki dünya ticaret rejimi için çok ağır bir darbe olacağını belirtiyorlar. 
     Bazı gözlemciler, Cancun toplantısının başarısızlıkla sonuçlanmasının rakip ticaret bloklarının doğmasına yol açabileceğini ve uluslararası ticaretin daralmasıyla sonuçlanacak korumacılık ve sert rekabet eğilimlerinin güçlenmesine neden olacağını düşünüyorlar. 
     Toplantı gündeminde başka konular da olmasına rağmen, sonucun tarım üzerindeki müzakerelere bağlı olduğu belirtiliyor. 
     Sanayileşmiş ülkeleri kendi tarım sektörlerin sağladığı sübvansiyonların gelişmekte olan ülkelerin tarımsal ürünlerinin rekabet şansını yok ettiğinden yakınan yoksul ülkeler, DTÖ'nün 2001 yılında Katar'ın başkenti Doha'da kendilerine verdiği sözleri tutmasını istiyorlar. 
     
     ''BİZE YARDIM VERMEYİN, SÜBVANSİYONLARI KALDIRIN'' 
     Sanayileşmiş ülkelerin kendi çiftçi ve üreticilerine sağladığı tarımsal sübvansiyonlar toplamının yılda 300 milyar dolara ulaştığına dikkat çeken yoksul ülkeler, sübvansiyonların azaltılacağına ilişkin verilen sözlerin şimdiye dek tutulmadığına işaret ediyorlar. 
     Zengin ülkelerin gelişmekte olan ülkelere sağladığı kalknma yardımlarının toplamının ise yılda 50 milyar dolar civarında kaldığını hatırlatan gelişmekte olan ülkelerden gelen temsilciler, ekonomik yardımlar yerine sübvansiyonların azaltılmasının yoksul ülkeler için daha yararlı olacağını savunuyorlar. 
     Zengin ülkelerin kendi çiftçilerine verdiği sübvansiyonlar ve dış kaynaklı tarım ürünlerine uyguladığı yüksek gümrük vergilerinin, ekonomileri esas olarak tarıma dayanan yoksul ülkeleri ürünlerini dış pazarlarda satamaz hale getirdiği vurgulanıyor. 
     Sübvansiyonlar yüzünden sanayileşmiş ülke çiftçilerinin ürünlerinin satış fiyatlarının daha düşük tutabilmesi, yoksul ülke çiftçilerinin kendi iç pazarlarında dahi zengin ülkelerden gelen ithal ürünlerle rekabet edememesi sonucunu getiriyor. 
     
     TÜRKİYE'NİN KONUMU 
     Konferansta Devlet Bakanı Kürşad Tüzmen tarafından temsil edilen Türkiye, Ekonomik İşbirliği ve Kalkınma Teşkilatı OECD üyesi ve Avrupa Birliği üye adayı olarak zenginler safında görünse de yoksul ülkelerin taleplerine yakın bir duruş sergiliyor. 
     Türkiye, tarım ürünlerinin ticaretinde, gelişmiş ülkelerin en kısa sürede ihracat sübvansiyonlarını kaldırmasını, gelişme yolundaki ülkeler için ise gümrük vergilerinde indirim süresinin daha uzun, indirim oranının daha düşük tutulmasını savunuyor. 
     Türkiye, gelişme yolundaki ülkelerin tarım sektörünü korumaları için ithalat artışı veya düşük fiyatlı ithalat halinde sektörün zarar görmemesi için bir mekanizma kurulmasını da istiyor. 
     
     PROTESTOCULAR HAZIRLANIYOR 
     Son yıllarda uluslararası ticaret konsundaki tüm uluslararası toplantıları yakından izleyen küreselleşme karşıtları Cancun'da da seslerini duyurmaya hazırlanıyorlar. 
     Polisin ve askeri güçlerin geniş güvenlik önlemleri aldığı kentin kıyısında kamp kuran binlerce kapitalizm karşıtı eylemci, devletlerin temsilcilerinin toplandığı kent merkezine doğru yürüyüşe geçmeyi planlıyor. 
     Ön saflarda dünyanın her yerinden gelen çiftçilerin bulunduğu kürseleleşme karşıtları, varılacak her türlü anlaşmanın öncelikle küçük çiftçilerin ve kırsal cemaatlerin yaşama hakkını garantiye alması yolundaki taleplerini hükümet temsilcilerine duyurmak istiyor. 
     Meksika'nın güneyindeki Zapatista köylü hareketi de küreselleştirme karşıtlarına destek veriyor. 
     Zapatistaların sözcü lideri Kumandan Yardımcısı Marcos, protestoculara gönderdiği mesajda, ''DTÖ toplantısına son vermelerini'' istedi. 
     Marcos protestoculara gönderdiği kasede alınmş sesli mesajında, ''Bu bir savaştır. Umarız ki... DTÖ'nün başını çektiği bu ölüm treni Cancun'da kesin olarak raydan çıkarılır'' dedi. 
     
</TEXT>
</DOC>
