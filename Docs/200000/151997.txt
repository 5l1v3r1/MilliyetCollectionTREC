<DOC>
<DOCNO> 151997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/spor/spo04.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoktan varolduk 
</HEADLINE>
<TEXT>

Samet Aybaba, "Trabzonspor herşeyin en iyisine layık. Futbolcularım bu sezon inanılmazı başardılar" dedi 
     TRABZONSPOR Teknik Direktörü Samet Aybaba, Gençlerbirliği'nden sonra Bordo - Mavili takımın başında da Türkiye Kupası'nı kazanma başarısı gösterdi. Tecrübeli hoca, "Futbolcularımı yürekten kutluyorum. İnanılmazı başardılar. Bu takım yoktan varoldu. Sezon başından beri bize her türlü desteği veren herkese teşekkür ediyorum" dedi. 
     AYBABA "Dört forvet oynadık ve rakibin planlarını bozduk. İnanılmaz boşluklar yakaladık. Skor daha da farklı olabilirdi. Trabzonspor'un isteyince neler yapabileceğini gösterdik" diye konuştu. Samet Aybaba, "Bu takım seneye Avrupa'da da büyük işler yapacak. Trabzonspor herşeyin en iyisine layık" ifadelerini de kullandı. 
     
     Protokol krizi 
     KARŞILAŞMANIN başlamasına 10 dakika kala stada gelen A Milli Takım Teknik Direktörü Şenol Güneş kendisine yer ayrılmadığını görünce sinirlenerek görevlilerle tartıştı. Başkan Vekili Ata Aksu'nun gösterdiği yeri de beğenmeyen Güneş kızgın bir şekilde protokol tribününü terk etti. Kısa bir süre sonra ikna edilerek geri döndü. 
     
Antalya'da arbedeTrabzon ile Antalya taraftarları karşılaşma öncesi birbirine girdi. Polis kavgayı ayırmak için havaya ateş açtı 
     TRABZONSPOR ile Gençlerbirliği arasında oynanan Türkiye Kupası maçı öncesi, Antalyaspor seyircisi ile Trabzonspor taraftarları arasında arbede yaşandı. Bordo - Mavili taraftarların stad önünde İkinci Lig'de Antalyaspor ile aynı grupta bulunan Akçaabat Sebatspor lehine tezahürat yapması Antalyalı bir grubu sinirlendirdi. 
     KARŞILIKLI sataşmaların ardından seyirciler sopalarla birbirlerine girdi. Emniyet güçleri iki grubu dağıtabilmek için hemen müdahale etti. Grupların kavgayı sürdürmesi üzerine polisler silahlarını çekti. Polis köpeklerinin de kullanıldığı olayda ciddi yaralanma olmazken, taraftarlar güçlükle yatıştırıldı. 
     


SPOR 


























</TEXT>
</DOC>
