<DOC>
<DOCNO> 178437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun40.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk, New York Times'ta... 
</HEADLINE>
<TEXT>

     ABD'nin önde gelen gazetelerinden New York Times, ''Kitaplar'' bölümünde Orhan Pamuk ve eserlerine yer verdi. 
     Pamuk, gazeteye yaptığı açıklamada, ''Uygarlıklar arası çatışmaya inanmıyorum, çünkü yaşadığım ülke olan Türkiye'de doğu ile batının çatışması ya da doğu ile batı arasındaki harmoni zaten bir yaşam tarzı'' diye konuştu. 
     Yazar, ''bugün çok az sayıda Türk'ün ülkenin kültürel geçmişine ilgi gösterdiğinden'' de yakındı. 
     Pamuk'un Dublin'de aldığı 100 bin dolarlık Impac ödülüne de dikkat çekilen yazıda, ''Benim Adım Kırmızı'' adlı roman hakkında bilgi verilirken, Avrupa'da başlayan rönesansın 16. yüzyıl İslam minyatürcüleri üzerindeki etkisinden söz edildi. 
     Yazıda, Pamuk'un 5 yıl önce kendisine verilmek istenen ''devlet sanatçısı'' unvanını reddettiği, buna karşılık 8 romanının kendisine kazandırdığı şöhreti memnuniyetle karşıladığı vurgulandı. 
     Haberde, Pamuk'un ''Kar'' adlı romanının şubat ayında ABD'de yayımlanacağı da kaydedildi. 
     
</TEXT>
</DOC>
