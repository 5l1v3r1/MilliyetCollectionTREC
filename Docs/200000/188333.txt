<DOC>
<DOCNO> 188333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko19.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bürokratik işlemlerin azaltılması için çalışıyoruz 
</HEADLINE>
<TEXT>

     Başbakan Tayyip Erdoğan, ''bürokratik işlemlerin basitleştirilerek bürokrasinin azaltılmasının'', öncelikli hedefleri arasında olduğunu belirtti. 
     Dış Ticaret Müsteşarlığı tarafından, Ankara Sheraton Oteli'nde düzenlenen Dış Ticaret Haftası'nın açılış toplantısında konuşan Başbakan Erdoğan, işadamlarına, ''nerede takıntı varsa, ön kesme oluyorsa, siz bize ulaştırın, bize yardımcı olun'' diye seslendi. 
     ''Ön açmaya'' mecbur olduklarını vurgulayan Başbakan Erdoğan, ''önünüzü tıkayanları biz burada tutamayız, kimse alınmasın, gücenmesin. Türkiye sıçramasını yapmak zorunda. Hızla yolumuza devam etmeliyiz. Kimse estek köstek olamaz'' diye konuştu. 
     Türkiye'de ekonomik, ticari ve demokratik alanlarda son dönemde önemli gelişmeler olduğuna işaret eden Başbakan Erdoğan, ihracatta yüzde 30'un üzerinde artış olduğunu, ilk defa faizlerin yüzde 30'ların altına indiğini, enflasyon ve yüzde 6.5'lik faiz dışı fazla hedefine rahatlıkla ulaşılabileceğinin anlaşıldığını kaydetti. 
     Borçlanmada hedeflerinin, Avrupa Birliği rasyosu olan, borçlanmayı gayrısafi milli hasıla'nın yüzde 60'ını aşmayacak şekilde gerçekleştirmek olduğunu vurgulayan Başbakan Erdoğan, bütün gelişmelerin temelinde ise ''kendine güven duygusunun'' yattığını belirtti. 
     Bu güven duygusu arttıkça, daha büyük hedeflere ulaşmanın kolaylaşacağını vurgulayan Başbakan Erdoğan, ''onun için biz daha çok demokrasi, daha çok rekabetçi, daha dışa açık piyasa ekonomisi diyoruz. Ancak böyle bir yapı içerisinde arzu ettiğimiz güçlü ve müreffeh Türkiye hedefine ulaşabiliriz'' dedi. 
     Cumhuriyetin 80. yılının çok önemli bir dönüm noktası olduğuna işaret eden Başbakan Erdoğan, ''kendi bölgesinde tek demokratik ülke olmamızla ne kadar iftihar etsek azdır. Ancak hedefimiz, her zaman daha mükemmeli olacaktır'' şeklinde konuştu. 
     
     AB'YE TAM ÜYELİK 
     AB'ye tam üyelik yolunda, önceki dönemlerle mukayese edilemeyecek kadar büyük mesafe alındığını, Kopenhag kriterlerinin hemen hemen tamamının karşılandığına işaret eden Başbakan Erdoğan, şöyle devam etti 
     ''Artık tek hedef ve beklentimiz, tam üyelik müzakerelerinden biran önce başarıyla çıkmak. Ancak burada yapacak çok işimiz olduğunun şuurundayız. Ayaklarımız yerden kesilmiş değil, uçmuyoruz. Bu ülke inandığı zaman, gayretli, çalışkan insanlarıyla bunu yapacak güçtedir.'' 
     
     ''GÜNDEMİMİZİN DEĞİŞMEZ MADDESİ EKONOMİ'' 
     İhracatın, ülke kalkınması ve ekonomi açısından önemini bildiklerini, bu amaçla ihracatçıların rekabet gücünün artırılması yönünde belirli iyileştirmeler yapıldığını kaydeden Erdoğan, ekonomideki dengeler oturdukça, buna yönelik iyileştirmelere devam edileceğini söyledi. 
     Erdoğan bu kapsamda, bürokratik işlemlerin basitleştirilerek bürokrasinin azaltılmasının öncelikli hedefleri olduğunu belirtirken, ihracatçılardan, karşılaştıkları bürokratik engelleri kendilerine bildirmelerini istedi. 
     Bütün dış temaslarda ticaretin geliştirilmesi yönündeki faaliyetlere önem verdiklerini anlatan Başbakan Erdoğan, ''gittiğimiz her yerde, gündemimizin değişmez maddesi ekonomi. Şu anda tohumlama mevsimindeyiz, inşallah meyvesini alacağız'' şeklinde konuştu. 
     Komşu ülkelerle ilişkilerde, ticaretin yanı sıra ekonomik ilişkilere derinlik kazandırılması politikası izlendiğini ifade eden Erdoğan, bu yaklaşımın siyasi ilişkilerde de yeni işbirliği olanakları yaratacağını vurguladı. 
     Erdoğan, komşu ülkelerdeki pazarın, en iyi şekilde değerlendirilmesini de istedi. 
     
     EN FAZLA İHRACAT YAPAN FİRMALARA PLAKET 
     Başbakan Recep Tayyip Erdoğan konuşmasının ardından, en fazla ihracat yapan ilk 10 firmaya plaketlerini verdi. İlk 10 firma şöyle ''GİSAD Dış Ticaret A.Ş., Vestel Dış Ticaret A.Ş., RAM Dış Ticaret A.Ş., TOFAŞ Otomobil Fabrikaları A.Ş., GSD, OYAK Otomobil Fabrikaları A.Ş., TÜPRAŞ, Cam Pazarlama A.Ş, Ford Otomotiv Sanayi A.Ş., Diler Dış Ticaret A.Ş.'' 
     
</TEXT>
</DOC>
