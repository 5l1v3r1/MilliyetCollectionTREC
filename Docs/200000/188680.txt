<DOC>
<DOCNO> 188680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/magazin/mag01.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜKSEK GERİLİM 
</HEADLINE>
<TEXT>

      YAŞAR ÇAKMAK 
   
   GEÇEN hafta sonu Adana'da ünlü mankenler bir defileye katıldı. Burada bir muhabbet sırasında Selin Toktay, Ebru Destan için "O bir zavallı" yorumu yapınca ortalık karıştı. Başkalarından bu sözleri duyan Destan, Toktay ile otelde önce tartıştı. Tartışma büyüyünce, Destan Toktay'ı kovalamaya başladı. 
   ARAYA girip bir yandan Destan'ı sakinleştiren diğer mankenler, bir yandan da Toktay'ı odalardan birine saklayarak kurtardı. Ancak iki manken havalimanında karşılaşınca, Ebru Destan tekme tokat Selin Toktay'ın üstüne yürüdü. Polislerin ayırdığı iki manken, birbirlerinden davacı olmadı. 
   
      'Ak'ı fena dövecektim' 
   İKİNCİ gerilim ise Yüksel Ak ile Doğa Bekleriz arasındaydı. Bekleriz, "Evli mankenler ayrılıyor sözleri genellenemez. Benim evliliğim çok iyi gidiyor" deyince, eşi Şenol İpek'ten ayrılmak üzere olan Ak, "Bak sen, kimler neler söylüyor" diye çıkıştı. İkilinin ağız dalaşını Esra Eron yatıştırdı. Bekleriz, sözlerini üstüne alan Ak'ı 'dövmemek' için kendini zor tuttuğunu söyledi. 
   
   
   
</TEXT>
</DOC>
