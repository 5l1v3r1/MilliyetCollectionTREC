<DOC>
<DOCNO> 190952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun19.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Dünya Bankası, Irak için cömert yardımlar umut ediyor 
</HEADLINE>
<TEXT>

     ABD ve Dünya Bankası yetkilileri, kreditör ülkelerden, Irak'ın yeniden inşasına cömert yardımlar sunmalarını umut ediyor. 
     Madrid'deki kreditörler toplantısında, ABD Hazine Bakanı John Snow başta olmak üzere, ABD'li yetkililer, Irak'ın yeniden inşası için tahmin edilen 56 milyar dolarlık toplam rakam için önemli katkılar beklediklerini bildirdi. 
     Kreditör ülkelerin hükümetlerinde cömert yardımlar hususunda sıkı lobi faaliyetinde bulunan ABD'li yetkililer, yardım vaadlerinin açıklanacağı bugünkü karar gününü bekliyor. 
     Bazı kreditör ülkeler yardım vaadlerini ilan etti, fakat, zengin Körfez ülkelerinin ne kadar katkıda bulunacakları gibi bazı önemli bilinmeyenler var. 
     Irak yönetimi yetkilileri, şimdiye kadarki göstergelere bakarak bazı Arap ülkelerinden oldukça önemli katkılar bekliyor. ABD Dışişleri Bakanlığı'ndan da üst düzey bir yetkili, Kuveyt'in cömert yardım yapacağını, Suudilerin de önemli katkı yapacaklarını bildirdiklerini, Japonya'nın orta vadeli katkılar üzerinde çalıştığını bildirdi. 
     ABD Hazinesi de, Madrid Konferansı sonrası için Irak'ın 100 milyar doları aşkın dış borçlarının geri ödemelerinin yeni bir takvime bağlanması, ertelenmesi programı hazırlıyor. 
     Dünya Bankası da, Irak'ın yeniden inşası yardımlarında bolluk, bereket bekliyor. Irak savaşına karşı çıkan Fransa, Almanya ve Rusya'dan ise yeni katkı, yardım çıkmayacak. 
     Bu arada, Dünya Sağlık Teşkilatı, savaş ve yağmadan zarar gören Irak'daki sağlık sisteminin düzeltilmesi için 2004-2007 döneminde 1.6 milyar dolara kişi başı 14 dolar gereksinim duyulduğunu hesapladı. 
     AB'den bir yetkili, bu konferansta, klasik vaadlerle kapanması, fiili yardımların gecikmesi riskinden bahsetti. Kuveyt dahil, zengin Körfez ülkeleri, nakit yardımlar, kısmi borç silme ya da borç ertelemenin yanı sıra proje finansmanı da sunacak. 
     Irak'ın 100 milyar dolarlık dış borçlarının yaklaşık üçte biri Körfez ülkelerinden alınmış olanlardan ibaret. 
     Yetkililer ve analistlere göre, Irak'ın dış borçları ertelenmeksizin, bu ülkeye yatırım olmayacak ve yeni bir yardıma bağımlı ülke olacak. 
     Irak'ın dış borçları 108 ila 123 milyar dolar civarında hesaplansa da, Saddam Hüseyin rejiminde Kuveyt'in işgalinden kaynaklanan tazminat talepleri de dahil edilirse 166 milyar dolara çıkabilir. 
     
     ABD YARDIMLARI DÜNYA BANKASI FONUNUN DIŞINDA TUTULACAK 
     ABD yönetimi, Irak'ın yeniden inşasına 20 milyar dolarlık katkısının iki taraflı yardım şeklinde olup, Dünya Bankası ve Birleşmiş Milletler'in fonları haricinde tutulmasını planlıyor. 
     ABD Kongresi, Irak'a Amerikan yardım paketinin 10 milyar dolarlık kısmını, Irak'ın potansiyel petrol gelirleriyle ödenmek üzere krediye çevirecek. 
     
</TEXT>
</DOC>
