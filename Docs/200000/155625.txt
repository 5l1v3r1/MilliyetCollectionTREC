<DOC>
<DOCNO> 155625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko48.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye nasıl büyür Uzmanlar tartışıyor... 
</HEADLINE>
<TEXT>

     Dünya Bankası Başkan Yardımcılığı'na atanan ve Ağustos ayında göreve başlayacak olan Shigo Katsu, ''Türkiye yabancı yatırımlara kafayı takmalı, yabancı yatırımları nasıl çekeceği sorununun üstesinden gelmelidir'' dedi. 
     Katsu, Forum İstanbul-Yüzyıl Konferansları'nda yaptığı konuşmada, Türkiye'de hükümetin reformlarının, özellikle de yatırım ortamının iyileştirilmesi, özel sektörün geliştirilmesinde başarılı olup olmayacağının gelecek dönemde görüleceğini söyledi. 
     2023 yılına kadar Türkiye'nin, Bağımsız Devletler Topluluğu diye adlandırılan ülkelerle ekonomik ilişkilerinde büyük ölçüde büyüme kaydedebileceğini belirten Katsu, Bakü-Tiflis-Ceyhan Boru Hattı Şahdenizi Projesi ve Kazakistan'ın petrol kaynaklarının, bu yöndeki büyüme beklentilerini destekleyen unsurlar olduğunu ifade etti. Katsu, Doğu Bloğu'nun yıkılmasının ardından ortaya çıkan siyasi ortam sonrasında, bazı ülkelerin Avrupa Birliği ekonomilerine geçişinin başarıyla tamamlandığını vurgulayarak, ''AB'ye katılmakta olan ülkelerin, işsizlikle mücadelede henüz çok başarılı olduklarını görmüyoruz. Bu ülkeler, mali politikalarını düzeltme aşamasındalar'' diye konuştu. 
     Bölgeler arasındaki ekonomik farklılıklar ile ülke içindeki sınıf farklılığının üstesinden gelinmesi gerektiğine dikkati çeken Katsu, şunları söyledi 
     ''Türkiye de ileride Bulgaristan ve Romanya'nın ardından AB'ye entegre olacak son ülkelerden biri. AB-Türkiye ilişkileri ağırlık kazanacak. Türkiye'nin AB'ye entegrasyonunda gerçekleştirdiği reformlar var mı, bunu önümüzdeki yıllarda göreceğiz.'' Türkiye'nin bulunduğu stratejik coğrafya bakımından rahatlıkla yabancı sermayeyi çekebileceğini dile getiren Katsu, şöyle dedi 
     ''Türkiye, kafayı yabancı yatırımlara takmalı, yabancı yatırımları nasıl çekeceği sorununun üstesinden gelmelidir. Yatırım ikliminin gelişmesi Türkiye için elzemdir. Türkiye, diğer ülkelerden belki daha fazla çalışmak zorunda. Coğrafi avantajlarını kullanarak doğrudan yabancı sermaye çekmek için yolundan dönmemeli.'' 
     
     ''BÜYÜMENİN MOTORU İÇ SERMAYE'' 
     Financial Times Ekonomi Başdanışmanı Martin Wolf ise Türkiye'de iç sermayenin, büyümenin asıl motoru olacağını söyledi. 
     Wolf, serbest sermaye akışlarını ele aldığı konuşmasında, serbest sermaye hareketlerinin son derece istikrarsız olduğunu, 1996 yılında özel sermaye akışları 329 milyar dolar seviyesinde bulunurken, Asya krizinden sonra bu miktarın gerilediğini, bugün de yaklaşık 100 milyar dolar civarında bulunduğunu anlattı. 
     Borç almak için kuvvetli bir mali piyasaya ihtiyaç bulunduğuna işaret eden Wolf, ''Siyasal sistemdeki riskleri yönetmeye çalışın, yabancı sermayeyi destekleyin'' dedi. 
     Sadece yabancı sermaye akışıyla gelişen bir ülke bulunmadığını kaydeden Wolf, ''Türkiye'de iç yatırımlar son derece önemli, Türkiye'de iç sermaye büyümenin asıl motoru olacak'' diye konuştu. 
     Wolf, Çin'in gelişmekte olan ülkelere gelen yabancı sermayenin yarısını çektiğine işaret ederek, ''Önümüzdeki 15-20 yılda siz de bunu yapabilirsiniz. Çin örneği bence çok iyi çalışılmalı. Yabancı yatırımcı istiyorsanız onları istediğinize dair ikna etmelisiniz. Başka türlü yabancı yatırımcı gelmeyecektir'' dedi. 
     TÜBİTAK Başkanı Namık Kemal Pak ise Türkiye'nin önemli şansının, teknolojik atak fırsatını henüz tam kullanmaması olduğunu belirterek, ''2002 tarihi bir dönüm noktası. İki büyük atılım var. Vizyon 2023 projesi ve AB 6. Çerçeve Katılım Programı'na girmemiz. Türkiye'deki insanlara doğru zamanda, doğru hedefler konulursa bundan beklenen yarar sağlanabilir'' dedi. 
     Pak, ihracat ve turizm seferberliğini de devletin sahiplenmesinin önemine dikkati çekerek, ''Vizyon 2023 ve 6. Çerçeve Programı'nın siyasal sahiplenmesini sağlarsak, ihracat ve turizm hamlelerinde sağlanan kuantum sıçraması olacaktır'' diye konuştu. 
     
</TEXT>
</DOC>
