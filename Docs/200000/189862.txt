<DOC>
<DOCNO> 189862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun41.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirin Ebadi'nin bacağı kırıldı 
</HEADLINE>
<TEXT>

     Nobel Barış Ödülü sahibi Şirin Ebadi'nin yakınları, Ebadi'nin dün gece geçirdiği talihsiz bir kazada bacağının kırıldığını söylediler. 
     Ebadi'nin bacağının kırılması nedeniyle Tahran'daki Emir Kebir Üniversitesi'nde kendisi için bugün yapılması planlanan kutlama töreninin iptal edildiği de belirtildi. 
     
     AMAÇ İSLAMI GÜLÜNÇ DURUMA DÜŞÜRMEK 
     Öte yandan, İran'ın Kum kentindeki İlmiye Medresesi müderrisleri öğretim üyeleri ve öğrencileri, ''çocuk, kadın ve insan hakları savunucusu Şirin Ebadi'ye Nobel Barış Ödülü'nün, İslam değerlerini gülünç duruma düşürmek amacıyla verildiğini'' savundular. 
     Cumhuri İslami gazetesinin bugünkü haberine göre, İlmiye Medresesi öğretim üyeleri ve öğrenciler tarafından yayınlanan bildiride, ''insaftan uzak bazı Bakanlar Kurulu üyeleri ve İslami İrşad ve Kültür Bakanlığı'nın sözde temsilcilerinin, Ebadi'ye verilen ödüle ilişkin olumlu tepkilerinin şüphe uyandırdığı'' belirtildi. 
     Bildiride, ''İmam Humeyni'nin dediği gibi eğer günah işleyen, nifak tohumları eken ve dinden dönenlerle ciddi olarak devrimci bir mücadele yapılsa bu kişilerin kin kusan dilleri koparılsa ve zehir saçan kalemleri üzerlerinde kırılsaydı, bugün bu kadar küstahlığa ve yüzsüzlüğe tanık olmazdık. İslam değerlerine dayalı bu hükümetin yetkilileri, İslam'a inanan İran halkına vefakar olduklarını, devrimin yüce şehitlerine hürmet ettiklerini ve İmam Humeyni ile dini lider Ayetullah Ali Hamaney'e duydukları aşk ve sevgiyi ispatlamak için ihmalkar davranmaktan vazgeçmelidir'' denildi. 
     
</TEXT>
</DOC>
