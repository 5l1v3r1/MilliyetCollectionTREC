<DOC>
<DOCNO> 192054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo23.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım "Kimse Fenerbahçe'den büyük değildir" 
</HEADLINE>
<TEXT>

     Fenerbahçe Kulübü Başkanı Aziz Yıldırım, "Kimse Fenerbahçe'den daha büyük değildir" dedi. 
     Yıldırım, kulübün resmi dergisinin kasım ayında yayınlanacak sayısında yer alan röportajında, gelenekselleşen kongre modelinin değiştiğini vurgulayarak, "Fenerbahçe içinde geleneksel kongre modelleriyle seçimleri gurupların kazandırma eğilimleri de sınıf atlamıştır. Taraftar artık bilinçlenmiştir. Hiç kimse Fenerbahçe'den büyük değildir. Dünyayı yakından takip eden ve kabına sağmayan, hep daha fazlasını isteyen bir taraftar modeli olmuştur" yorumunu yaptı. 
     Yıldırım, kongreye adaylığını açıklamak gibi bir niyetinin olmadığını belirterek, "Hayır, böyle bir niyetim yok. Ben aday olmadığım zaman Fenerbahçelilik vasfım kaybolmayacak ki. "Aziz Yıldırım, tesis anlamında iyi de sportif anlamda iyi değil, işte bu yüzden bu adayın karizması iyidir. Seçimde onu destekleyeceğiz" diyenler şapkalarını önüne alıp şöyle bir etraflarına baksın. Kendileri aday olup geldiklerinde neler yapacaklar. Bugüne kadar neler yaptılar. Önemli olan hedeflerin neler olduğu ve ne kadarının hayata geçirileceğidir. Ben ve arkadaşlarım Fenerbahçe için gereken hizmeti kim verecek olursa olsun, hizmetler anlamında sadece ikna olalım, görevimizi hemen devrederiz" dedi. 
     Yıldırım, Türkiye'nin hemen her yerinde yapılan dernek açılışlarıyla ilgili de "Bu bir tür teşkilatlanma. Bunu istediğiniz gibi yorumlayabilirsiniz. İsterseniz Fenerbahçe Partisi kuruluyor diye düşünün, isterseniz ürün satışı için bölge bayileri kuruluyor diye düşünün" yanıtını verdi. 
     Dernek açılışlarının ara vermeden süreceğini belirten Yıldırım, İstanbul ili dışındaki taraftarların, sarı-lacivertli takım hakkında bilgiler edinmek ve kendilerine getirilen hizmetlerden faydalanmak için derneklere gideceğini kaydetti. 
     Yıldırım, en iyi eğitim kadrosunu oluşturarak toplumun her kesimine insan yetiştirmek için Fenerbahçe Üniversitesi'ni kurmak istediklerini de bildirdi. 
     Sarı-lacivertli kulübün başkanı, muhalefetin ses çıkarmamasının en büyük nedeninin takımın saha başarıları olduğunu savundu. Kısa dönemli başarısızlıklarda eleştiri yapmanın herkesi yaralayacağını vurgulayan Yıldırım, 2004 yılının Ocak ayındaki ara transfer döneminde Teknik Direktör Christoph Daum'un istekleri doğrultusunda çalışmalar yapacaklarını kaydetti. 
     
</TEXT>
</DOC>
