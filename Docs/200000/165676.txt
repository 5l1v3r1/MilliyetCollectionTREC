<DOC>
<DOCNO> 165676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur10.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fareler şiddetli depremleri önceden hissediyor 
</HEADLINE>
<TEXT>

     Japon bilim adamları, farelerin, şiddetli depremleri önceden hissettiğini deneyle tespit ettiler. 
     Osaka Üniversitesi'nde görevli bilim adamı Takeshi Yagi, farelerin elektromanyetik dalgalara normalden farklı tepki gösterdiğini belirtti. 
     Deney çerçevesinde, şiddetli bir depremden önce yayılan fakat insanların hissedemediği elektromanyetik dalgaların verildiği bir bölgede farelerin davranışı gözlemlendi. 
     Farelerin huzursuz bir şekilde oradan oraya koştuğunu, burunlarını kaşıdığını ve başlarını kafeste bulunan talaşa soktuklarını belirten Yagi, davranış bozuklukların yanı sıra farelerin biyolojik saatinin bozulduğuna dair bulgular elde ettiklerini söyledi. 
     Yagi, bilim adamlarının 8 yıl önceki Kobe depreminden 1 gün önce de farelerde olağandışı davranışlar tespit ettiklerini hatırlattı. 
     Osaka'nın batısında bulunan Kobe'de 17 Ocak 1995'de meydana gelen 7.3 büyüklüğündeki depremde 6400'den fazla kişi ölmüş, yaklaşık 43 bin 700 kişi yaralanmıştı. 
     
</TEXT>
</DOC>
