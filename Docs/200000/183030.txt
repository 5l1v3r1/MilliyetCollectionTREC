<DOC>
<DOCNO> 183030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/guncel/gun03.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baydar, ombudsman örgütünün başkanı 
</HEADLINE>
<TEXT>

   Ombudsmanımız Baydar, Uluslararası Haber Örgütü'nün ONO 1 yıllığına başkanı seçildi 
      İSTANBUL Milliyet 

   
   Uluslararası Haber Ombudsmanları Örgütü ONO başkanlığına Milliyet ombudsmanı Yavuz Baydar seçildi. Bir ilke imza atarak Türk basınında "ombudsmanlık" uygulamasını başlatan Milliyet'in ev sahipliğinde Armada Oteli'nde gerçekleştirilen Uluslararası Haber Ombudsmanları Örgütü ONO Konferansı dün sona erdi. Dün sabah yapılan çalışma toplantısındaki seçimde, Yavuz Baydar başkanlığa, Amerikalı Jeffrey Dvorkin ikinci başkanlığa, Jamie Gold mali sekreterliğe, Gina Lubrano da genel sekreterliğe oybirliğiyle seçildi. Konferansta ayrıca yönetim kurulu üyeleri de belirlendi. Bir yıllığına ONO Başkanlığı'na getirilen Baydar, görevi Sanders LaMont'dan devraldı. Baydar, gazetecilere yaptığı açıklamada, Aday Belirleme Komitesi'nin tek aday olarak kendisini gösterdiğini belirterek, bir yıllık görev süresi içinde ombudsmanlık fikrinin özellikle Doğu Avrupa, Akdeniz ülkeleri, Ortadoğu gibi bölgelerde daha kuvvetli şekilde tanıtılmasına çalışacağını vurguladı. 
   Konferansın İstanbul'da yapılması için üç yıldan bu yana çaba gösterdiğini vurgulayan Yavuz Baydar, şunları söyledi 
   "Konferansın İstanbul'da yapılması özellikle önemli, çünkü yalnız politik değil, mesleki açıdan da sorunlu bir bölgedeyiz. Bölgede ciddi şekilde özgürlüğü olmayan bir Arap basını var. Ombudsmanlığın Türk basınında yaygınlaştırılması konusunda en önemli adım, bu konferansın İstanbul'da yapılmasıdır. Gazeteciler, bu işe daha sıkı sarılmalı. Bu konuda birkaç medya kuruluşundan umudum var. İnşallah onlar da ciddi anlamda bağımsız, konusunda uzman ombudsmanlar atarlar." 
   
   
</TEXT>
</DOC>
