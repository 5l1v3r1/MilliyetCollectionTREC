<DOC>
<DOCNO> 153826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur19.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazdan sağ çıkan öğrenci yaşadıklarını anlatıyor... 
</HEADLINE>
<TEXT>

     Bingöl'de meydana gelen depremde çöken Çeltiksuyu Yatılı Bölge İlköğretim Okulu'ndan sağ kurtulan 6. sınıf öğrencisi Mustafa Günala, ''Okulun müstahdeminin uzattığı merdiven korkuluğu sayesinde kurtulduk'' dedi. 
     Bingöl'de gece 03.27'de meydana gelen 6.4 büyüklüğündeki depremde enkazın altından sağ olarak kurtulan Çeltiksuyu YİBO 6 B sınıfı öğrencisi Mustafa Günala, deprem anını anlatırken, okulun yatakhanesinin birinci katında bulunduklarını söyledi. 
     8 kişilik yatakhanenin 2'şer katlı ranzalarında uyudukları sırada aniden bir gürültüyle uyandıklarını ifade eden Günala, yaşadıklarını şöyle ifade etti 
     ''Ne olduğunu anlamadan bir anda tavanın üzerime geldiğini gördüm. Tavanla aramda çok yakın bir mesafe kalmıştı. Panik ve şaşkınlık içindeyken okulun müstahdeminin, merdivenlerin korkuluklarını kırdığını gördüm. Ve o korkulukları bize uzattı. Tavanla taban arasında kalmıştık ancak bu korkuluk sayesinde kurtularak dışarı çıkabildik.'' Bu arada, çocuğunun kurtulduğunu öğrenen ve sevinç içinde olduğu gözlenen baba Abdullah Günal da, olayda ihmali bulunanlardan mutlaka hesap sorulması gerektiğini belirterek, ''Burada benim yaptırdığım ahır yıkılmadı, ancak okul yıkıldı'' şeklinde konuştu. 

     
</TEXT>
</DOC>
