<DOC>
<DOCNO> 182380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yasam/yas04.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber gazetecinin 'ayağına geldi ..' 
</HEADLINE>
<TEXT>

   Cinayet yerini göstermek için muhabirin aracına binen genç, 'O adamı ben öldürdüm' dedi... 
      İSTANBUL Milliyet 
   
   Her zaman haber kovalayan gazeteciler dün haberin bir parçası oldu. Bağcılar Güneşli'de çıkan yangına giden gazeteciler, o sırada polisten bölgede bir cinayet işlendiği bilgisini aldı. Cinayetin işlendiği sokağa ulaştıklarında adres soracakları sırada, fırından çıkan Olcay Karabaş, adresi neden aradıklarını sordu. Sinirli ve telaşlı olduğu gözlenen Karabaş, isterlerse onları cinayetin işlendiği yere götürebileceğini söyledi. Bunun üzerine muhabir Zafer Ünder, Karabaş'ı otomobiline aldı. Ancak Karabaş, yolda cinayeti kendisinin işlediğini açıkladı. 
   Olay yerine gidildiğinde polisin eşkalini belirlediği genç gözaltına alındı. 
   Karabaş ifadesinde, 23 yaşındaki Necdet Gökçe'yi kendisinden haraç istediği için öldürdüğünü iddia etti. 
   
   
</TEXT>
</DOC>
