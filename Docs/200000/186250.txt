<DOC>
<DOCNO> 186250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko45.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mumcu Türkiye'ye gelen turist sayısı 14 milyonu aştı 
</HEADLINE>
<TEXT>

     Kültür ve Turizm Bakanı Erkan Mumcu, Türkiye'yi ziyaret eden turist sayısının 14 milyonu aştığını bildirdi. 
     Mumcu, ''Yaklaşık yüzde 13-14 büyüme ile önümüzdeki 20 yıl içinde 60 milyon turiste ulaşılabileceği hesaplanmaktadır. En karamsar yaklaşımla bile, Türkiye'nin 2020 yılı beklentisi, 40 milyon turist ve 60 milyar dolar turizm geliridir'' dedi. 
     Bakan Mumcu, 6. Avrasya Ekonomi Zirvesi'nde yaptığı konuşmada, kimsenin önümüzdeki 20 yıl perspektifinde turizmin bir numaralı sektör olacağı konusunda kuşku duymadığını söyledi. 
     Bugün tüm dünyada turizm sektöründe 700 milyar dolarlık ciro yaratıldığını dile getiren Mumcu, 2020'de bu rakamın 2 trilyon dolar civarında gerçekleşmesinin beklendiğini aktardı. 
     Türk turizminin Dünya Turizm Örgütü'nün istatistiklerine göre 10 milyar dolar yıllık döviz getirisiyle büyüklük açısından 13 ila 16. sıralarda yer aldığını belirten Mumcu, Türk turizminin dünyada son 20 yılın en hızlı büyüyenlerden biri olduğunu kaydetti. 
     Büyüme hızının yüzde 13 seviyelerinde olduğunu bildiren Mumcu, bu rakamın 20 yılın ortalaması olduğunu belirterek, şöyle devam etti 
     ''Türkiye'yi ziyaret eden turist sayısı 14 milyonu aşmıştır. Yaklaşık yüzde 13-14 büyüme ile önümüzdeki 20 yıl içinde 60 milyon turiste ulaşılabileceği hesaplanmaktadır. En karamsar yaklaşımla bile Türkiye'nin 2020 yılı beklentisi, 40 milyon turist ve 60 milyar dolar turizm geliridir. 
     Yüzde 1.7 olan global turizm ekonomisindeki payımızın yüzde 2.5'e taşınması bu hedeflerin tutturulabilir olacağını gösteriyor. '' Turizmin gelişmesinin barışa bağlı olduğu görüşünü dile getiren Mumcu, ''Barış, turizmin enerjisi. Kalıcı bir barışa ihtiyaç var'' dedi. 
     Türkiye'nin Yunanistan, Bulgaristan, Suriye, Ukrayna, İsrail ve Mısır ile Doğu Akdeniz kavramı etrafında birlik ortaya çıkarma ve özellikle deniz, okyanus aşırı pazarlarda tanıtılma ve pazarlanma konusunda ortak işbirliği arayışlarını geliştirme çabası içinde olduğunu anlatan Mumcu, Yunanistan ve İsrail ile 2000 yılında bu tip ortak pazarlama girişimi başlattıklarını söyledi. 
     Mumcu, bölge ülkelerinin ve toplumlar arası barışın sağlanması ve sürdürülebilir kılınması için turizmin altın bir anahtar, sihirli bir dokunuş olduğunu ifade ederek, ''O yüzden biz, kendi bölgemizde bu tür ilişkilerin geliştirilmesini çok önemsiyoruz'' diye konuştu. 
     
</TEXT>
</DOC>
