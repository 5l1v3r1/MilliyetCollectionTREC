<DOC>
<DOCNO> 190498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo30.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da gözler lige çevrildi.. Sabri Beşiktaş maçında da şüpheli 
</HEADLINE>
<TEXT>

     Avrupa Şampiyonlar Ligi'nde bir yıl aradan sonra yeniden galibiyetle tanışarak moral bulan Galatasaray'da, gözler Birinci Süper Lig'e çevrildi. 
     Sarı-kırmızılılar, hafta sonunda kendi sahalarında yapacakları Samsunspor maçının hazırlıklarına ara vermeden başladılar. 
     Teknik direktör Fatih Terim'in, Olympiakos maçından sonra dün gece idman yaptırdığı as futbolcular tedavi ve masaj yaptırırken, idmana yedekler katıldı. 
     Antrenmanda altyapı kalecilerinden Emrah ve Elazığspor'da kiralık olarak bulunan ve bazı sorunlar yaşayan İlker Erbay da yer aldı. 
     Galatasaray, Samsunspor maçının hazırlıklarını yarın akşam yapacağı çalışma ile sürdürecek. 
     
     SABRİ'NİN DURUMU 
     Olympiakos maçında sakatlanarak oyundan alınan, ayak bileğinde zedelenme ve kanama bulunan Sabri'nin tedavisine başlandığı açıklanırken, kulüp doktoru Serhan Kurtulmuş, bu futbolcunun Samsunspor maçında oynayamayacağını, Beşiktaş maçı için de oynama garantisinin bulunmadığını açıkladı. 
     Ümit Karan ve Volkan'ın sakatlıklarının devam ettiğini belirten Kurtulmuş, Orhan'ın da dizindeki sakatlığının iyi durumda olduğunu ve bu futbolcunun yarın yapılacak antrenmana çıkabileceğini söyledi. 
     
     DIDIER SIX FLORYA'DA 
     Galatasaray'ın eski futbolcularından Didier Six de Türk vatandaşlığına geçerek Dündar Siz adını almıştı sarı-kırmızılıların bugün yaptığı antrenmanı izledi. 
     Olympiakos maçını da izleyen eski futbolcu, eşi ile birlikte Türkiye'ye gelirken, kendisini tanımayan bazı basın mensuplarına Türk nüfus kimliğini gösterdi. 
     Galatasaray'ın altyapı sistemini incelediği bildirilen Six'in, Fransa ve İtalya'da iki futbol okulu sahibi olduğu ve Galatasaray modelini inceledikten sonra futbol okullarında bu sistemi oturtmaya çalışacağı belirtildi. 
     
     PINTO AYRILIYOR 
     Galatasaray ile karşılıklı olarak sözleşmesini fesheden Pinto'nun hafta sonunda Türkiye'den ayrılacağı öğrenildi. 
     Pinto'nun, Türkiye'nin mükemmel bir ülke olduğunu belirtmesine rağmen, gerek profesyonel, gerekse ailevi ve sosyal konularda ciddi adaptasyon sorunları yaşadığı ve bu nedenlerden dolayı Galatasaray'dan ayrılmayı istediği ifade edildi. 
     
</TEXT>
</DOC>
