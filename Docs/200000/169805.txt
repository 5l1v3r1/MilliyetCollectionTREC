<DOC>
<DOCNO> 169805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko48.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
6. Gözden geçirme Ekim sonu ya da Kasım başında bekleniyor... 
</HEADLINE>
<TEXT>

     Uluslararası Para Fonu IMF ile standby kapsamında yapılacak 6. Gözden geçirmenin, Ekim sonu ya da Kasım ayının başında gerçekleştirilmesi bekleniyor. 
     Edinilen bilgiye göre, 6. Gözden geçirmenin Ekim ayında yapılması dolayısıyla, 5. Gözden Geçirme çalışmaları ile 6. Gözden Geçirme çalışmalarının birleştirilmesi görüşünün gerçekleşme ihtimali zayıflamış oluyor. 
     Yetkililer, 5. ve 6. gözden geçirmelerinin birleştirilmeyeceğini ifade ediyorlar. 
     Yetkililer, 6. Gözden geçirmenin Ekim sonu ya da Kasım ayında yapılmasına neden olarak, IMF'nin Ağustos ayında tatile girmesi ve Eylül ayında Dubai'de yapılması planlanan ''Yarıyıl toplantılarını'' gösteriyor. 
     5. Gözden Geçirme çalışmaları için 7 Temmuz tarihinde Türkiye'ye gelen IMF heyetinin ise çalışmalarını 18 Temmuz'da tamamlaması bekleniyor. 
     Gözden geçirme sonrası IMF İcra Direktörleri Kurulu'nun onayının ardından, 500 milyon dolarlık kredinin serbest bırakılması öngörülüyor. 
     
</TEXT>
</DOC>
