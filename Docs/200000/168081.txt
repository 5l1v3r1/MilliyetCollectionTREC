<DOC>
<DOCNO> 168081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo24.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor kombine bilet satışından memnun... 
</HEADLINE>
<TEXT>

     Bursaspor Basın Sözcüsü Sedat Kaya, yönetim değişikliği ve teknik direktörlüğe Gheorghe Hagi'nin getirilmesinin ardından yaşanan olumlu havanın, reklam gelirleri ve kombine bilet satışlarını artırdığını bildirdi. 
     Kaya, yönetim kurulunun haftalık olağan toplantısında, kombine bilet satışındaki son durumun değerlendirildiğini belirtti. 
     Kombine bilet satışlarının memnuniyet verici olduğunu kaydeden Kaya, ''Camiamızda yaşanan olumlu havanın reklam gelirleri ve kombine satışlarına olan yansıması memnuniyet vericidir. Bursa ve Bursaspor camiasının, kulübümüze verdiği bu anlamlı desteğin artarak süreceğine olan inancımız tamdır'' ifadelerini kullandı. 
     
     ESKİ KOMBİNE SAHİPLERİNE ÇAĞRI 
     Kaya, eski kombine bilet sahiplerinin mağdur olmamaları için 10 Temmuz'a kadar yeni kombine rezervasyonlarını Atatürk Stadı'ndaki Bursaspor Ofisi'nden yaptırmaları gerektiği uyarısında bulundu. 
     Açıklamada, yeni kombine alacak taraftarların, 11 Temmuz'dan itibaren Bursaspor Shop'tan rezerve yaptırabilecekleri ve kartlarını 14 Temmuz'dan itibaren Bursaspor Shop, Bursaspor Katlı Otoparkı ve Bursaspor Ofisi'nden alabilecekleri bildirildi. 
     
</TEXT>
</DOC>
