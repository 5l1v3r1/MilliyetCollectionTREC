<DOC>
<DOCNO> 195084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo20.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Bulak'a 5 yıllık sözleşme önerecek 
</HEADLINE>
<TEXT>

     Denizlispor Teknik Direktörü Giray Bulak, deplasman başarılarına iç saha galibiyetleri de eklemek istediklerini söyledi. 
     Bulak, düzenlediği basın toplantısında, Galatasaray maçıyla ilgili görüşlerini ifade ederken, ligde ikinci sırada bulunan, şampiyonluk kovalayan ve Şampiyonlar Ligi'nde mücadele eden bir takımla oynayacaklarının bilinciyle hazırlandıklarını belirtti. 
     Ligin en çok gol atan ve en az gol yiyen takımları arasında üst sıralarda bulunduklarını, sıralamadaki konumlarıyla da ''iyi takım'' olduklarını kanıtladıklarını kaydeden Bulak, şöyle konuştu 
     ''Ancak, içeride sıkıntımız var. Galatasaray önünde iyi futbol ortaya koyup kazanmak amacındayız. Bunun için taraftarımızdan isteğimiz, oyuncuları coşkulu hale getirecek desteği sağlamaları. Büyük maçların konsantrasyonu farklı. Bu konuda sıkıntı çekmeyeceğiz. Artık içeride de kazanmak istiyoruz.'' Bulak, bir soru üzerine, takıma ara transferde kaliteli 1-2 oyuncu kazandırılmasıyla Denizli'nin çok daha farklı olacağını belirterek, ''Ama bu oyuncular istediğimiz kalitede olmalı. Değilse bu kadrodan 1-2 oyuncunun satılmasına bile razı olurum. Yeter ki, şu tesisleri bitirelim'' dedi. 
     Öte yandan, yeşil-siyahlı takımda antrenmanların yarın başlayacağı kaydedildi. 
     
     BULAK'LA NİCE YILLARA 
     Denizlispor Yönetim Kurulu, teknik direktör Giray Bulak ile 5 yıllık sözleşme imzalamaya hazırlanıyor. 
     Yönetimin sezon bitmeden Bulak ile yeniden masaya oturacağı ve 5 yıllık sözleşme teklifinde bulunacağı ileri sürülürken, kulüp basın sözcüsü Zorhan Sancar, bunun mümkün olabileceğini söyledi. 
     Sancar, ''Biz hocamızdan memnunuz. Geleceğe yatırım yapan ve hedefi olan bir kulübüz. Dolayısıyla başarılı bir teknik heyetle uzun süreli çalışmak isteriz. Futbol şubesi başkanı Turgut Dalaman ve transfer komitesinin hazırlayacağı rapor doğrultusunda yönetim kararını verir'' dedi. 
     Yönetimin bu yaklaşımını basın mensuplarından öğrenen Bulak ise bunun kendisine onur verdiğini belirtti. Bulak, ''Benim için çalışma süresi, şartlar ve ekonomik girdi çok önemli değil. Önemli olan yönetim kurulunun benimle ilgili böyle bir şeyi düşünmüş olması. Neden olmasın, oturur konuşuruz'' diye konuştu. 
     
</TEXT>
</DOC>
