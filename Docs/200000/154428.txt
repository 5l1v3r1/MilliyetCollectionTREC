<DOC>
<DOCNO> 154428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/soneko01.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun kafası karışık... 
</HEADLINE>
<TEXT>

     Memurların özlük hakları bakımından patron konumunda bulunan Maliye Bakanlığı bünyesinde yapılan bir araştırma, ''devlet memurlarının kafalarının karışık olduğunu, bürokratik baskı ile atamalarda adaletli davranılmamasından'' şikayet ettiğini ortaya koydu. 
     Maliye Bakanlığı Muhasebat Genel Müdürlüğü'nde gerçekleştirilen ve Muhasebat Kontrolörleri Derneğince yayımlanan araştırma merkez ve taşrada çalışan alt ve üst düzey personel arasında yapıldı. Araştırmada beyin fırtınası ve toplam kalite yönetimine dönük çeşitli soruların yanıtları arandı. 
     Memurların kendileri hakkındaki görüşlerinin de alındığı araştırmada bu konuyla ilgili çıkan sonuçlar, Doğan Cüceloğlu'nun ''Yeniden İnsana İnsana'' kitabında yeralan anket çerçevesinde değerlendirmeye tabi tutuldu. 
     Buna göre, ankete katılan memurların yüzde 6'sının kendini fazla beğenmiş kişiler olduğu belirlenirken, bunların ağırlıklı olarak Ankara'da görev yapanlar arasında olması da dikkati çekti. Bu sonuç, ayrıca düşünülmesi gereken bir unsur olarak nitelendirildi. 
     Yüzde 14'lük grubun kendisi hakkında oldukça olumlu düşünen kimseler olduğu ve eksikliklerine de gerçekçi yaklaştığı sonucuna varılırken, yüzde 38'lik grup da ''Kendini seven ve kendisiyle barış içinde yaşayan kimseler'' şeklinde tanımlandı. 
     Memurların yüzde 43'ünü ise kendisiyle ilgili karışık duygular içinde olanlar oluşturdu. Bunlar için ''Güçlü yönlerinin farkında, ancak zayıf yönlerini gözünde abartıyor. Hatalı yönlerini pasif bir biçimde kabullenip, kendini geliştirmek için pek bir çaba harcamıyor'' değerlendirmesi yapıldı. 
     Memurların yüzde 2'si ise kendini hiç beğenmeyenlerden meydana geldi. Bunların geçici olarak kendilerini aşağıladığı, sürekli olumsuz düşündüğü kaydedildi. 
     
     BÜROKRATİK BASKI VE ATAMALAR SORUN 
     Beyin fırtınası çalışmasında ise devlet memurlarının sorunlarının belirlenmesi amacıyla önem verdikleri konu başlıkları sıralandı. 
     Bu araştırmada da, devlet memurlarının en fazla ita amiri ve bürokratik baskıdan şikayetçi olduğu ortaya çıktı. 
     Bunu üst makamlara derdini anlatamamak ve kendilerine sahip çıkılmaması sorunu izlerken, atamalarda adaletli davranılmaması ve ücret yetersizliği diğer en temel şikayet konularını oluşturdu. 
     Sorunlara çözüm üretilememesi, yetişmiş personel yetersizliği, angarya işlerin kaldırılmaması, lojman sıkıntısı gibi unsurlar da, devlet memurlarının şikayet ettikleri hususlar arasında yeraldı. 
     Toplam Kalite Yönetim Alan Anketinde de memurların büyük bölümü çalışma ortamını ''Huzursuz, tedirgin edici, gergin'' bulurken, yarıdan fazlası işyerlerinde verimli bir çalışma yürütemediklerini bildirdi. 
     Memurlar, daha başarılı performans gösterenler ile göstermeyenler arasında bir ayrım olmadığına da işaret etti. 
     
</TEXT>
</DOC>
