<DOC>
<DOCNO> 166207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo01.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takımımız yurda döndü... 
</HEADLINE>
<TEXT>

     6. FIFA Konfederasyon Kupası'nda 3. olan Türkiye A Milli Futbol Takımı, Fransa'dan yurda döndü. Türk Hava Yolları'na THY ait bir uçakla saat 03.30 sıralarında Atatürk Havalimanı'na gelen ve aralarında Futbol Federasyonu Başkanı Haluk Ulusoy'un da bulunduğu milli takım kafilesini, bir grup taraftar, Türk bayrakları ile karşıladı. 
     Havalimanında basın mensuplarının sorularını yanıtlayan A Milli Futbol Takımı Teknik Direktörü Şenol Güneş, milli takımın kupada 9 günde 5 maç yapmasının futbolun bu aşamada geldiği yeri gösterdiğini vurgulayarak, şunları söyledi 
     ''Geçmiş tarihlerde yılda 4-5 maç yaparken, şimdi artık 9 günde 5 maç yapan bir takım var ve bu 5 maçı da başarılı bir şekilde bitiren bir takım... Türkiye'yi iyi tanıdılar. Dünyada oynanan futbola ayak uydurmak, oyuncularımızı dünya piyasasına sunmak istiyoruz.'' Konfederasyon Kupası karşılaşmalarında oyun sisteminde değişikliklere giderek oyuncuların uyumunu görmeye çalıştılarını 2 galibiyet, 2 yenilgi ve 1 de beraberlik aldıklarını hatırlatan Güneş, şöyle dedi 
     ''Sonuç olarak, istenilen sonuç değil ama oynanan oyun olarak iyi işler yaptık. Kamerun ve Fransa'yı yenebilirdik, maalesef olmadı. Fransa ile oynanan maç, bana göre final maçı havası taşıyordu. Öylesine güzel maçı finalde zor görürsünüz. Etki yaptık, bir iz bıraktık, umarım ki bu iz ve etkiler uzun süre devam eder. Yönetimi, teknik heyeti, medyası, taraftarı hep beraber el ele olursak, Türkiye'nin geleceği aydınlık.'' 
     
     GENÇ FUTBOLCU TERCİHİ 
     Şenol Güneş, '' A Milli Futbol Takımı'nda genç futbolculara daha çok yer verildiğinin'' anımsatılması üzerine de şunları kaydetti 
     ''Bu bir hizmet yarışıdır. Kim bu hizmeti daha iyi yapıyorsa o olur. Bunun yaşlısı, genci olmaz. Sadece genç oldukları için değil, kabiliyetli oldukları için, dünya arenasına baktığınızda seçkin oyuncular oldukları için burada görev aldılar. Her genç oyuncuyu almıyoruz. Her yaşlı oyuncuyu da bırakmıyoruz, öyle bir anlayışımız yok. A Milli Takım yarışan bir takımdır ama buraya gelmesi için altyapıdaki hocalarımız, kulüpteki antrenörlerimizin hepsinin çok büyük katkıları var. Onlara teşekkür ediyoruz. Bugün bu yarışta oynayan oyuncularımıza baktığınızda, 10'dan fazla kulüpten aldığımız futbolcular var. İlk defa böyle bir şey oldu.'' Daha önce milli takıma genellikle 3 ya da 4 kulüpten oyuncu aldıklarını, ancak bu sefer çok kulüpten ve Türkiye içinden oyuncu aldıklarını, yurtdışından gelen oyuncu sayısının ise 3 olduğunu anlatan Güneş, ''Yurtdışında tranfer arayışına giden kulüplerimizin, kendi oyuncularımızı görmesini istiyoruz'' diye konuştu. 
     Teknik Direktör Güneş, oyuncuların şu aşamada fiziki olarak bir sıkıntılarının olmadığını, ancak onlara 1 haftalık dinlenme süresi verilirse hem kulüplerine, hem milli takıma daha yararlı olacaklarını sözlerine ekledi. 
     
     KALECİ RÜŞTÜ... 
     Kaleci Rüştü de, Türkiye A Milli Futbol Takımı'nın aldığı sonucun istedikleri bir netice olmadığını, çünkü en azından final oynamak istediklerini belirterek, şunları söyledi 
     ''İşin güzel olan tarafları da var. Onun da en başında yeni bir ekip oluşturmaya çalışıyor hocamız. Bu ekip içerisinde yeni gelen arkadaşlarımızın oradaki başarı grafiğidir. Biz onları kazandık. En azından bu turnuva onlar için çok büyük tecrübe oldu. Zannediyorum ki önümüzdeki yılların takımı yavaş yavaş şekillenmeye başlayacak.'' Barcelona ile yapacağı transfer sözleşmesiyle ilgili bir soru üzerine de, ''Kamp bitti. Bugün yarın gideceğiz, sağlık kontrolünden geçeceğiz. Bir aksilik olmazsa, salı günü imza atacağız'' diye konuşan Rüştü, sakatlığının ise çok kötü olmadığını bildirdi. 
     
     FUTBOLCULARIN DÜŞÜNCELERİ... 
     Milli takımın golcüsü Okan da, genç ekip olmalarından dolayı bazı kişilerin başarılı olacaklarını düşünmediğini kaydederek, ''Ama bu genç ekip dünya devleri ile oynadı. İnşallah bu birlik beraberlik devam eder ve ileriki günler daha güzel olur'' dedi. 
     Yılmaz, Fransa maçında kaçırdığı penaltının hatırlatılması üzerine de, ''Her futbolcu penaltı kaçırır. Maçtan önce talihsiz bir olay yaşadık. İster istemez psikolojik olarak o pozisyonlar aklımıza gelince konsantre olamadım. 88. dakikada tesadüfen penaltı kaçırıyorum, 88. dakikada da galibiyet golünü atıyorum. Bunlar güzel şeyler. Futbolda her şey olur'' diye konuştu. 
     Turnuvada iyi mücadele ettiklerini ancak dileklerinin final oynamak olduğunu belirten İbrahim de, Fransa maçında tecrübesizlik yüzünden yenildiklerine inandığını söyledi. 
     Bülent de, en iyi maçların Türk Milli Takımı'nın karşılaşmaları olduğunu dile getirerek, ''Bu, Türk Milli Takımı'nın doğru yolda olduğunu, hedeflerine emin adımlarla gittiğini gösteriyor. İnşallah sonraki turnuvalarda final oynarız'' dedi. 
     Turnuvanın başarılı geçtiğini, ancak şanssız bir şekilde final oynayamadıklarını ve üçüncülükle yetindiklerini anlatan Selçuk da, oynadıkları oyundan memnun olduklarını bildirdi. 
     
</TEXT>
</DOC>
