<DOC>
<DOCNO> 164665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/siyaset/siy05.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi 180 milyon dolar zarara uğratacak formül 
</HEADLINE>
<TEXT>
AWACS'ın sırrı 
Yolsuzluk Komisyonu, Boeing'i zengin ettiği öne sürülen formülü yakaladı. Savunma Müsteşarlığı, belgeleri "sır" gerekçesiyle göndermeyince komisyon ikinci kez istedi 
     SALİHA ÇOLAK Ankara 

     TBMM Yolsuzlukları Araştırma Komisyonu, doğalgaz alım sözleşmesinde Türkiye'nin yaklaşık 380 milyon dolar zarara uğramasına neden olan formül değişikliğinden sonra şimdi de AWACS uçaklarının alımında Türkiye'yi 180 milyon dolarlık zarara uğrattığı iddia edilen formülü gün ışığına çıkardı. 
     Komisyon, silah alımlarında tüm dünyada "düşük işçilik, yüksek malzeme" oranlamasıyla belirlenen "gecikme fiyat farkı"nın, Türkiye'nin AWACS alımında Amerikan firması Boeing'e 180 milyon dolar fazla ödemeye yol açacak şekilde ters çevirilerek "yüksek işçilik, düşük malzeme" formülüyle belirlendiğini saptadı. 
     
     20 milyon dolar fazla ödeme 
     Savunma Sanayii Müsteşarlığı'ndan bilgi isteyen Komisyon, eskalasyon formülünde baz alınan "yüzde 80 işçilik, yüzde 20 malzeme ve teknoloji" oranlarının, " başka örnekleri olup olmadığı, oranların hangi kriterlere göre belirlendiği" sordu. Alt komisyon ayrıca, sözleşmenin imzalandığı tarihle yürürlüğe girdiği tarih arasındaki 6 aylık süre içinde Türkiye'nin yükümlülüğü olmamasına rağmen her ay 3 milyon dolar fazla ödeme yapılacak şekilde eskalasyon uygulanıp yaklaşık 20 milyon dolar fazla ödeme yapıldığı iddialarını da araştırıyor. 
     SSM'nin gönderdiği ilk yanıtta sorumluluk hükümetlere atılarak şöyle denildi "57. Hükümet döneminde alınan 17 Mayıs 2000 tarihli Savunma Sanayi İcra Komitesi kararına dayanılarak Boeing firmasından alınmasına karar verilen havada erken ihbar ve kontrol sistemiyle ilgili olarak devletin devamlılığı genel kuralına göre 58. Hükümet tarafından da benimsenen sistemler hakkında TBMM İçtüzüğü'nün 125. maddesi gereğince ticari sır dışında kalan belgeler aktarıldı." 
     
     Yanıt yeterli bulunmadı 
     Yazıda ayrıca, "Talep edilen bilgi ve belgelerin gönderilmesi, yabancı uyruklu bir firmanın ticari sır niteliğindeki bilgilerinin açıklanması anlamına gelmesi ve firma tarafından müsteşarlığımız hakkında maddi ve manevi tazminat taleplerine yol açabilme ihtimali dikkate alınarak komisyonunuza gönderilmemektedir" denildi. Komisyon bu yanıtı yeterli bulmayarak SSM'den ikinci kez bilgi istedi. 
     

</TEXT>
</DOC>
