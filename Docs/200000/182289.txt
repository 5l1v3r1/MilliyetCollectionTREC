<DOC>
<DOCNO> 182289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo05.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da yüzler gülüyor... 
</HEADLINE>
<TEXT>

     Konyaspor'da, Galatasaray'a karşı alınan 1-0'lık galibiyetin sevinci yaşanıyor. 
     Kulüp Futbol Şubesi Sorumlusu ve Basın Sözcüsü İbrahim Kaplan, lige verilen aradan da yararlanarak Galatasaray maçına çok iyi hazırlandıklarını ve sahaya galibiyet için çıktıklarını kaydetti. 
     İlk dakikadan itibaren sarı-kırmızılı ekibin üzerine gittiklerini ve golü düşünen taraf olduklarını belirten Kaplan, ilk yarıda yakalanan pozisyonları değerlendiremeyince istediklerini alamadıklarını anlattı. 
     Kaplan, ikinci yarıya 10 kişi başlamalarının kendilerini motive ettiğini ve hırslandıklarını ifade ederek, şunları söyledi 
     ''İkinci yarıya daha iyi başladık. Konyaspor gibi mücadele ederek, kontrolü elimize aldık. Galatasaray'a pozisyon bile vermedik. Bir kişi eksik oynamamıza karşın çok iyi mücadele ettik. 10 kişiyle bir futbol devini yenmek büyük başarıdır. Kendini kanıtlamış bir takımdan 3 puan aldığımız için çok mutluyuz.'' Konyaspor'un gücünü kanıtladığını ve asansör takım olmayacağını açıkça gösterdiğini vurgulayan Kaplan, ''Kendi sahamızda çok iyi oynuyoruz. 3 büyükler de dahil tüm takımlar Konya deplasmanına korkarak, gelecekler. Seyircimiz bizim en büyük silahımız'' diye konuştu. 
     
</TEXT>
</DOC>
