<DOC>
<DOCNO> 185499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun01.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern müziğin dahi çocuğu Moby İstanbul büyüleyici 
</HEADLINE>
<TEXT>

     Modern müziğin dahi çocuğu olarak nitelendirilen Amerikalı müzisyen Moby, haziranda geldiği İstanbul'u çok beğendiğini ve Türk seyircisini bilinçli bulduğunu söyledi. 
     New York'taki Amerikan Doğa Tarihi Müzesi ile ortaklaşa yürüttüğü bir çalışmanın açılışına katılan Moby, A.A muhabirinin sorularını yanıtladı. 
     Gerçek ismi Richard Melville Hall olan Moby, bu ismi efsanevi Moby Dick romanının yazarı dedesi Herman Melville'den aldığını belirtirken, İstanbul'a haziranda konser vermeye geldiğini, ancak bu büyüleyici kenti gezmeye fazla zaman bulamadığını anlattı. 
     Moby, İstanbul'un minarelerle süslü siluetinin, Boğaz ve Ayasofya camisinin kendisini büyülediğini söyleyerek, Türkiye'ye yeniden gelmek ve daha uzun süre gezmek istediğini kaydetti. Ünlü müzisyen, İstanbul'daki izleyiciyi de çok bilinçli bulduğunu kaydetti. 
     Dans müziğinden ''punk rock''a, ''blues''dan ''elektronica''ya tüm modern müzik türlerini denemiş ve yaratıcılığın sınırlarını zorlamış bir müzisyen olan Moby, New York'taki Amerikan Doğa Tarihi Müzesi'nde başlayacak ''Sonicvision'' adlı yeni gösterinin aylar süren hazırlığında görev aldı. 
     MTV'nin 2. kanalının da işbirliğiyle hazırlanan 38 dakikalık dijital hareketli alternatif-rock gösterisi, 3 Ekim'den itibaren seyirciyle buluşacak. 
     
     ''MÜZİĞİ NASIL GÖRÜRSÜNÜZ '' 
     Dev müzenin 2000 yılında açılan Hayden Planetariumu'nun içindeki dev kürede yer alan dünyanın en büyük sanal gerçeklik simülatörü Uzay Sineması'ndaki gösteride, yeni kuşak dijital teknolojiyle izleyiciler ''Müziği Nasıl Görürsünüz '' sorusunu yanıtlayacaklar. 
     Rengarenk görüntü ve müthiş ses efektleriyle, Radiohead, U2, David Bowie, Coldplay, Queens of the Stone Age, Prodigy, Audioslave, Moby gibi grup ve müzisyenlerin şarkılarına yapılan klipler, müzikseverleri büyüleyecek kadar başarılı. 
     Tüm şarkıların seçilmesi, mikslenmesi ve üzerlerine uygun görüntülerin getirilmesi görevini üstlenen Moby, gösterinin tanıtımından sonra yaptığı açıklamada, Columbia Üniversitesi'nde görevli babası gibi bilim adamı olmayı çok istediğini, bu nedenle böyle bir bilimsel çalışmada yer almanın kendisini çok heyecanlandırdığını söyledi. 
     Moby, gösterinin gençlerin yanı sıra çocukların da büyük ilgisini çekeceğini kaydetti. 
     Kubbe şeklinde perdesi, 429 koltuk, 7 video projektörü, 500'den fazla sarsıntı hissi veren düşük frekanslı titreşim cihazı ve 23 hoparlörüyle özel bir ses sistemi bulunan Uzay Sineması'nda, Tom Hanks'in seslendirdiği ''Evren'e Pasaport'' ile Harrison Ford'un seslendirdiği ''Uzay'da Yalnız mıyız '' adlı eğitici şovların gösterimi de sürecek. 
     
</TEXT>
</DOC>
