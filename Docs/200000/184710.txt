<DOC>
<DOCNO> 184710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo05.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk ileri gitti 
</HEADLINE>
<TEXT>

   Gençlerbirliği'nin, Blackburn Rovers karşısında aldığı farklı galibiyet ve gösterdiği misafirperverlik İngiltere'yi şaşkına çevirdi. Souness'in yıkımla karşılaştığı vurgulandı 
      
   'Maçı da verdiler' 
   UEFA Kupası ilk turunda Gençlerbirliği'nin Başkent'te Blackburn Rovers'ı 3 - 1 yenerek, tur için avantaj yakalaması İngiltere basınında geniş yankı buldu. Gazeteler, Tugay'ın takımı B.Rovers'ın Türkiye'de barışı bulduğunu, ancak galibiyete kavuşamadığını vurguladı. The Guardian, taraftarlar arasındaki dostluk ilişkilerine değindi, "Blackburn oyuncuları dostluğu biraz fazla ileri götürüp maçı da verdiler" yorumunu yaptı. 
   
   Dansözlü karşılama 
   GALATASARAY'I da bir dönem çalıştıran Graeme Souness açısından maçın "acı" bir dönüş olduğunu belirten The Guardian, "Gençlerbirliği devleşen Türk futbolunun bu yeni durumunu süslü bir galibiyetle kanıtladı. Neyse ki taraftarımız 'cehenneme hoş geldiniz' pankartlarıyla karşılanmadı" diye yazdı. The Daily Telegraph, havaalanına dansöz bile gönderildiğini kaydederken, The Times da "Onlar daha çabuk, istekli ve iyiydiler" dedi. 
   
   Mutluluğun fotoğrafı    Blackburn Rovers maçının kahramanları Josip Skoko ve Youla, kendilerini rüyada gibi hissettiklerini söylediler. Başkent ekibinin en pahalı transferlerinden olan Skoko, "Hayatımın en güzel gollerinden biriydi" dedi. Gineli golcü Youla ise, "Rakip defans tam dişime göreydi. Hızıma kimse kolay kolay yetişemez. Rövanşta işim daha da kolay olacak. Fenerbahçe'ye de golüm var" diye konuştu. 
   
   Gökhan şoku    MAÇTA omuzundan sakatlanan kaleci Gökhan ilk yarıyı kapadı. Genç file bekçisinin omuz eklemindeki kemiklerden birinin kırıldığı, ayrıca kapsül ve labrum yırtığı tespit edildi. 
   
   Cavcav uyardı    BAŞKAN İlhan Cavcav, zafer sarhoşluğuna kapılmamaları gerektiğini söyledi. İyi bir sonuç aldıklarını belirten Cavcav, "3 - 1 kazandık diye tur atladık havasına girmemeliyiz. Seyircimize de teşekkür ediyorum" dedi. 
   
   Yanal temkinli    ERSUN Yanal, düğümün İngiltere'deki maçta çözüleceğini söyledi. Yanal, "Yediğimiz gol sıkıntı yaratabilir. Orada savunmada çok dikkatli olmalıyız. Futbolcularıma inanıyorum" diye konuştu. 
   
   
   
</TEXT>
</DOC>
