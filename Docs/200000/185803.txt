<DOC>
<DOCNO> 185803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo03.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat maç için neler söyledi 
</HEADLINE>
<TEXT>

     Real Sociedad'ın yıldızı Nihat Kahveci, Galatasaray ile İstanbul'da çok zorlu bir maç oynadıklarını belirterek, ''Karşımızda tecrübeli ve güçlü bir takım vardı. Ama biz de takım oyununu sahaya yansıtarak galip geldik. Bu sonuçla grupta Juventus ile birlikte avantaj elde ettik. Galatasaray'a kalan maçlarında başarılar diliyorum'' dedi. 
     Maç öncesi kendisini tribünlere çağıran sarı-kırmızılı taraftarlara teşekkür eden Nihat, çok duygulu anlar yaşadığını anlatırken, oyundan çıkarken ki ıslıklar için de ''Bunları normal karşılıyorum. Sonuçta ben Real Sociedad'da Türkiye'yi temsil ediyorum'' diye konuştu. 
     Nihat, arka adalesindeki sertleşme nedeniyle, kendi isteğiyle oyundan çıktığını da sözlerine ekledi. 
     DÜRÜST MATEMATİK OLARAK ŞANSIMIZ SÜRÜYOR.. 
     Galatasaray Kulübü İkinci Başkanı ve Basın Sözcüsü Ali Dürüst ise, Şampiyonlar Ligi'ndeki ikinci maçları sonunda henüz puan alamamış olmalarına rağmen, matematiksel açıdan şanslarının henüz bitmediğini söyledi. 
     Galatasaray'ın, Real Sociedad karşısında iyi futbol oynadığını kaydeden Dürüst, ''Şanssızlığımızı kıramadık ve yenildik. Önümüzdeki maçlara bakacağız. Grupta matematiksel olarak şansımız hala sürüyor. Güçlü bir takımız ve kazanabileceğimizi biliyoruz'' dedi. 
     Karşılaşma sonrası sarı-kırmızılı futbolcuların birçoğu basın mensuplarının sorularını yanıtsız bırakırken, Hollandalı futbolcu Frank De Boer, ellerinden geleni yapmalarına rağmen galip gelemediklerini ve hayal kırıklığı yaşadıklarını kaydetti. 
     Ayhan ise kendilerini galibiyete taşıyacak golleri bulamamaktan yakınarak, ''Futbolda golü atan kazanıyor. Biz galibiyeti getirecek golleri bulamadık. Beraberliği yakaladıktan sonra çok bastırdık ama olmadı. Sonuçta şanssız ve basit gollerle yenildik'' diye konuştu. 
     Öte yandan, karşılaşmada sakatlanarak yerini Batista'ya bırakan Prates'in, üst grup adalelerinde ağrılar oluştuğunu, bu nedenle oyundan alındığını kaydeden kulüp doktoru Bülent Bayraktar, bu oyuncunun durumunun, yarın çekilecek MR'ın ardından netleşeceğini açıkladı. 

     
</TEXT>
</DOC>
