<DOC>
<DOCNO> 169825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo20.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper'e göre Emre bambaşka... 
</HEADLINE>
<TEXT>

     FC İnter Teknik Direktörü Hector Cuper, yeni transferlere rağmen Emre Belözoğlu'nun takım için önemli bir yeri olduğunu söyledi. 
     Milano yakınlarındaki Appiano'da hazırlık çalışmalarını sürdüren İnter'de teknik direktör Cuper, düzenlediği basın toplantısında yeni sezonu değerlendirdi. 
     Cuper, ''Emre takımda yer bulacak mı veya onu diğer futbolcular ile forma mücadelesi verecek olan herhangi bir futbolcu olarak mı görüyorsunuz'' şeklindeki bir soru üzerine, ''Emre büyük bir futbolcu, alışılmışın dışında bir tekniğe ve fiziğe sahip. İnter için çok önemli'' dedi. 
     Geçen yıl sezona zorlu bir başlangıç yaptıkları, ancak bu yıl daha sakin olduklarını ifade eden Arjantinli teknik adam, ''Herkes gibi ben de değişeceğim. Çünkü bu zamana kadar yaptıklarımız yetmez. Çalışma yönteminde de değişiklik yapacağım'' diye konuştu. 
     İnter'de 3. sezonuna giren ve bu zamana kadar hiç kupa kazanmayan Cuper, ''Bu yıl kesinlikle önemli bir kupayı, ya lig şampiyonluğu ya da Şampiyonlar Ligi'ni kazanmak zorunda olduğumu biliyorum. Ama iyi, göze hoş gelen futbol oymak da önemli olacak'' değerlendirmesinde bulundu. 
     Öte yandan şimdiye kadar Van der Meyde, Fadiga, Lamoucchi, Luciano, Helveg, Karagouins'i transfer eden İnter'de yeni transfer görüşmelerine de devam ediliyor. Hedef olarak SS Lazio'da oynayan Hollandalı defans oyuncusu Jaap Stam'ın adı geçerken 48 yaşındaki Arjantinli teknik adam, ''Defansın ortasında uzun boylu bir defans oyuncusuna sahip olmaktan memnun olurum'' diyerek, Stam'ın alınmasının takım için çok önemli olacağını ima etti. 
     İtalyan basınında yer alan transfer iddialarında, İnter'in Lazio'ya son teklifini yapmaya hazırlandığı belirtiliyor. Ekonomik krizinden kurtulsa da parasal problemleri süren Lazio'nun, Stam için 20 milyar Euro istemesine karşın, peşin ödeme olması halinde bu miktarın düşebileceği öne sürülüyor. 
     
</TEXT>
</DOC>
