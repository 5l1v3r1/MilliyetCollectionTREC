<DOC>
<DOCNO> 159466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko06.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Cari işlemler, müspet gelişmelere sahne olacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, cari işlemler, dış ticaret dengesi açısından 2003 yılının, müspet gelişmelere sahne olacağını değerlendirdiğini söyledi. 
     Stratejik Teknik ve Ekonomik Araştırmalar Merkezi STEAM organizasyonunda, Bilkent Otel'de yapılan ''Kurumsal İyi Yönetim İlkeleri Arenası''na katılan Şener, toplantının ardından gazetecilerin sorularını yanıtladı. 
     Türkiye'nin dış ticaretinde olumlu gelişmelerin yaşandığını hatırlatan Şener, 2003 yılında büyümenin öngörülen hedefin üzerine çıkabileceğini söyledi. 
     
     PİYASALARDA OLUMLU BİR BEKLENTİ VAR 

     Devlet Bakanı ve Başbakan Yardımcısı Abdüllatif Şener, piyasalarda ekonomiye dönük olumlu beklenti olduğunu belirtirken, ''gerçekten bizim aldığımız sinyaller de son derece iyi'' dedi. 
     Türkiye'nin artık, enflasyonsuz bir ortama doğru hızla, istikrarlı şekilde yürüdüğüne işaret eden Şener, 2003 yılı için öngörülen yüzde 5'lik büyüme hedefinin aşılabileceğini tahmin ettiğini söyledi. 
     Başbakan Yardımcısı Şener, Stratejik Teknik ve Ekonomik Araştırmalar Merkezi STEAM organizasyonunda, Bilkent Otel'de yapılan ''Kurumsal İyi Yönetim İlkeleri Arenası''nda gazetecilerin sorularını yanıtladı. 
     Makro hedeflerin öngörüldüğü şekilde devam ettiğini belirten Şener, göstergelere bakıldığında faiz oranlarının düşme trendine girdiğini ifade etti. 
     Nisan ayından itibaren enflasyon rakamlarının aylık bazda süratle aşağı düşerek seyredeceğinin anlaşıldığını anlatan Şener, Nisan ayı enflasyon oranının, tarım sektörünün dikkate alınmaması halinde yüzde sıfır olduğunu bildirdi. 
     Önümüzdeki aylarda eksi enflasyon rakamlarına rastlanacağını kaydeden Şener, dolayısıyla yıl sonu itibarıyla yüzde 20'lik enflasyon hedefinin yakalanacağının anlaşıldığını söyledi. 
     
     ''ENFLASYONSUZ ORTAM'' 

     Şener, Türkiye'nin artık enflasyonsuz bir ortama doğru hızla istikrarlı bir şekilde yürüdüğünü, büyüme ile ilgili sinyallerin gayet uygun olduğunu da ifade etti. Başbakan Yardımcısı, şöyle devam etti 
     ''Sanayi endekslerine baktığımızda, büyüme oranının öngörülenin üzerinde gerçekleşebileceği anlaşılmaktadır. İhracat rakamlarında artış vardır. İhracat bağlantıları ile ilgili olumlu gelişmeler var. Kamu finansman dengesinde uygun gelişmeler bulunuyor. Kamu gelirlerinde, öngörülenin üzerinde artışlar meydana geldi. Kamu harcamaları öngörülen disiplin çerçevesinde yürümektedir.'' Kamu finansman dengesinde öngördükleri yapının devamının, piyasalara güven telkin ettiğini anlatan Şener, Türk Lirasına olan güven de artış yaşandığını söyledi. 
     
     TL PAYINDAKİ ARTIŞ VE MERKEZ BANKASI 

     Bankalar mevduatı içerisinde Türk Lirasının payının gittikçe arttığına dikkati çeken Şener, buna ilave olarak mevduatın vade yapısının uzadığını kaydetti. 
     Hükümetin maliye politikası araçlarını öngördüğü makro hedeflere uygun şekilde kullandığını ve yönettiğini belirten Şener, Merkez Bankası'nın da bağımsız bir kuruluş olduğunu bildirdi. 
     Makro ekonomik hedeflerin, Merkez Bankası'nın değerlendirmeleri de dikkate alınmak suretiyle belirlendiğini hatırlatan Şener, şöyle dedi 
     ''Merkez Bankası enflasyon, fiyat istikrarı ile ilgili politikaları konusunda, kendi araçlarını belirledi. Para tabanını olan göre oluşturdu. Ve buna öncelik vermek suretiyle yine Merkez Bankası, kanununa uygun olarak, hükümetin büyüme ve istihdam politikaların destekleyecek şekilde programını yürütmektedir. 
     Piyasalarda olumlu beklentilere uygun olarak zaman zaman kendi değerlendirmelerini yapmaktadır. Nitekim Merkez Bankası, önceki hafta bazı faiz ayarlamaları yaptı.'' 
     
     CARİ İŞLEMLER AÇIĞI 

     Gazetecilerin, ''cari işlemler açığının büyüyebileceği yolunda bazı kaygılar olduğunu'' hatırlatması üzerine Şener, cari işlemlerle ilgili olarak, yıl sonu itibarıyla öngörülen hedefler doğrultusunda işlemlere devam edildiği kanaatinde olduğunu söyledi. 
     Özellikle döviz fiyatlarında yaşanan düşüşle bağlantılı yapılan bazı değerlendirmelerde, '' acaba bir ithalat fazlası ortaya çıkar mı '' şeklindeki yorumların, verilerle birlikte ele alınması gerektiğini anlatan Şener, ihracat artışının da çok olumlu bir noktada olduğu bildirdi. Şener, şöyle devam etti 
     ''Turizm gelirlerinde, yine aynı şekilde olumlu bir gelişme, artışın olduğu görülmektedir. Buna bağlı olarak, cari işlemler ile ilgili diğer kalemlerde herhangi bir olumsuz değerlendirmeyi gerektirecek bir durumun olmadığı görülmektedir. Şu anda ilgili sektörler bazında yapılana yoklamalar da dış bağlantıların hızlı bir artış trendi içersinde olduğu görülmektedir. 
     Dış ticaretle ilgili olumlu gelişmeler var. Bu gelişmeleri birlikte değerlendirdiğimizde cari işlemler, dış ticaret dengesi açısından 2003 yılının, müspet gelişmelere sahne olacağını değerlendiriyorum.'' 
     
     BÜYÜME 

     Başbakan Yardımcısı Şener, imalat sanayi rakamları, kapasite kullanım oranı ve imalat sanayi endeksine bakıldığında, elde edilen performansın ''büyümenin göstergesi'' olarak değerlendirilebileceğini de söyledi. 
     Nisan ayı itibarıyla kapasite kullanım oranının yüzde 75'e çıktığını hatırlatan Şener, geçen yılın ilk üç ayında yüzde 4.1 olan üretim endeksinin 2003 yılının aynı döneminde yüzde 7'yi aştığını belirterek ''geçen yıl elde edilen performanstan çok daha iyi bir görünüm var'' yorumunu yaptı. 
     Bunların birlikte değerlendirilmesi halinde, büyüme oranını 2003 yılında iyi bir noktayı göstereceğinin anlaşıldığını anlatan Şener, ''yıl sonu için öngörülen yüzde 5 aşılabilir mi'' şeklindeki soruyu, ''benim bireysel tahminim öyle'' şeklinde yanıtladı. 
     Tarım, hizmetler ve sanayi sektörlerinde görülen büyümenin birlikte değerlendirilmesi gerektiğine işaret eden Şener, sanayi üretim endekslerindeki artışın hizmet sektörünü de etkilediğini hatırlattı. 
     Yılın üç ayı itibarıyla sanayi üretim endeksindeki artış geçen yıl yüzde 4 civarında iken, bu yılın aynı döneminde yüzde 7'nin üzerinde olduğunu belirten Şener, önümüzdeki olası performansın da iyi göründüğünü söyledi. Başbakan Yardımcısı Şener şunları kaydetti 
     ''Tüm bunlar dikkate alındığında, yılın üç ayı için programda yüzde 4.5 göründüğü halde, üretim endeksleri birlikte değerlendirdiğimizde bu, 5.5'lik bir büyümeyi ifade etmektedir. Yani yılın üç ayı için, öngörülen hedefin üzerinde bir büyüme ortaya çıktı. Bunu yıl sonu itibarıyla değerlendirirsek, daha yüksek bir büyüme ile karşı karşıya gelebiliriz.'' 
     
</TEXT>
</DOC>
