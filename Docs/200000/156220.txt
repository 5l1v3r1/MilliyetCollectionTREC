<DOC>
<DOCNO> 156220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo32.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli Vestel Manisaspor'da... 
</HEADLINE>
<TEXT>

     A Milli Futbol Takım'ı ve Fenerbahçe'nin eski teknik direktörü Mustafa Denizli, İkinci Lig A Kategorisi ekiplerinden Vestel Manisaspor ile protokol imzaladı. 
     Polat Rönesans Oteli'nde düzenlenen toplantıyla yapılan anlaşma basına duyrulurken, Mustafa Denizli zorlu işleri sevdiğini ve yeni görevinde başarılı olacağına inandığını söyledi. 
     Ulusal ve uluslararası alanda futbolda yapabileceklerini 14 yıl önce kafasına koyduğunu kaydeden Denizli, ''Bunların çok önemli bir bölümünü gerçekleştirdim. Yıllardır kafamda böyle bir proje vardı. Bu proje bana hiç yabancı gelmedi. Bir anlamda kafamdaki projenin hayata geçirilmesi artık gerçekleşiyor'' dedi. 
     Denizli düşüncelerinin zaman zaman Türk toplumu tarafından algılanmadığını da kaydederek, ''Ancak ben çizgimden hiçbir zaman sapmadım. Bir lider ile birlikte aynı çizgi üzerinde yürüyeceğim. Zorlu bir yarışın içine giriyoruz. Ben hiçbir zaman 'başaramam' diye düşünmedim. Önümüzdeki yıl Vestel'in bölge halkı ile bütünleşmesi ikinci ligdeki heyecanı tüm Türkiye'ye yayılacak'' şeklinde konuştu. 
     Vestel Manisaspor ile ön protokol imzaladıklarını, asıl töreni Manisa'da gerçekleştirmeyi düşündüklerini belirten Denizli, hedeflerinin sadece Birinci Süper Lig'de mücadele etmek değil üst sıralarda yer almak olduğunu kaydetti. 
     Sözleşmesinin iki yıllık olacağını ve yardımcılığını Ali Gültiken'in yapacağını kaydeden Denizli, her zaman uzun süreli çalışmalar gerçekleştirdiğini anlattı. 
     Denizli, Manisa'ya devletin bir stat yaptıracağına olan inancını da dile getirerek, şehrin iddialı bir takımı taşıyacak stada ihtiyacının bulunduğunu sözlerine ekledi. 
     
     ZORLU ''DÜNYA TAKIMI YARATMAK İÇİN YOLA ÇIKTIK'' 

     Zorlu Grubu Yönetim Kurulu Başkanı Ahmet Nazif Zorlu ise Dünya takımı yaratmak için yola koyulduklarını ve en iyisini yapacaklarına inandıklarını söyledi. 
     Spora yatırım yapacaklarını söylemelerinden 10 gün sonra çalışmalara başladıklarını ve Türkiye'nin yetiştirdiği nadir futbol adamlarından Mustafa Denizli'yi takımın başına getirdiklerini kaydeden Zorlu, ''İki marka yanyana geldi. Biz yapacaksak 'en iyisini yap' sloganını benimsiyoruz. Hedeflerimize ulaşacağımızdan da kimsenin şüphesi olmasın. Grup olarak şov için yada kısa vadeli bu işleri yapmıyoruz'' diye konuştu. 
     Vestel Manisaspor Kulübü Başkanı Cengiz Ergün ise hedeflerinin önümüzdeki sezon İkinci Lig A Kategorisi'nde şampiyonluk daha sonra da Birinci Süper Lig'de üst sıralar olduğunu kaydederek, Manisa şehrinin Mustafa Denizli'ye kucak açacağını söyledi. 
     
</TEXT>
</DOC>
