<DOC>
<DOCNO> 174292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo34.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Werder Bremen'e ümit verdi... 
</HEADLINE>
<TEXT>

     Sakatlığı sona eren ve UEFA Kupası öncesi düzenlenen ''UI CUP 2003'' adlı ara turnuvanın yarı final karşılaşmasında Avusturya'nın FC Superfund takımına karşı ilk kez Werder Bremen formasıyla sahaya çıkan milli futbolcu Ümit Davala, gelecek için ümit verdi. 
     Teknik Direktör Thomas Schaaf, ilk kez Werder Bremen'in ilk onbirinde yer verdiği Ümit'i, karşılaşmanın ilk yarısında oynattı. 
     Werder Bremen Menajeri Klaus Allofs, Ümit'in futbolunun genel olarak beğenildiğini belirterek, ''Bu Davala'nın, sakatlığı sonucu geçirdiği ameliyattan sonra oynadığı ilk maçıydı. Yine de oyunuyla takımda gerekli olduğunu ortaya koydu. Gayretli olması bizi sevindirdi'' dedi. 
     Galatasaray'dan transfer edilen Ümit ise sakatlığının ardından 1 haftalık kısa bir çalışmadan sonra önemli bir karşılaşmada yer almasının kendisi için de sürpriz olduğunu belirterek, ''Ağrılarım yoktu, ancak fizik ve kondisyon olarak pek hazır değildim. Yakın zamanda bu sorunların da ortadan kalkacağına inanıyorum'' diye konuştu. 
     Rövanş maçında kendi sahasında FC Superfund ile oynadığı karşılaşmayı 1-1 berabere bitiren Werder Bremen, ilk karşılaşmada aldığı 4-0'lık yenilgiden dolayı 5. kez katıldığı turnuvadan elendi. 
     
</TEXT>
</DOC>
