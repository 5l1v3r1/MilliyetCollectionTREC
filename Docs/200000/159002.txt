<DOC>
<DOCNO> 159002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun27.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya basını "Türkiye zaferi kutluyor İngiltere üzgün" 
</HEADLINE>
<TEXT>

     48. Eurovision Şarkı Yarışması'nda Türkiye'nin birinciliğinin dış basındaki yankıları sürüyor. 
     Avusturya'da yayımlanan Kurrier gazetesi, ''Türkiye zaferi kutluyor, İngiltere üzgün'' ifadesini kullandı. ''Türkiye'nin başarısının bir de siyasi boyutu olduğunu'' ileri süren gazete, bu iddiasına kanıt olarak da ''Kıbrıs Rum kesiminin 8 puan, Yunanistan'ın ise 7 puan vermesini'' gösterdi. 
     Sertab Erener'in başarısının Türkiye'de geniş çapta kutlandığını belirten gazete, Cumhurbaşkanı Ahmet Necdet Sezer'in de sanatçıyı kutladığını anımsattı. 
     Kurier gazetesi, birinciliğin, şarkının İngilizce olmasına ilişkin tartışmaları da kısa sürede unutturduğunu kaydetti. 
     Yarışmada Avusturya'yı temsil eden Alf Poier'in görüşlerine de yer veren gazete, altıncı olmanın Avusturya'nın son 14 yılda aldığı en iyi derece olduğunu, bununla birlikte Poier'in bunu bir başarı olarak kabul etmediğini, Avusturya'nın kaybettiği şeklinde değerlendirdiğini belirtti. 
     Sertab Erener'in başarısına dil uzatan Poier, ''Kazanan şarkı zavallılığın bir kanıtı. Avrupa'nın ahmaklığını ve zevksizliğini gösteriyor'' diye konuştu. 
     
</TEXT>
</DOC>
