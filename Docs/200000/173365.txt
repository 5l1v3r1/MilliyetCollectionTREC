<DOC>
<DOCNO> 173365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur14.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki patlama, diğer eylemlerle benzerlik taşıyor... 
</HEADLINE>
<TEXT>

     Ankara Valisi Yahya Gür, Adalet Bakanlığı Hakim ve Savcı Adayları Eğitim Merkezi'nde meydana gelen patlamanın başkentteki bu tür diğer eylemlerle ilgisinin araştırıldığını, benzerlikler bulunduğunu kaydetti. 
     Vali Gür, emekli polis müfettişi Mustafa Arı'nın cenazesine katılmak üzere geldiği Hacı Bayram Camii'nde, gazetecilerin sorularını yanıtladı. 
     Gür, patlama sonrası yaralanan 17 polis memurunun sağlık durumlarının iyi olduğunu belirtti. 
     Ankara Üniversitesi Tıp Fakültesi İbni Sina Hastanesi'nde tedavi gören Komiser Erol Gültekin'in işaret ve orta parmağının dikildiğini, ancak serçe ve küçük parmağının dikilemediğini bildiren Gür, Gültekin'in, üç parmağıyla elini kullanabilecek durumda olduğunu ifade etti. 
     Gözlerinden yaralanan ve Gülhane Askeri Tıp Akademisi'nde GATA tedavi altına alınan 2 polis memurunun da iyi olduğunu kaydeden Gür, bu kişilerin tamamen görebileceklerini kaydetti. 
     Gür, yaralanan polislerin yarısının kaldırıldıkları hastanelerden taburcu olduklarını ve tedavileri devam edenlerin hayati tehlikelerinin bulunmadığını söyledi. 
     Bir soru üzerine Gür, patlamayı sol bir örgütün üstlendiğini belirtti. 
     ''Olayın Ankara'daki bu tür diğer eylemlerle bir ilgisi var mı '' sorusuna karşılık da Vali Gür, ''Araştırılıyor. Henüz araştırma sonuçlanmadığı için bir şey diyemeyeceğim ama benzerlikler var'' dedi. 
     
</TEXT>
</DOC>
