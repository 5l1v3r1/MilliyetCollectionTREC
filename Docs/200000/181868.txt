<DOC>
<DOCNO> 181868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yıldırım "ABD, Irak'a Türk askeri konusunda iyimser.." 
</HEADLINE>
<TEXT>

     Ulaştırma Bakanı Binali Yıldırım, ABD Ulaştırma Bakanı Norman Mineta'nın, kendisine ABD'nin Türkiye'nin Irak'a asker göndermesiyle ilgili ''iyimser beklenti içinde'' olduğunu söylediğini bildirdi. 
     Uçuş Emniyeti ve Havacılık Güvenliği zirvesi için ABD'nin Başkenti Washington'da bulunan Ulaştırma Bakanı Yıldırım, Türk gazeteciler için basın toplantısı düzenledi. Mineta ile görüşmesinde, Türk-Amerikan ilişkilerindeki sıkıntının, Mart ayındaki tezkereden bu yana geçen aylarda artık yerini karşılıklı güvene bıraktığı konusunda mutabık kaldıklarını anlatan Yıldırım, Mineta'nın, Türkiye'nin bölgeye asker göndermesi için ''iyimser beklentide'' olduklarını söylediğini anlattı. 
     Yıldırım, bu görüşmede, bölgede ABD ile Türkiye'nin işbirliğinin çok net ortaya çıktığını, tereddütlerin bir kenara bırakılıp yol alınması gerektiğini anlattığını söyledi. Yıldırım, 1 Mart tezkeresiyle kıyaslanınca, asker gönderme konusunda bugünkü şartların değiştiğini anlatarak, ''O zaman savaş vardı, şimdi insanların ölmemesi çabası var. Mineta ile görüşmemizde, Meclisin farklı değerlendirme içinde olacağını ifade ettik. ABD'nin de 1. tezkere öncesi hatalardan ders alması gerektiğini belirttik'' dedi. 
     Bakan Yıldırım, ''Amerikalı Bakan 1 Mart tezkeresiyle ilgili bana demokrasi, demokrasi dedik. Türkiye demokrasinin gereğini yapınca hazmedemedik. En büyük hatamız bu dedi'' diye konuştu. 
     Binali Yıldırım, bölgede olan gelişmeler için Türkiye'nin, ''ne olursa olsun, bizi ilgilendirmez'' diyemeyeceğini, sorumluluk sahibi herkesin bunu idrak ettiğini kaydetti. 
     Irak'a asker gönderme konusunda kişisel görüşünün sorulması üzerine Bakan Yıldırım, ''1 Mart'tan beri şartların çok değiştiğini düşünüyorum. Tezkere öncesi ABD ve Türkiye gereksiz, münferit açıklamalara girmezse, Türkiye açısından da hayırlı olsun diyelim'' ifadesini kullandı. 
     Asker gönderme kararının Meclis'ten geçmemesi durumuna ilişkin bir soru üzerine Yıldırım, varsayımlar üzerine konuşmanın doğru olmayacağı yanıtını verdi. Yıldırım, hükümetin bu konudaki niyetini ortaya koyduğunu, konunun Meclis gündemine geleceğini belirterek, ''herkes Meclist'en çıkacak sonuca razı olacak'' dedi. Bakan Yıldırım, ''kararı biz garanti geçiririz demek doğru olmaz'' diye konuştu. Binali Yıldırım, ''asker gönderme konusunun Meclis'ten geçmemesi durumunda tabii güllük gülistanlık olmaz. Ama benim izlenimim, ABD ders çıkarmış. Aynı şekilde biz de dikkatli davranmalıyız'' dedi. 
     ABD Temsilciler Meclisi çoğunluk lideri yardımcısı Roy Blunt ile de, karşı taraftan gelen talep üzerine bir görüşme yaptığını anlatan Yıldırım, bu görüşmede de, Türkiye'nin Irak'a asker gönderme konusunun ele alındığına işaret etti. 
     Yıldırım, ''iki ülke ilişkileri ve Türkiye'nin bölgeye asker göndermesi, birinci derecede önemli görünüyor. Bu görüşmede de görüşlerimizi aktardık'' dedi. 
     
</TEXT>
</DOC>
