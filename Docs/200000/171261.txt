<DOC>
<DOCNO> 171261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/ekonomi/eko06.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BİT'lerin ihale engeli kalkıyor 
</HEADLINE>
<TEXT>

   İhale Kanunu'nda değişiklik yapan tasarıya göre, İhale Kurulu Sayıştay'ın emrine verilirken, BİT'ler de kendi belediyelerinin ihalelerine katılabilecekler 
   SEÇKİN ÜREY Ankara 
   
   Dün TBMM Bayındırlık Komisyonu'nda görüşülen Kamu İhale Kanunu'nda değişiklik yapan tasarı, Kamu İhale Kurulu'nu doğrudan Sayıştay'ın kontrolüne verdi. Belediye İktisadi Teşekkülleri'nin BİT kendi belediyelerinin ihalelerine girmelerinin önü açıldı. 
   AKP hükümeti, iktidara geldiğinden bu yana ihale sisteminde yapmak istediği değişiklikleri üstü kapalı bir biçimde getirdi. Emanet usulü, keşif artışı, pazarlık usulünün temel ihale usulü olması ve KİT'lerin tamamen sistem dışı kalması uygulamaları, adları verilmeden söz konusu tasarıda yer aldı. Tasarıyla hükümetin üst kurulların Sayıştay denetimine tabi olması isteği, Sayıştay'ın doğrudan "onay merciine" dönüşmesiyle ilk defa Kamu İhale Kurulu'nda gerçekleşti. Tasarıyla idarelerin bünyesindeki vakıf, dernek, birlik, sandık gibi k r amacı taşımayan kuruluşlar ile bu kuruluşların ortak oldukları şirketlerin idarenin açtığı ihaleye katılmaları yasaklandı. Ancak, idarelerin kendi kurdukları veya ortak oldukları şirketlerin ihaleye katılamayacağına ilişkin bir düzenleme yapılmadı. Böylelikle, BİT'lerin kendi belediyelerinin ihalelerine katılamayacağına ilişkin mevcut düzenleme dolaylı olarak kaldırıldı. 
   
   Tasarıyla getirilecek düzenlemeler    Enerji, su ve telekomünikasyon alanındaki KİT'ler kapsam dışına çıkarıldı. Kanuna tabi olan KİT'lerin de 2 trilyona kadar olan alımları kapsam dışında kaldı. Tasarıyla İhale Kanunu'na, "Makine ve işgücü unsurlarının kısmen idarece karşılandığı veya halk katkısının söz konusu olduğu yapım işlerinde ihtiyaç duyulan alımlar kısımlar halinde ihale edilebilir" ibaresi eklendi. "İhale dokümanında aksi belirtilmedikçe sözleşmelerin notere onaylatılması zorunlu değildir" hükmü geldi. Mevcut kanunda haklarında kamu davası açılmasına karar verilen idare görevlilerinin ihale komisyonlarında görev alamayacakları düzenlemesi bulunuyor. Tasarıda ise sadece yargılama sonucunda hüküm giyenler için geçerli oldu. 
   
</TEXT>
</DOC>
