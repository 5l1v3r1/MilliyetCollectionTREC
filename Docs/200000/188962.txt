<DOC>
<DOCNO> 188962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/altan.html </URL>
<DATE> 2003/10/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bam... Bum... Bom... Vay benim köse sakalım 
</HEADLINE>
<TEXT>

   
   Açık denizleri kullanmaktan uzak kaldığı için, ne kadar özense de bir türlü çağıyla bütünleşememiş bir ülkede "yerel"den "evrensel"e geçmenin zorlukları ortada... 
   Aşırı "yerel"lik ise, 21. yüzyılla tümden bağdaşmayacak gibi... 
   Rusya ve ABD'den sonra, nihayet Çin de insanlı bir füze gönderdi uzaya. Ay'da arsa alanların ise sayısı 2 milyona çıkmış. 
   21. yüzyıl, dünyamızda yaşayan toplumlardan bazılarının elini, bazılarının da canını çoktan sıkmaya başladı bile. Biz yine ikinciler arasında görünüyoruz şimdilik. 
   
   Bağdat Büyükelçiliğimizin önünde patlayan canlı bomba. Ve çeşitli yorumlar, çeşitli görüşler, çeşitli değerlendirmeler... 
   Nedense kimsenin aklına, önümüzdeki yılın sonunda ABD'de yapılacak "başkanlık" seçimlerinde, muhalefetteki Demokratların aday adayı, eski NATO Başkomutanı Em. Org. Clark'la görüşmek gelmiyor. 
   Oysa insan, doğrusu merak ediyor Ankara'nın Irak konusunda Başkan Bush'la yaptığı askeri anlaşmaları, Em. Org. Clark'ın nasıl değerlendirdiğini. 
   
   Keşke II. Mahmut da sağ olsaydı da, bir de onun görüşlerini alabilseydik. 
   Çünkü o da çok uğraşmış, ama bir türlü barış ve istikrarı sağlayamamıştı ne Balkanlar'da, ne Arap dünyasında. 
   Hatta Mısır'daki Valisi Kavalalı Mehmet Ali Paşa da, kendisine başkaldırmış 140 bin kişilik Yeniçeri ordusunun tümden katledilip - ki "hayırlı vaka" diye etiketlendirilmiştir tarihte - yok edilmesinden sonra kurulan, "Asakir - i Mansure - i Muhammediye"yi, Nizip'te bir güzel yenmişti. 
   Zavallı II. Mahmut, kendi Mısır Valisi'ne karşı, Romonov'ların yönetimindeki Rusya'yla, "Hünkar İskelesi Antlaşması"nı yapmak zorunda bile kalmıştı. 
   
   Ne yazık ki, İttihatçıların uzantısında Cumhuriyet dönemi de "tarih"i, eksisi artısıyla analitik bir analiz laboratuvarı olarak kullanmak yerine genç kuşaklara karşı bir propaganda aracı olarak kullandı. 
   I. Dünya Savaşı sırasında da, Osmanlı egemenliğindeki Arap dünyası, yine büyük bir sorun olmuştu. Hicaz Şerifi, Osmanlı aleyhinde harekete geçmişti. 
   Mehmet Akif de, Türk - Arap zıtlaşmasını gevşetmek için şu dizeleri yazıyordu o tarihlerde 
   Türk, Arapsız yaşamaz, kim ki yaşar der, delidir. 
   Arabın Türk ise, hem sağ gözü, hem sağ elidir. 
   
   Mısır Valisi Kavalalı Mehmet Ali Paşa'nın başkaldırısından sonra, özerkleşen Mısır vilayetinin yöneticilerine, Farsça "hükümdar, prens" anlamına gelen "hıdiv" unvanının verilmesi resmileşti. 
   II. Abdülhamit döneminde, hıdivlere Dalaman, Köyceğiz ve dolayları ihsan edilmişti sulak tarlalarda pamuk yetiştirmeleri için... 
   Hıdivler de, Etiyopya'dan, Sudan'dan bir yığın Afrikalı işçi getirmişlerdi Köyceğiz ve dolaylarına. Hıdiv II. Abbas Hilmi Paşa, pamuk üretiminden vazgeçince de Afrikalı aileler bir daha dönemediler ülkelerine... 
   Şimdi Köyceğiz'de, Afrika kökenli ailelerin torun torunları ve onların da çocukları hepimizin yakın dostları. Evlendiklerinde, çocukları bazen esmerce, bazen siyah doğuyorlar... 
   
   Açık denizlerin kullanımıyla 5 yüzyılda gelişen ve artık uzay çağını da başlatan modern teknoloji, çok hızlı değiştirmede yer küresindeki düzen ve yaşamları... 
   Oligarşik bir statükoya aşırı kilitlenmiş Türkiye de, ister istemez değişecek... 
   Değişecek değişmesine de bu değişim, bilemeyiz kimlere nelere mal olacak 
   Şayet Türkiye'nin de, 21. yüzyılla kolayca el sıkışacak evrensel kadroları bulunsaydı ne "yaşam kalitesi" açısından 175 ülke arasında 96. basamağa düşerdik ne yolsuzluk, rüşvet, kokuşmuşluk açısından 135 ülke arasında 77'nciliğe... 
   
   Nedense Soğuk Savaş'ın bitimine dek "terör", bugünkü kadar güncelleşmemiş ve ön plana çıkmamıştı. 
   Terör eylemlerinin gerek silah, gerek para kaynakları gerçekten hiç bilinmiyor mu 
   Silah üreten fabrikalar da bellidir, ürettikleri silahların ne karşılığında, kimlere verildiği de... 
   Bir türlü saydam bir berraklık gelmiyor bu konuya... Elbet bir gün gelir. 
   
   Henüz daha, vurma, kırma, öldürme ve siyasal egemenlik kavgaları "karlı"ymış gibi görünmede. Gelecek zaman içinde - tıpkı Avrupa Birliği'nde olduğu gibi - "karlı" olmaktan çıkmaya başladığı zaman, evrenselleşme dönemi de iyice hızlanacak... 
   Hele Türkiye'de de, yılda 20 milyar dolarlık bir global sermaye yatırımı başlasın ve yılda 900 milyar dolar ödenen silah sektörünün, her türlü kanlı bela ve yoksulluğun temel nedeni olduğu, gitgide daha çok berraklaşsın... 
   
   Irak'a istikrarı, huzuru ve kalkınmayı sağlamak için gideceğiz... 
   Şimdiden muhalefet, başladı bile ünlü bir atasözünü mırıldanmaya 
   - Kelin ilacı olsa, kendi başına sürerdi. 
   
      
   
</TEXT>
</DOC>
