<DOC>
<DOCNO> 151183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/soneko01.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV bazı mal ve hizmetlerde iniyor... 
</HEADLINE>
<TEXT>

     Maliye Bakanlığı, bazı mal ve hizmetlerdeki katma değer vergisi oranlarında indirime hazırlanıyor. 
     Edinilen bilgiye göre, KDV oranlarına ilişkin taslakta cenaze hizmetleri, biyolojik serumlar, kan ve kan komponantındaki KDV oranı yüzde 18'den yüzde 1'e indiriliyor. Söz konusu düzenlemede insani gıda olarak kullanılan mamalar ile anti serum ve aşılardaki KDV oranı da yüzde 18'den yüzde 8'e çekiliyor. 
     Bu arada Sağlık Bakanlığı, kan, anti serum ve aşılarla birlikte ilaçtaki yüzde 18'lik KDV'nin de yüzde 8'e indirilmesi talebinde bulundu. 
     Öte yandan, kamudan özel sektöre pek çok kuruluş, diğer bazı mal ve hizmetlerden alınan KDV'lerin de düşürülmesini istedi. 
     Sütteki KDV'nin yüzde 8'den 1'e, iplikteki KDV'nin yüzde 18'den 1'e, kumaşta yüzde 8'e çekilmesi bulunurken, turizmde yüzde 18 olan KDV'nin sıfırlanması, kuru sebzeciler yüzde 18'lik KDV'nin 1'e, özel okullardaki yüzde 8'lik KDV'nin yüzde 1'e indirilmesi, yüzde 8 KDV'ye tabi kitaptan hiç vergi alınmaması, sanayide kullanılan elektrik ve akaryakıt ürünlerine indirimli KDV uygulanması da talepler arasında yeralıyor. 
     IMF'nin ise şu aşamada vergi gelirlerinde azalmaya yolaçacak bir vergi düzenlemesine sıcak bakmadığı vurgulanıyor. 
     





</TEXT>
</DOC>
