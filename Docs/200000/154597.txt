<DOC>
<DOCNO> 154597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko08.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de levrek bereketi... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de istavritle başlayıp hamsi ile devam eden bol balık avının, levrek ile sürdüğünü söyledi. 
     Kalafat, son günlerde kıyı balıkçıların çok miktarda avladığı levrek balığının, balıkçıları hem şaşırttığını, hem de yüzlerini güldürdüğünü ifade etti. 
     Levreğin Karadeniz'de nesli tükenen balıklardan birisi olduğunu anımsatan Kalafat, 3-4 yıl öncesine kadar Karadeniz'de 'nesli tükendi' denilen bu balığın son zamanlarda kıyı balıkçıları tarafından avlanmasının sevindirici olduğunu ifade etti. 
     Kalafat, Karadeniz sahil yolu çalışmalarıyla denize yapılan dolguların levrek balığına kıyılarda güvenli yuvalar oluşturduğunu kaydederek, şöyle konuştu 
     ''Balıkçılar da başta olmak üzere hemen hemen her kesimin tepkisine neden olan ve birçok yerde deniz dolgusu şeklinde yapılan Karadeniz sahil yolu, sadece levrek balıklarına yaradı. Sahil yolu, balıkçıların doğal limanlarının yıkılmasına neden olurken, dolgular kıyılarda levrek balıkları için yuvalar oluşturdu. Karadeniz'de levrek balığının tekrar bollaşacağına inanıyoruz. Yeterki balıkçılarımız avlanma kurallarına uysun, bilinçli avcılık yapsın, bu balığı yumurta dökme zamanı avlamasın.'' Ağırlıkları 1 ila 10 kilogram arasında olan levrek balığının kilogramı, balıkçı tezgahları ve manavlarda 12 ila 15 milyon lira arası değişen fiyattan satışa sunuluyor. Levreğin, pahalı oluşu nedeniyle daha çok lüks lokantalara satıldığı belirtiliyor. 
     
</TEXT>
</DOC>
