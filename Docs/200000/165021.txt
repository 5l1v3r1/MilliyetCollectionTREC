<DOC>
<DOCNO> 165021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur31.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın başvurusu ile Uzan hakkında soruşturma açıldı 
</HEADLINE>
<TEXT>

     Başbakan Recep Tayyip Erdoğan'ın, Genç Parti GP Genel Başkanı Cem Uzan hakkında avukatları aracılığıyla bulunduğu suç duyurusunun ardından soruşturmanın başlatıldığı bildirildi. 
     Bursa Cumhuriyet Başsavcısı Emin Özler, gazetecilere yaptığı açıklamada, Başbakan Erdoğan ile AK Parti Genel Merkezi'nin avukatları Necmettin Aydın ve Nevzat Er tarafından GP Genel Başkanı Cem Uzan, Star TV ve Kanal 6 hakkında yapılan suç duyurusuyla ilgili savcılık soruşturmasının açıldığını söyledi. 
     Özler, Uzan'ın 13 Haziran'da Bursa mitinginde Başbakan Erdoğan ve hükümetle ilgili yaptığı konuşmalarından dolayı TCK'nın 159. maddesi uyarınca soruşturma açmak için Adalet Bakanlığı'ndan alınan iznin de, henüz kendilerine ulaşmadığını bildirdi. 
     Adalet Bakanlığı'nın bu izni verdiğini belirten Özler, dosyanın kendilerine ulaşmasının ardından, gerekli soruşturmanın başlatılacağını kaydetti. 
     Başbakan Erdoğan'ın avukatları aracılığıyla suç duyurusunda bulunmasının ardından başlatılan soruşturma sonucu, Uzan hakkında TCK'nın 480, 482 ve 273'üncü maddeleri uyarınca, ''hakaret'', ''sövme'' ve ''memur aleyhine sıfat ve hizmetlerinden dolayı cürüm işlemek'' suçlarından dava açılabilecek. 
     Uzan, Bursa mitingindeki konuşmasında suç unsuru bulunması halinde de, TCK'nın 159. maddesini içeren, ''Türklüğü, Cumhuriyet'i, Büyük Millet Meclisi'ni, hükümetin manevi şahsiyetini, bakanlıkları, devletin askeri ve emniyet muhafaza şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevi şahsiyetini alenen tahkir ve tezyif'' suçundan yargılanabilecek. 
     
</TEXT>
</DOC>
