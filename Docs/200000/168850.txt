<DOC>
<DOCNO> 168850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko07.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yemeğe en fazla ne kadar verirsiniz 
</HEADLINE>
<TEXT>

Dünyanın en pahalı öğle yemeği 350 milyar lira. Dünyanın ikinci zengini Buffet ile öğle yemeği açık artırmada bu fiyatla alıcı buldu 
     Dışarıda bir öğle yemeği için ne kadar ödemeyi göze alabilirsiniz sorusuna en pahalı cevabı kimliğinin açıklanmasını istemeyen bir zengin verdi. Dünyanın en zengin insanlarından biri olan Berkshire Hathaway firmasının sahibi Warren Buffet'la aynı masayı paylaşmanın maliyeti 350 milyar lira. 30 milyar dolardan daha fazla bir servete sahip olan Buffet, bir hayır kuruluşu için öğle yemeğine katılmayı kabul etti. 
     
     Açık artırma 250 bin dolarla bitti 
     Açık artırmada, kimliği açıklanmayan bir kişi, bu onura ya da fırsata sahip olabilmek için 250 bin dolar 350 milyar lira ödemeyi kabul etti. Açık artırmayı kazanan kişi, 24 Mayıs 2004 tarihinde New York'ta milyarder işadamı ile bir öğle yemeğine hak kazandı. 250 bin dolarlık öğle yemeği açık artırmayı düzenleyen Glide Vakfı tarafından, evsiz, işsiz ve yoksullara yardım için kullanılacak. Buffet'ın şirketleri arasında CocaCola, American Express ve Gillette gibi büyük markalar var. 
     

</TEXT>
</DOC>
