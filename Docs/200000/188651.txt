<DOC>
<DOCNO> 188651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/dunya/adun.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçiliğimiz bombalandı 
</HEADLINE>
<TEXT>

   Bağdat Büyükelçiliğimize intihar saldırısı düzenlendi. ABD, olayda saldırganın öldüğünü, iki kişinin yaralandığını açıklarken, görgü tanıkları iki kişinin öldüğünü, 19 kişinin de yaralı olduğunu söyledi 
      DIŞ HABERLER SERVİSİ 

   
   Türkiye Büyük Millet Meclisi'nin TBMM Irak'a asker gönderilmesine ilişkin olarak hükümete yetki veren tezkereyi kabul etmesinden bir hafta sonra, Türkiye'nin Bağdat Büyükelçiliği'ne dün öğleden sonra bombalı saldırı düzenlendi. Amerikan askeri yetkilileri, saldırganın öldüğünü, iki kişinin yaralandığını açıklarken, görgü tanıkları, olayda saldırganla birlikte iki kişinin öldüğünü, 19 yaralı olduğunu öne sürdüler. 
   İngiliz Reuters ve Amerikan AP ajansları, elçiliğimize yönelik saldırıyı "Elçilik önünde patlama" diye duyurdu, Fransız AFP ajansı "intihar saldırısı" nitelemesi yaptı. 
   Saldırıdan hemen sonra elçilik binasının bulunduğu bölgeyi dikenli tellerle çevreleyerek kimseyi olay yerine yaklaştırmayan ABD askerleri ile Iraklı görgü tanıklarının ifadelerine dayanan AFP, saldırının bomba yüklü mavi Chevrolet marka bir otomobilin elçilik binası yakınında havaya uçmasıyla gerçekleştiğini bildirdi. AFP, güçlü patlama dolayısıyla elçilik binasının camlarının kırıldığını, bahçe duvarının bir bölümünün yıkıldığını duyurdu. 
   Amerikalı yetkililer, saldırıda 1 kişinin öldüğünü, 2 kişinin yaralandığını açıkladı. Askeri sözcü Albay Peter Mansur, ölen kişinin aracın sürücüsü olduğunu, yaralıların ise büyükelçilik görevlisi olduğunu belirtti. Olayla ilgili olarak Irak polisi ve Amerikan Federal Soruşturma Bürosu FBI soruşturma başlattı. 
   Bomba yüklü aracın elçiliğe ulaşmaya çalıştığı sırada aniden infilak ettiğini belirten tanıklara göre olayda sürücünün yanı sıra bir kişi daha öldü, 19 kişi de yaralandı. Bir tanık, 16 kişinin El Kindi Hastanesi'nde tedaviye alındığını belirtti. Patlamadan sonra 50 kişi büyükelçilik binasının arka caddesinde Saddam yanlısı ve Türkiye aleyhtarı sloganlar attı. 
   
   Konsey Başkanı telefonda kınadı    Türk Büyükelçiliği'ne yapılan saldırıyı kınayan Irak Geçici Hükümet Konseyi GYK Başkanı İyad Allavi, bunun terörist bir eylem olduğunu niteledikten sonra sorumluların bulunması için tüm kaynakları seferber edeceklerini bildirdi. 
   İKÖ 10. Dönem toplantıları için bulunduğu Malezya'da, bir grup Türk gazetecinin sorularını telefonla yanıtlayan Allavi, "Bu, dost ve komşumuz olan bir ülkeye yapılan saldırıdır" dedi. Allavi, Bağdat'taki yetkililerin Türk tarafıyla temas halinde olduğunu da söyledi. Saldırının asker gönderme kararı alan Türkiye'ye bir mesaj niteliği taşıyıp taşımadığının sorulması üzerine Allavi, "Böyle olduğunu düşünmüyorum. Bu saldırının amacı Irak'taki mevcut sorunları daha da derinleştirmek" yanıtını verdi. Türk askerinin Irak'a gelmesiyle ilgili bir soru üzerine, görüşmelerin sürdüğünü ve koalisyonla bu konuda henüz bir karara varmadıklarını bildirdi. 
   
   
</TEXT>
</DOC>
