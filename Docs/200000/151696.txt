<DOC>
<DOCNO> 151696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur01.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zırhlı polis aracına ses bombası atıldı... 
</HEADLINE>
<TEXT>

     Alibeyköy'de bir polis merkezi yakınında meydana gelen ve maddi hasara neden olan patlamaya, zırhlı bir polis aracı ile bir polis memuruna ait otomobilin arasına konulan ses bombasının neden olduğu belirlendi. 
     Mısırlı Kavşağı'ndaki Şehit Atıf Ödül Polis Merkezi'nin yaklaşık 10 metre yakınındaki Altun Kardeşler Börek Salonu önünde meydana gelen ve maddi hasara yol açan patlama sonrası, olay yerinde uzman ekiplerce inceleme yapıldı. 
     İncelemeler sonucu, patlamanın, park halindeki zırhlı bir polis aracı ile bir polis memuruna ait olduğu öğrenilen özel otomobilin arasına konulan ses bombasından kaynaklandığı belirlendi. 
     Börek salonu ve bitişiğindeki Nur Kuyumcusu'nda maddi hasara neden olan patlamada, zırhlı polis aracı ile otomobil de de küçük çapta hasar oluştuğu belirtildi. 
     İstanbul Emniyet Müdürü Celalettin Cerrah da patlamanın ardından olay yerine gelerek incelemede bulundu. Polis merkezine girerek buradaki görevlilerden bilgi alan Cerrah, yaklaşık 1 saat kaldığı merkezden çıkışında olaya ilişkin açıklamada bulunmadı. 
     





</TEXT>
</DOC>
