<DOC>
<DOCNO> 171777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yazar/okur.html </URL>
<DATE> 2003/07/26/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Tüpraş'ta Yukos - Oyak beraberliği 
</HEADLINE>
<TEXT>

   
   Hedef büyüktü. Yıl sonunda 4 milyar dolarlık özelleştirme hedefiyle farklılık yaratılacak, bu kez bu iş başarılacaktı. 2003 yılı sonunda 4 milyar dolarlık özelleştirmeden 2.1 milyar dolarlık gelir sağlanacaktı. 
   Start 6 Haziran'da Petkim ile verildi. 
   AK Parti'nin özelleştirme serüveninde sınav başlamıştı. İhaleye çıkıldı, kıyasıya süreceği tahmin edilen yarış bir saatte bitiverdi. 
   Rumeli Holding'e ait Standart Kimya, 605 milyon dolara işi bitirmişti. 242 milyon doları peşin, 363 milyon doları ise 3 eşit taksitte ödeyecekti. Ancak arada işler karıştı. Önce Çukurova ve Kepez, arkasından İmar Bankası operasyonu devreye girince özelleştirmede de farklı yola girildi. 
   Biliyoruz ki bu hafta içinde Petkim'in kaderi belli olacak. 
   Ya yeniden ihaleye çıkılacak. 
   Ya da Rumeli Holding bastıracak. 
   Ankara'dan yansıyan havaya bakılırsa ilk seçenek daha güçlü görünüyor. Çünkü daha önce alıcı gruplara tesisleri göstermeye izin vermeyenler şimdi, "buyrun, gezin" diyorlarmış. 
   
   Petkim'e yabancı talip 
   Üstelik, bir yabancı grup Petkim için özel görüşmeler yapıyormuş 
   Ancak burada durup, özelleştirme süreci için en önemli gösterge olan Tüpraş'a bakacağız. Tüpraş deyince duracağız. Çünkü evimizin en kıymetli parçalarından birisi Tüpraş. 
   Satış fiyatı en fazla tartışma konusu olan Tüpraş'a kimler talip değil mi 
   Yüzde 34'ü halka açık, yüzde 65'i Özelleştirme İdaresi'ne ait. Blok satış yoluyla özelleştirme başladı. 7 Haziran'dan itibaren ilanlarla ihaleye çıkıldı. İhalede son teklif verme tarihi 18 Eylül 2003. İşte ihaleye çıkıldıktan bugüne kadar geçen sürede bize yansıyan bilgi 50 şirket şartname almış. 
   Herkes şartname alabilir. 
   Ama önemli olan bilgi odasına girmek... 
   Buraya girmek için 50 bin dolar yatırmanız gerekiyor.İşte 50 bin dolar yatırıp bilgi odasına girenlerin listesi Yukos - Oyak, Turcas, Aramco, Yukos. 
   Lukoil'den sonra Rusya'nın ikinci büyük petrol şirketi. Üstelik şu sıra Rus hükümetiyle de arası pek iyi değil. 
   Ancak Tüpraş özelleştirmesine büyük önem veriyor. Ve bilgi odasında Oyak ile birlikte hareket ediyor. 
   
   Düşündürücü isimler 
   Yukos ile Oyak'ın beraberliği çok önemli. Bunu diyen biz değiliz, Tüpraş adına pek çok yabancı gruba servis veren yatırım şirketleri. 
   Ancak BP, Shell, Lukoil, Tamoil ve pek çok şirket Tüpraş'la ilgilenirken şimdilik gelen 5 isim düşündürücü. Elbette yerli gruplar da önemli. Onlar ne yapıyor Ona bakacağız, Petrol Ofisi, Koç - Opet bu işle ilgileniyor, biliyoruz. 
   Ancak yabancılar cephesinden bize yansıyan bilgiyi aktaralım. Yabancıların çoğu, Tüpraş bünyesindeki farklı farklı rafinerilere talip olmak istiyorlar. Toptan bir satışı cazip bulmuyorlar. 
   O yüzden şartname olan çoğu şirket 50 bin doları ödemeyip bilgi odasına girmek istemiyor. Zaten, 14 Temmuz'da ABD'ye gidip Tüpraş konusunda yabancı grupların görüşlerini öğrenme fırsatını yakalayan özelleştirmeden Sorumlu Maliye Bakanı Kemal Unakıtan da bunu biliyor. 
   
      
   
</TEXT>
</DOC>
