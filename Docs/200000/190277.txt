<DOC>
<DOCNO> 190277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko05.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, batan bankaları ve BDDK'yı araştıracak 
</HEADLINE>
<TEXT>

   BDDK'nın erken uyarı sistemi geliştirmemesi eleştirilerek, batan bankalarla birlikte araştırılması istendi 
   ANKARA Milliyet 
   
   TBMM Genel Kurulu, hortumlanan bankalar, İmar Bankası, Tarişbank ve Pamukbank ile BDDK hakkında Meclis Araştırması istenen önergeleri kabul etti. Görüşmelerde söz alan milletvekilleri, BDDK'nın İmar Bankası örneğindeki gibi yakından izlediği bankalardaki usülsüzlükleri farketmemesini ve erken uyarı sistemi geliştirmemesini eleştirdi. 
   Başbakan Yardımcısı Abdüllatif Şener, Genel Kurul'da yaptığı açıklamada, İmar Bankası'nda 7.8 katrilyon liranın birden ödenmesi halinde makro ekonomik dengelerin zarar görebileceğini söyledi. Şener, bir ödeme planı belirlendiğini ancak bunun zamanını açıklayamayacağını belirtti ve 5 ve 10 milyar liranın altında mevduatın ödenmesinin makro ekonomik dengeleri daha az etkileyeceğini kaydetti. 
   CHP Mersin Milletvekili Mustafa Özyürek de İmar Bankası'ndaki çifte hesapların önceden ortaya çıkarılabileceğini belirleterek, "Hocalarım yanlış öğretmediyse bu kesinlikle ortaya çıkarılabilirdi. Bu kadar yoğun ters kaydı görünce kuşkulanmaz mısınız Bunlar bizim çok pahalı bir ders" diye konuştu. 
   AKP Milletvekili Ergün Dağcıoğlu da, BDDK'nın işlemlerinin araştırılmasını istedi. Dağcıoğlu, BDDK'nın 150'nin üstünde şirketle Türkiye'nin en büyük KİT'i haline geldiğini anlattı. Dağcıoğlu, yetimin hakkı ile yat, kat alma döneminin kapandığını belirtti. Dağcıoğlu, "Uçak düştü ama kara kutu elimizde. Kazanın nedenini öğrenip önlem almalıyız" dedi. 
   
   Akçakoca gelmedi 
   BDDK Başkanı Engin Akçakoca Meclis'teki görüşmeye katılmadı. Akçakoca'nın yerine Bankalar Yeminli Murakıplar Kurulu Başkanı Mustafa Korhan komisyon sıralarından görüşmeleri takip etti. 
   
   
</TEXT>
</DOC>
