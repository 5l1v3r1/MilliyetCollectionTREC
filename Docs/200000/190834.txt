<DOC>
<DOCNO> 190834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur31.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Pepe "Herkes istediği yeri çöplük olarak kullanamayacak" 
</HEADLINE>
<TEXT>

     Çevre ve Orman Bakanı Osman Pepe, yapılacak yeni düzenlemeyle, herkesin istediği yeri çöplük olarak kullanamayacağını söyledi. 
     Antalya'nın Kumluca İlçesi'ne bağlı Belen Köyü yakınlarında 19 Ağustos'ta çıkan orman yangınında yanan alanların yeniden ağaçlandırma törenine katılan Çevre ve Orman Bakanı Osman Pepe, basın mensuplarının, çöp alanlarının orman yangınlarına etkisiyle ilgili sorusunu yanıtladı. 
     Bakan Pepe, ''Bakanlık olarak, çöp alanlarına yeni bir düzenleme getiriyoruz. Herkes istediği yeri çöplük olarak kullanamayacak. Belediyeler bugüne kadar orman alanlarını çöp dökme yeri olarak kullanıyorlardı. Bunu mutlaka bir disiplin altına almamız lazım'' dedi. 
     Pepe, Burgazada ile aynı gün çıkan Çanakkale Umurbey orman yangınında ve pek çok yerde çöplük alanların olumsuz etkilerini gördüklerine dikkati çekerek, ''Türkiye'nin çağdaş ülke olma noktasında, mutlaka ve mutlaka bu konseptini değiştirmesi lazım. İnsanlar dağ başına istedikleri gibi çöplerini döküp gidememeli. Vahşi depolamadan artık mutlaka geri dönülmeli'' diye konuştu. 
     Manavgat'ta belediyelerin kurduğu birliğe düzenli çöp depolama ve kompost tesisi için yer tahsis ettiklerine de işaret eden Pepe, ''Türkiye'de belediyeler mutlaka kendi aralarında birlikler oluşturarak düzenli çöp depolama alanları oluşturmalı, daha çağdaş bir şekilde düzenli çöp depolama merkezleri kurmalılar'' dedi. 
     Vatandaşlar ile belediyelerin çöplerini uzaklaştırmak için önce orman, deniz ve nehirleri akıllarına getirdiğini anlatan Pepe, bunun uzun vadeli zararlarının maalesef hemen görülemediğini, ancak bunun sonucunun, Burgazada yangınında ortaya çıktığını vurguladı. 
     Çöp vergilerine yeni bir standart kazandırılması gerektiğini de bildiren Bakan Pepe, sözlerini şöyle tamamladı 
     ''Çöp vergilerine yeni bir standart kazandırarak mutlaka yerinde kullanılmasını temin edeceğiz. Türkiye, uzun olmayan bir süre içinde, bütün metropolleri başta olmak üzere il, ilçe ve beldelerinde çevreye saygılı çöp depolama alanlarına sahip olacak. 
     Bazı yerlerde çöplerin dökülüp saçıldığını, çöplerin hemen yanıbaşında birinci sınıf tatil köyleri ve 5 yıldızlı otellerin olduğunu gördük. Bunun bu şekilde sürmesi, ne bize geleceğe dair ümit vaat eder, ne de gelen turistin bir daha oraya gelmesini sağlar. Çöplerin kokusu ve görüntüsü turisti rahatsız eder ve bir daha o bölgeye gelmez. Türkiye'nin bu tabloyu içine sindirmesi mümkün değildir.'' 
     
</TEXT>
</DOC>
