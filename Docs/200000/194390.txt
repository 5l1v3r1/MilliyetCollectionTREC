<DOC>
<DOCNO> 194390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko05.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmarzedelere ödeme gecikebilir 
</HEADLINE>
<TEXT>

     Devlet Bakanı Ali Babacan, İmarzedelere bayramdan önce ödeme yapılması için yasal bir düzenleme gerektiğini, ancak Meclis Plan ve Bütçe Komisyonu'nun bütçe görüşmeleri dolayısıyla yoğun olduğunu, bu nedenle düzenlemenin bayrama yetişmeyebileceğini söyledi. 
     Ekonomiden Sorumlu Devlet Bakanı Ali Babacan, CNN Türk'te ''Cafe Siyaset'' programına katıldı. Babacan, ABD'den gelecek 8.5 milyar dolarlık krediye, meclis onayı gerekip gerekmediği ve bu krediye Türkiye'nin ihtiyacı olup olmadığı sorusuna, 2004 yılı bütçesinin, bu kredi gelmeyecek varsayımına dayanılarak yapıldığını söyledi. Bütçede herhangi bir sıkıntıları olmadığını ama kredinin de gelirse, rahata, rahatlık katacağını ifade eden Bakan, gerek ABD Hazine Bakanı, gerekse ABD Merkez Bankası Başkanı'nın, ''Türkiye ne zaman isterse, krediyi çekebileceğini buna hazır olduklarını söylediklerini'' kaydetti. Babacan, ''Şu anda ne zaman kredi kullanımına ihtiyaç duyarsak o zaman çekeriz. Bir yıllık bir süremiz var'' dedi. Babacan, şöyle konuştu 
     ''Bu bizim talebimiz değildi. ABD Başkanı Bush, Irak savaşı nedeniyle kongreden ek bütçe istedi. Bu ek bütçe içinde, Türkiye'ye de 1 milyar dolarlık hibe verilmesi gündeme geldi. Ya 1 milyar dolarlık hibe ya da kredi olacaktı. İşte 8.5 milyar dolarlık kredi o zaman söz konusu oldu.'' Türkiye'nin borçlanma programına ilişkin bir sorun görmediklerini, geçen Eylül ayında gerçekleştirilen tahvil ihracına büyük ilginin olduğunu belirten Bakan, kısa ve uzun vadeli tahvil ihracında ABD'nin 3 ila 5 puan üzerinde olunduğunu bildirdi. 
     ''Bugünlere 10-12 puanlardan indik. Türkiye uluslararası piyasaların yıldızı olarak görülüyor'' diyen Babacan, Türkiye'nin artık kredi kullanıyor olmaması gerektiğini kaydetti. Borçlanmanın bir hastalık olduğuna işaret eden Bakan, ''IMF'ye ihtiyaç duymadan Türkiye'nin borçlanma durumuna gelip gelmeyeceğine'' ilişkin sorusunu da ''Bakınız, bu yıl 5.7 milyar dolar borçlandık. Hem de 4 milyar dolarını Irak savaşının başladığı dönemde yaptık'' karşılığını verdi. 
     
     IMF İCRA KURULU TOPLANTISI 

     Bir başka soru üzerine, IMF ile 6. Gözden Geçirme çalışmalarının tamamlandığını, niyet mektubunun imzalanarak gönderildiğini hatırlatan Bakan Babacan, bu çerçevede, 3 yıldır ortalıkta kalan Kamu Mali Yönetim Yasa Tasarı, Kamu Reformu Yasa Tasarısı ve Muhasebeyi Umumiye gibi yasaların da meclise sevk edildiğini belirtti. Bakan, şu bilgileri verdi 
     ''Kamu Mali Yönetim Yasa Tasarısı, detayları olan bir yasadır. Şu anda mecliste, 2004 yılı bütçesi görüşülüyor. Bütçenin, komisyonda görüşmesi bittikten sonra, Kamu Mali Yönetim Yasa Tasarısı ele alınacak. Bunu 6. Gözden Geçirme'de de belirttik. Ancak, ille de, şu günde, şu zamanda kanunu çıkarın diye bir madde de yok. Ayrıca, Bankacılık Düzenleme ve Denetleme Kurulu BDDK , emeklilik ve bankacılıkla ilgili, birkaç küçük yasa tasarısı daha var. Bu yasalar meclisten çıktıktan sonra IMF İcra Kurulu o zaman toplanacak.'' 
     
     İMAR MUDİLERİNE ÖDEME BAYRAMA YETİŞMEYEBİLİR 

     Devlet Bakanı Ali Babacan, İmarzedelere bayramdan önce ödeme yapılabilmesi için bir yasal düzenleme gerektiğini, ancak Meclis Plan ve Bütçe Komisyonu'nun bütçe görüşmeleri dolayısıyla yoğun olduğunu, bu nedenle düzenlemenin bayrama yetişmeyebileceğini kaydetti. 
     Ali Babacan, İmarbank mudilerine yapılacak ödemelere ilişkin, yasa tasarısının bir haftadır Başbakanlık'ta beklediği ve bütçe görüşmeleri dolayısıyla Komisyon gündemine getirilemediği açıklamasıyla, ödemelerin bayramdan sonraya kalabileceğinin mesajını verdi. Babacan, yasal düzenlemenin yetişmesi durumunda Hazine'nin nakit açısından bir sorunu bulunmadığını, ayrıca Banka hesaplarının Ziraat Bankası'na aktarıldığını ve hesap cüzdanlarının da çıkarıldığını belirterek, lojistik açıdan da herhangi bir sorun olmayacağını kaydetti. Babacan, "Özel bir durum olduğu için özel bir düzenleme gerekiyor. Sadece yasal düzenlemeyi bekliyoruz" dedi. 
     
     ''BDDK'YA ZARAR VERİLDİ'' 

     ''BDDK'nın nesinden memnun kalınmadı '' yolundaki soruya yanıt veren Babacan, bazı konularda ihtisaslaşma gerektiğini, bankacılıkta yaşanan olayların çözümünde bir saatin bile öneminin olduğunu vurgulayarak, Danıştay'da bir dairenin BDDK'ya ayrılacağını söyledi. Yürütmeyi durdurma kararı alınmadan önce, tarafların dinlenmesi gerektiğini belirten Babacan, üst kurulların bağımsızlığının korunmasından yana olduklarını ancak, işlemeyen yönlerin de giderilmesine inandıklarını bildirdi. Babacan, İmar Bankası olayının, BDDK'ya zarar verdiğine işaret etti. 
     İmar Bankası'nda çifte hesap sistemine 1992 yılında bilgisayar sistemiyle geçildiğine dikkati çekerek, ''Nasıl oldu da yakalanamadılar'' diye soran Babacan, İmar Bankası'nda çifte hesap çıktıktan sonra, BDDK Başkanı Engin Akçakoca'nın ayrılmak istediğini açıkladı. O sırada sıkıntılı bir durum bulunduğunu, daha sonra ayrılmasının doğru olacağını ifade ettiklerini anlatan Babacan, ''Ödeme planı kesinleştikten sonra, Engin bey istifa etti'' diye konuştu. 
     
     TEKEL'İN ÖZELLEŞTİRİLMESİ 

     Devlet Bakanı Ali Babacan, Tekel'in özelleştirilmesine ilişkin olarak da şu bilgileri verdi 
     ''Tekel ile ilgili konuda sürecin tam ortasındayız. Bu konuda şu anda bir şey söylemek doğru olmaz. Özelleştirme konusunu Doğu Bloğu bitirdi. Ben, uluslararası toplantılarda, şu özelleştirmeyi yapacağız demeye çekiniyorum. Çünkü, siz o kuruluşu özelleştirmemiş miydiniz deniyor. Tekel'in özelleştirilmesinde, değerleme konusu çok önemli. Basında, Tekel ile ilgili çok rakam veriliyor. Bu, sürece zarar veriyor. Bunlar büyük alışverişlerdir.'' 
     
</TEXT>
</DOC>
