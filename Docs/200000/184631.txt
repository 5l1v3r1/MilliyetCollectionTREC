<DOC>
<DOCNO> 184631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur15.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksici, ceza kesmek isteyen polisi satırla kovaladı... 
</HEADLINE>
<TEXT>

     Küçükesat'ta kural ihlali yapan taksi sürücüsü ceza kesmek isteyen trafik polisine satırla saldırdı. 
     Emniyet yetkililerinden alınan bilgiye göre Esat Caddesi üzerinde trafik akışını engelleyerek trafik kuralını ihlal eden 06 T 3447 plakalı taksinin sürücüsü Necip S'ye Trafik Şube Müdürlüğü'nde görevli polis memuru Ahmet İ. ceza uygulamak istedi. 
     Taksi sürücüsü Necip S, ceza uygulanırsa 100 puanı dolduracağını ifade ederek trafik polisinden işlem yapmamasını istedi. Trafik polisinin ehliyet ve ruhsatını istemesi üzerine arabadan inen Necip S. satırla polis memuruna saldırdı. Vatandaşların araya girmesi üzerine polis memuru yara almadan kurtulurken, olay yerine gelen Küçükesat Karakolu ekipleri taksi sürücüsünü gözaltına aldı. 
     Bu arada Etlik Atadan Caddesi üzerinde bulunan Galip Erdem Parkı'nda parça tesirli bir el bombası bulundu. 
     Park görevlisi bekçinin polisi araması üzerine olay yerine gelen bomba imha ekipleri pimi çekilmemiş olan ve patlamaya hazır durumdaki bombayı incelemek üzere Ankara Emniyet Müdürlüğüne götürdüler. 
     
</TEXT>
</DOC>
