<DOC>
<DOCNO> 167531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur26.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den ABD iddialarına yanıt ''İnandırıcı değil saçma şeyler'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Amerikan yetkililerinin de otoritelerinin de, Kuzey Irak'taki Türk timinden haberleri olduğunu belirterek, ''Birkaç saat önce Silopi'de bulunan kuvvetlerimizin komutanı Tümgeneralimiz, Dışişleri Büyükelçimiz ve yanlarındaki bir heyetle Süleymaniye'ye hareket etmişlerdir'' dedi. 
     Gül, Kayseri Lisesi'nde düzenlenen tören öncesi, gazetecilere, Irak'ta Türk askerlerinin gözaltına alınması konusunda bilgi verdi. Kuzey Irak'ta bulunan timin, 7 yıl kadar önce Barzani ve Talabani kuvvetleri savaşırken, onların arasını bulmak için bölgeye gittiğini kaydetti. 
     Timin, aynı zamanda izleme görevi için Kuzey Irak'a gittiğini ifade eden Gül, şunları söyledi 
     ''Amerikan yetkililerinin de otoritelerinin de o timimizden haberi vardı. Dün öğrendiğimiz kadarıyla 100-150 civarında Amerikan askeri 12 kişilik timimizin bulunduğu binayı sarmış, daha sonra askerlerimizi gözaltına almış ve arama yaparken de içeriye epeyce zarar vermişlerdir. Bunu öğrenir öğrenmez, gerek Washington gerekse Ankara nezdinde en üst düzeyde temaslara geçtik ve böyle bir muamelenin kabul edilemeyeceğini söyledik. Dün gece de Amerikan Dışişleri Bakanı Colin Powell'ı aradım. Ona da böyle bir şeyin kabul edilemez olduğunu ve bir an önce bu işin bitmesi gerektiğini söyledim. Bu gerçekten üzücüdür. Hiç olmaması gereken bir işti. Ama ne yazık ki böyle bir şey olmuştur.'' 
     
     TÜRK HEYETİ SÜLEYMANİYE'YE HAREKET ETTİ 

     Gelişmelerin yerinde incelenmesi için bölgeye heyet gönderildiğini belirten Gül, şöyle devam etti 
     ''Birkaç saat önce Silopi'de bulunan kuvvetlerimizin komutanı Tümgeneralimiz, Dışişleri Büyükelçimiz ve yanlarındaki bir heyetle Süleymaniye'ye hareket etmişlerdir. Meseleyi yerinde görmek için. Ümit ediyoruz ki, bu kısa zamanda bitecektir. Bize verilen bilgi, Amerikalılar'ın da en üst düzeyde bu konuyla ilgilendiği yönünde. Türk-Amerikan dostluğu yıllara dayanmıştır. İki müttefik arasında bu tip tatsız olayların faydası yoktur. İnancım odur ki, bu çok mahalli bir olaydır. Şu anda bize gelen bilgilere göre de böyledir. Kısa sürede biteceğini ümit ediyorum.'' 
     
     KERKÜK VALİSİ'NE SUİKAST SÖYLENTİSİ 

     Gazetecilerin, ''Amerikalılar'ın, Kerkük Valisi'ne suikast düzenleneceği yönünde iddiaları var. Bu konudaki düşünceleriniz'' şeklindeki bir sorusuna Gül, şu yanıtı verdi 
     ''Bunların hiçbirisi inandırıcı değil, saçma şeylerdir. Öyle şey söz konusu olmaz. Türkiye, Irak'ın istikrara kavuşması için uğraşıyor. Irak'ın istikrarsızlığı için uğraşmıyor. Hele hele Türk Silahlı Kuvvetleri mensuplarının, orada görev yapan timlerimizin böyle bir şeye kalkışmaları, böyle bir işin içinde olmaları hiç mümkün değildir. Irak'ın bir an önce istikrara kavuşması, savaş sonrası her şeyin normal olması için büyük çaba gösteren ülke olarak söylenen şey mantıklı değildir, doğru değildir.'' ABD Dışişleri Bakanı Powell'ın bu olaya nasıl tepki gösterdiği yönündeki soruya Gül, ''Tabi üzüldüğünü söyledi ve gerekli her şeyi yapacağını, takip edeceğini söyledi. Gördüğümüz kadarıyla da takip ediyorlar. Bir an önce neticelenmesini bekliyoruz'' yanıtını verdi. 
     Irak halkının bu olaydan ötürü ABD'ye nasıl bir tepki göstereceği sorusuna ise Gül, ''Orada zorluklar, sıkıntılar var. Bir an önce huzurun, istikrarın gelmesi, Irak halkını temsil eden sivil bir yönetimin, geniş tabanlı bir sivil yönetimin orada görevi devralmasını isteriz. Ancak zamana ihtiyaç var. Gördüğüm kadarıyla şu an oradaki otorite büyük bir çaba içerisinde'' diye yanıtladı. 
     
</TEXT>
</DOC>
