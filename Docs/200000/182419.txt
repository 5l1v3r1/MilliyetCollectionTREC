<DOC>
<DOCNO> 182419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun25.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, İsveç referandumu sonuçlarını analiz edecek 
</HEADLINE>
<TEXT>

     AB Komisyonu, İsveç'te yapılan referandumun sonuçlarını değerlendirdi ve bu sonuçların ''bir felaket olmadığını'' savundu. 
     Yürütme organı Komisyon, İsveç'in euro sistemine katılım projesini ''gündemden düşürmeyeceği'' umudunu dile getirdi ve referandum sonuçlarını ''not aldığını'' bildirdi. 
     AB Komisyonu Sözcüsü Gerassimos Thomas, günlük olağan basın toplantısında soruları yanıtlarken, AB kamuoyunu euro sistemi konusunda daha fazla bilgilendirmek gerektiğini, euro'nun dünyanın ikinci güçlü parası olduğunu, euro sistemine girmiş olan AB ülkelerinde insanların dörtte üçünün memnun gözüktüklerini anlattı. 
     Thomas, euro sistemine katılmak istemeyenler çıkmasının bir ''felaket'' oluşturmayacağını, bunun ulusal bir karar olduğunu, ancak AB üyesi ülkelerin, ''uygun bir tarihte'' euro sistemine katılımlarının bir ''yükümlülük'' olarak görüldüğünü söyledi. 
     Sözcü, AB'ye gelecek yıl katılacak 10 adayın da istedikleri ve kriterlere uyum sağladıkları zaman euro sistemine gireceklerini belirterek, ''Bunlar uzun vadeli kararlardır. Bazıları trafik kurallarına uymuyor diye araba kullanmaktan vazgeçilmez'' dedi. 
     AB sözcüleri, İsveç referandumunun sonuçlarının analiz edileceğini ve neden bu noktaya gelindiğinin araştırılacağını ifade ettiler. 
     Danimarka'da 28 Eylül 2003'te yapılan referandumda da euro'ya geçiş reddedilmiş, Kopenhag hükümeti, henüz belirlenmeyen bir tarihte yeni bir referandum kararı almıştı. 
     AB Komisyonu, İsveç'teki sonucun Danimarka ve İngiltere kamuoyunu olumsuz etkilemeyeceği umudunu da yansıttı. 
     
</TEXT>
</DOC>
