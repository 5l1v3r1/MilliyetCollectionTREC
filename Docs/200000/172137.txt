<DOC>
<DOCNO> 172137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko28.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un kredi notu da yükseldi... 
</HEADLINE>
<TEXT>

     Kredi derecelendirme kuruluşu Standard and Poor's S P , Türkiye'nin ülke notunu yükseltmesine paralel olarak İstanbul kentinin ve başta Eximbank olmak üzere bazı Türk bankalarıyla mali kuruluşlarının notlarını da yükseltti. 
     S P'den yapılan açıklamada Eximbank'ın kredi notunun ülke notuyla birlikte B-'den B'ye çıkarıldığı bildirildi. S P, Ziraat Bankası ile İş Bankası'nın uzun ve kısa dönem kredi notlarını da B-'den B'ye çıkardı. 
     Kuruluş, Doğuş Holding, Garanti Bankası ve Garanti Finansal Kiralama A.Ş.'nin kredi notlarını teyit ederken, görünümlerini negatiften durağana çevirdi. 
     Akbank, Yapı ve Kredi Bankası ile Vakıflar Bankası'nın kamusal enformasyon pi notları B-pi'den, Bpi'ye yükseltilirken, Türkiye Halk Bankası'nın CCCpi olan kamusal enformasyon notu da Bpi'ye çıkarıldı. 
     İstanbul'un kent kredi notu da aynı şekilde ülke notunu yansıtacak şekilde B-'den B'ye yükseltildi. 
     S P kredi analizcisi Emmanuel Volland, ''yeniden yapılanma sayesinde Türk bankacılık sektörünün güçlendiğini'' belirtirken, ''Türkiye'nin genel makro ekonomik durumunun iyileşmesinin de Türk bankalarının güçlenmesine yardımcı olduğunu'' söyledi. 
     Kaydedilen önemli ilerlemeye rağmen, Türk bankalarının düşük düzeydeki varlık kalitelerini ve sermaye güçlerini geliştirme zorunluluğuyla karşı karşıya bulunduklarını belirten Volland, makro ekonomide yakalanan trendin bu şekilde devam etmesinin Türk bankalarının yararına olacağını ifade etti. 
     
</TEXT>
</DOC>
