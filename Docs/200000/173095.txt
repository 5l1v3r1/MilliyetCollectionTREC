<DOC>
<DOCNO> 173095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun03.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Damga Operasyonu sanıklarına çete davası 
</HEADLINE>
<TEXT>
   Kaçakçılığı tekeline almıs 
   Akaryakıt kaçakçılığı yaptıkları gerekçesiyle yakalanan 29 sanığın, bu konuda tekel olmak için diğer grupları tehdit ettiği iddia edildi 
   BERİL ÖZCAN İstanbul 

   
   İl Jandarma Komutanlığı tarafından düzenlenen "Damga Operasyonu" kapsamında, akaryakıt kaçakçılığı yaptıkları gerekçesiyle yakalanan 13'ü tutuklu 29 sanık hakkında "Çete" suçundan İstanbul DGM Başsavcılığı'nca dava açıldı. Cumhuriyet Savcısı Ahmet Kelebek tarafından hazırlanan iddianamede Recep Ahmet Mercan önderliğindeki çıkar amaçlı suç örgütünün elemanlarının akaryakıt kaçakçılığında tekel olabilmek için, akaryakıt kaçakçılığı yapan diğer grupları tehdit ederek dövdüğü iddia edildi. 
   
   44 yıl isteniyor 
   Mercan'ın, "çıkar amaçlı suç örgütü oluşturmak", "gasp", "rüşvet vermek" ve "ruhsatsız silah bulundurmak" suçlarından 24.5 ile 44 yıl arasında ağır hapis cezasına çarptırılması istenen iddianamede, oğlu Alpsen Mercan'ın da 8 ile 21 yıl arasında ağır hapisle cezalandırılması talep edildi. İddianamede, polis memuru Öner Aktaş'ın da 18 ile 26 yıl hapsi istendi. İddianamede, astsubaylar Recep Bayram ve Ahmet Göktaş ile Mercan'a yakalanmaması için bilgi verdiği öne sürülen gümrük memuru Mehmet Salih Cangöz'ün de aralarında bulunduğu 26 sanığın ise, 3 yıldan başlayan çeşitli hapis cezalarına çarptırılmaları talep edildi. 
   
   
</TEXT>
</DOC>
