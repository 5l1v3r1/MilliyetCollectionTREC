<DOC>
<DOCNO> 190198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo07.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş deplasmanda hep ağladı, sonunda güldü... 
</HEADLINE>
<TEXT>

     Avrupa Şampiyonlar Ligi G Grubu 3. maçında yarın Prag'da Sparta Prag takımıyla ile karşılaşacak Beşiktaş, Avrupa kupalarında deplasmanlarda genelde başarısız bir grafik çiziyor. 
     Siyah-beyazlılar, Avrupa Şampiyonlar Ligi grup maçlarında bugüne dek deplasmanlarda sadece 1 kez galip geldi. 
     Şampiyonlar Ligi'ne 3. kez katılan Beşiktaş, deplasmanlarda yaptığı 7 maçın 6'sında sahadan yenik ayrılırken, sadece bu sezon İngiltere'de Chelsea karşısında kazanmasını bildi. Siyah-beyazlılar, deplasmanda kalesinde toplam 21 gol görüp, sadece 5 gol atabildi. 
     ''Kara Kartallar'', Avrupa kupalarında tarihindeki en ağır yenilgileri de yine Şampiyonlar Ligi'nde yaşadı. 
     Siyah-beyazlılar, 2000-01 sezonunda deplasmanda İngiltere'nin Leeds United takımına 6-0, yine aynı sezon İspanya'nın Barcelona ekibine 5-0 yenilerek, tarihindeki en farklı yenilgileri yaşadı. 
     
     ŞAMPİYONLAR LİGİ'NDEKİ DEPLASMAN MAÇLARI 
     Beşiktaş'ın deplasmanlarda oynadığı Avrupa Şampiyonlar Ligi grup maçları ve sonuçları şöyle 
     1997-98 Sezonu 
     Bayern Münih - Beşiktaş....... 2 - 0. 
     Göteborg - Beşiktaş........... 2 - 1. 
     Paris Saint Germain - Beşiktaş 2 - 1. 
     2000-01 Sezonu 
     Milan - Beşiktaş.............. 4 - 1. 
     Leeds United - Beşiktaş....... 6 - 0. 
     Barcelona - Beşiktaş.......... 5 - 0. 
     2003-04 sezonu 
     Chelsea - Beşiktaş............ 0 - 2. 
     
     DEPLASMANDA 45 MAÇ 
     Siyah-beyazlılar, 1959 yılında başladıkları Avrupa kupaları serüveninde deplasmanda toplam 45 maç oynadı. 
     Avrupa'da deplasmanlarda yüzde 11.11'lik düşük bir galibiyet oranına ulaşan siyah-beyazlılar, yaptıkları 45 maçın yalnızca 5'ini kazanabildi. 33 karşılaşmada sahadan yenilgiyle ayrılan Beşiktaş, 7 maçta ise berabere kaldı. 
     Siyah-beyazlılar, deplasman maçlarında attıkları 34 gole karşın, kalesinde toplam 97 gol gördü. 
     
     5 GALİBİYET 
     Avrupa kupalarında deplasmanların en başarısız Türk takımı unvanını elinde bulunduran Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın NK Teatanic Maribor Branik takımı karşısında elde ettikleri 3-1'lik skorla aldılar. 
     Beşiktaş'ın 2000-01 sezonunda Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla da deplasmandaki 3. galibiyetini elde etti. 
     Siyah-beyazlılar, deplasmanlardaki 4. galibiyetini ise geçen sezon, aynı zamanda Türk takımlarının deplasmanlarda ulaştıkları en farklı skoru elde ederek, 5-0'lık sonuçla Bosna-Hersek'in FK Sarajevo takımı karşısında aldı. Bu aynı zamanda Beşiktaş'ın UEFA Kupası'ndaki ilk galibiyeti oldu. 
     ''Kara Kartallar'' deplasmandaki son galibiyetini ise bu sezon elde etti. Şampiyonlar Ligi G Grubu'nda Chelsea'yi Londra'da 2-0 yenmeyi başaran Beşiktaş, böylece Şampiyonlar Ligi'nde deplasmandaki ilk galibiyetine de imza attı. 
     
</TEXT>
</DOC>
