<DOC>
<DOCNO> 168852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko08a.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubelerdeki kayıtlar kullanılabilir mi 
</HEADLINE>
<TEXT>

Mudilerin hiçbir belgeyi atmaması gerektiğini belirten uzmanlar, "En sağlıklı yol beklemek" diyor 
     İmar Bankası'nda mevduat sahiplerinin gergin bekleyişleri sürerken uzmanlar, en sağlıklı yolun beklemek olduğunu dile getiriyor. 
     Ellerindeki evrakların kesinlikle kaybedilmemesi gerektiğini kaydeden uzmanlar, hukuki yolların bir sonuç verebileceğini ancak yargı sürecinin ağır işlemesi nedeniyle paraya kavuşmanın zaman alacağını ifade ediyor. 
     Öte yandan banka şubelerinde çalışanlar, BDDK'nın muhasebe kayıtlarına ulaşamadıklarını söylemelerine karşın şubelerde her türlü bilgi ve belgenin saklandığını belirtiyor. "Kimse bize gelip belge istemiyor" diyen bir çalışan, yeni yönetimin kendilerine başvurması halinde mudi bilgilerinin rahatlıkla kontrol edilebileceğini dile getiriyor. 
     Bir bankacı ise, mevduat hesapları konusunda çalışanların haklı olabileceğini ancak şu anda 169 şubede 168 binin üzerinde mevduat hesabının tek tek kontrol edilmesinin zaman alacağını hatırlattı. BDDK'nın banka şubelerini şu anda kontrol altında tutamadığına işaret eden bankacı, şubeler üzerinde ödeme yapmanın başvurulacak son yol olacağını iddia ediyor. 
     
     BDDK suçsuz mu 
     Bu arada bankacılık çevrelerinde, İmar Bankası konusunda BDDK'nın sorumluluğunu yerine getirip getirmediği tartışılıyor. BDDK tarafından bankanın yönetimine atanan Cumhur Doğan'ın bir yıldır bankada görevli olduğunu söyleyen bankacılar, bu gelişmelerden haberi olmamasının tartışılması gerektiğine değiniyor. Bankacılar, bu bankanın yıllardır Tasarruf Mevduatı Sigorta Fonu'nun gözetiminde olduğu bilindiği halde harekete geçmekte yavaş davrandığı için BDDK'yı eleştiriyor. 
     

</TEXT>
</DOC>
