<DOC>
<DOCNO> 181948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo18.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Kazanmayı düşünmeyen milli takıma gelmesin... 
</HEADLINE>
<TEXT>

     Milli Takımlar Teknik Direktörü Şenol Güneş, 11 Ekim'de karşılaşacakları rakipleri İngiltere'den korkmadığını söyledi. 
     Şenol Güneş, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde düzenlediği basın toplantısının sonunda, gazetecilerin sorularını yanıtladı. 
     Bir gazetecinin ''Korkuyor musunuz Liechtenstein maçından önce rakipten korktuğunuzu söylemeniz bir taktik miydi '' biçimindeki sorusu üzerine Güneş, ''Hiç korkum olmadı. İngiltere'yi yenmenin hazzı yanında korkunun sözü olmaz. Ben o kelimeyi pek kullanmam ama Liechtenstein maçında bazı sıkıntılar vardı. Onlar şimdi geride kaldı'' dedi. 
     Güneş, gazetecilerin İngiltere maçından önce futbolcularıyla konuşacaklarını belirterek, ''Siz sorduğunuzda 'kazanmayı düşünüyoruz' demeyen, tereddüt eden oyuncu milli takıma gelmesin'' diye konuştu. 
     
     FENERBAHÇE STADI BİZİM İÇİN AVANTAJ 
     İngiltere maçının seyirci kapasitesi fazla olan FB Şükrü Saracoğlu Stadı'nda yapılmasının milli takım için olumlu olacağını anlatan Güneş, ''Belki seyircilerimizden böyle ortama alışık olan İngiliz oyuncular fazla etkilenmez. Ama seyirci potansiyeli bize olumlu motivasyon olacak'' dedi. 
     Güneş, İngiltere'nin Türkiye'den çekindiğini ifade ederek, ''Mutlaka çekiniyorlardır. Bizi çok kolay görseler, maçtan önce böyle spekülasyonlar olmazdı'' diye konuştu. 
     İngiltere maçının, oyuncuların değerinin artması açısından da çok önemli olduğunu dile getiren Güneş, gelecek kuşakların Avrupa'da daha çok yer alıp, ticari olarak daha çok kazanacaklarını söyledi. 
     Güneş, basında zaman zaman oyuncu ayrımcılığı yapıldığını da vurgulayarak, ''Her oyuncumuz adaydır, hepsi hakediyordur. Ama biz tercih yapıyoruz. Sonuçta kadroya alınan da o maç için alınmayan da bizim oyuncumuzdur'' dedi. 
     
     TARİH YAZMAYA DEVAM 
     Tarih yazmayı sürdürdüklerini anlatan Güneş, İngiltere maçında da ilk golü atıp, ilk galibiyeti alacaklarını savundu. 
     Güneş, İngiltere'deki ilk maçın atmosferinin farklı olduğunu da vurgulayarak, ''O maçta bizim rahat kazanacağımız havası vardı. Oyuncularımız sahadaki olaylardan etkilendi. Bugün 'kazanacağız' diyoruz. Oradaki olayları unuttuk. İngilizleri burada yenerek, mahçup etmek istiyoruz'' diye konuştu. 
     Güneş, İngiltere maçı öncesinde rakip takımın teknik direktörü Sven Goran Eriksson ile biraraya gelmeyi gerekli görmediğini kaydetti. 
     
     SEYİRCİMİZ, YORULDUĞUMUZDA DESTEKLESİN 
     Türk seyircilerin olgunluğunu ve hoşgörüsünü, İstanbul'da önemli maçta İsveç'e 2-1 yenilgiyle sonuçlanan maçta gösterdiğini ifade eden Güneş, ''Bu takım onlara layık olduğunu gösterecek. Onlar da bize sonuna kadar destek olsun. Rakiple işimiz yok. Bizi yorulduğumuz zaman desteklesinler. Taraftarlarımız aklını hırsının önüne geçirsin. Oyun bitene kadar kazanmak için oynayacağız'' dedi. 
     Nihat ve Rüştü'nün sakatlıklarıyla ilgili bazı gazetelerde çeşitli haberlerin çıktığını ifade eden Güneş, milli takımda bu oyunculara gerekli müdahalelerin yapıldığını, daha sonra takımlarına gönderildiğini söyledi. 
     İrlanda Cumhuriyeti ile yaptıkları hazırlık maçında rakibin ani atağına karşılık veremediklerine dikkati çeken Güneş, ''Bu hazırlık maçı iyi oldu. İngiltere de öyle ani ataklar yapıyor. Bunu görme şansımız oldu'' dedi. 
     Güneş, kendisinden çok takımın ön plana çıkmasını istediğini ve ilk geldiği günlerden şimdi daha rahat olduğunu belirterek, ''Çünkü daha güçlüyüz. Daha fazlasını istiyoruz. Farklı görüşlere alıştık. Gülü seven dikenine katlanır. Benim meselem yok, ülkemin meselesi var. Herkesi 11 Ekim'de şölene bekliyorum'' diye konuştu. 
     
     YABANCI BASININ BÜYÜK İLGİSİ 
     TSYD Genel Başkanı Onur Belge ise, İngiltere maçına yabancı basının büyük ilgi gösterdiğini söyledi. 
     Belge, Futbol Federasyonu'ndan VIP tribününden yaklaşık 50 kişilik ek bir bölüm aldıklarını kaydederek, ''Maça 75 İngiliz, 50 kadar da diğer ülkelerden basın mensubu gelecek. Fenerbahçe'nin basın tribünü 188 kişi. Futbol Federasyonu'ndan basın için 50 civarında VIP tribünde ek bir bölüm aldık. 110 civarında Türk basın mensubu görev yapabilecek. Sıkıntı yaratmaması için şimdiden akretidasyonlarınızı yaptırın'' diye konuştu. 
     Belge'nin bu sözleri üzerine Güneş, ''Portekiz için de akreditasyonlarını şimdiden yaptırın'' dedi. 
     
</TEXT>
</DOC>
