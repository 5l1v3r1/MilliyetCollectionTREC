<DOC>
<DOCNO> 192345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/guncel/gun05.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesik elektrik cinneti 
</HEADLINE>
<TEXT>

   Erzurum'da yoğun kar yağışı nedeniyle 2 gündür kesik olan elektrikler vatandaşı çıldırttı. Arızayı tamir etmeye çalışan 3 TEDAŞ görevlisi çıkan tartışmada bıçaklandı 
   
   Erzurum'da yoğun kar yağışı ve tipi nedeniyle iki gündür kesik olan elektrikler, vatandaşı canından bezdirdi. Elektrik arızasını tamir etmeye çalışan üç TEDAŞ elemanı, dün vatandaşların saldırısına uğrayarak bıçaklandı. Yoğun kar yağışı ve tipi nedeniyle 28 Ekim'den beri elektriklerin kesildiği Erzurum'da, halen bazı semtlere elektrik verilemiyor. Dün akşam saatlerinde Mahallebaşı Semti'nde elektrik arızasını gidermeye çalışan TEDAŞ elemanlarıyla bir grup vatandaş arasında kavga çıktı. 
   
   Bıçakla saldırdılar 
   Vatandaşlar, "İki gündür karanlıkta yaşıyoruz. 1.5 milyar lira maaş alıyorsunuz, ufacık bir arızayı yapmıyorsunuz" diyerek kızgınlıklarını dile getirdikleri TEDAŞ elemanları Ahmet Polat, İsmail Yalçınkaya ve Yaşar Koçaoğlu ile aralarında tartışma çıktı. Kavganın büyümesi üzerine bazı vatandaşlar üzerlerinde taşıdıkları bıçaklarla TEDAŞ görevlilerinin üzerine yürüdü. Boğazından yaralanan Polat, hastaneye kaldırıldı. Yalçınkaya ve Koçaoğlu ise ayakta tedavi edildi. Olayın ardından kayıplara karışan saldırganlar, izlerini kaybettirdi. Polis saldırganların yakalanması için geniş çaplı operasyon başlattı. 
   
   
   
</TEXT>
</DOC>
