<DOC>
<DOCNO> 176394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/siyaset/siy04.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ YÖK taslağı reformdan uzak 
</HEADLINE>
<TEXT>

   ODTÜ'nün raporunda taslağın üniversiteyi siyasal iktidara bağımlı kılacağı belirtildi 
   MİLLİYET Ankara 

   
   Orta Doğu Teknik Üniversitesi'nin ODTÜ Milli Eğitim Bakanlığı'nın hazırladığı Yükseköğretim Yasa Tasarısı Taslağı'yla ilgili raporunda, çalışmanın "reform" olarak nitelendirilemeyeceği belirtilerek, "Çıkarılmak istenen yasa, vurgulandığı gibi daha demokratik değil, bugünkü sistemden geriye giden bir merkezi örgütlenme ve işleyiş üzerine inşa edilmiş görünmektedir" denildi. 
   
   Uyumda sorun 
   ODTÜ Senatosu ve Yönetim Kurulu'nun konuyla ilgili raporunda taslağın AB normlarıyla çeliştiği ve uyum sürecinde sorun yaratabileceği kaydedildi. Raporda, "Çağdaş ülkelerdeki yükseköğretim tartışmaları ve reform çabalarını dikkate almayan bir metin" olarak değerlendirilen taslağın üniversiteyi siyasal iktidara bağımlı kılacağı savunuldu. 
   Raporda, üniversitelerin görüşünü almak yerine "aktif katılımlarını" sağlamak gerektiği belirtildi. İşleyişi kurumların belirleyebileceği "çerçeve yasa" oluşturulması önerilen raporda şöyle denildi "Etkili örgütlenme ve öncelikli uzman kadroların oluşturulması için akademik ve idari 'torba kadro' anlayışına geçilmelidir. Ayrıca 'torba bütçe' modeli tercih edilmelidir." 
   
   İşte bazı unsurlar 
   YÖK'ün oluşumunda, mevcut durumda tarafsızlığı bir güvence oluşturan Cumhurbaşkanı'nın kontenjanı, 7'den 2'ye indirilerek etkisizleştirilmiştir.Bakanlar Kurulu kontenjanı artırılarak, üst kurul siyasal baskı ve yönlendirmeye açık hale getirilmiştir.Geçici maddelerde öngörülen yöntemle, çok kısa bir sürede üniversitelerin tüm yönetim kadroları değişecek ve işleyiş önemli ölçüde zedelenecektir. Yöneticilerin bir kez seçilmesi esas alınırsa görev süreleri daha uzun tutulmalıdır. 
   
</TEXT>
</DOC>
