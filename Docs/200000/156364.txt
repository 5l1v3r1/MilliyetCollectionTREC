<DOC>
<DOCNO> 156364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun31.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, Riyad'daki saldırıyı "üstü kapalı" olarak üstlendi 
</HEADLINE>
<TEXT>

     El Kaide örgütünün ''üstü kapalı'' olarak Suudi Arabistan'ın başkenti Riyad'daki saldırıyı üstlendiği ileri sürüldü. 
     Saldırılardan sonra Suudi Arabistan'da haftalık yayınlanan El Mecelle dergisine elektronik postayla gönderilen mesajda, kendisini El Kaide yetkilisi olarak tanıtan Ebu Muhammed El Ablaj, uzun zamandır Körfez'de büyük çaplı operasyonların planlandığını belirtti. 
     El Kaide'ye bağlı Mücahit Eğitim Merkezi Koordinatörü olduğunu kaydeden El Ablaj, ''Planın uygulamaya koyulmasını, Suudi yetkililerin ülkede çok miktarda patlayıcı ve silah bulması ve saldırı hazırlığındaki 19 kişinin arandığını ilan etmesi engellemedi'' ifadesini kullandı. 
     ABD'de geniş çaplı saldırılar düzenlemenin yanı sıra Körfez ülkelerinde ve özellikle de ABD'nin müttefiki olan Mısır ve Ürdün gibi ülkelerde saldırı düzenlemenin El Kaide'nin öncelikleri arasında yer aldığını belirten El Ablaj, El Kaide lideri Usame Bin Ladin'in Körfez'de uzun soluklu bir gerilla hareketi sürdürme talimatı verdiğini ve bu operasyonların Arap yarımadası ile Körfez'deki tüm hava üsleri, askeri bina ve kampları hedef alacağını bildirdi. 
     El Mecelle dergisi, Mücahitlerin ellerinde güvenlik servisi üyelerinin listesi bulunduğunu ve intihar komandolarından oluşan grupların bu türden operasyonları düzenlemek için hazır olduğunu belirten El Ablaj'ın, 7 Nisan'da, El Kaide'nin yakında Körfez'de düzenlenecek büyük bir saldırının hazırlıklarını tamamladığını söylediğini ve ''Dünya Amerikalıların Irak'ı işgal etmenin bedelini nasıl ödeyeceğini görecek'' dediğini ileri sürdü. 
     Metnin tamamının İngiltere'nin başkenti Londra'da basılan dergide Cuma günü yayımlanacağı belirtiliyor. 
     
</TEXT>
</DOC>
