<DOC>
<DOCNO> 162981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo15.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde imza şov... Axsel ve Disuki imzaladı... 
</HEADLINE>
<TEXT>

     Dış transferde sessizliğini bozan Ankaragücü, Belçikalı Axsel Smeets ve Mısırlı Amir Disuki ile sözleşme imzaladı. 
     Beştepe Gökçe Tesisleri'ndeki törende, 28 yaşındaki sağ kanat oyuncusu Axsel Smeets 2 yıllık sözleşmeye imza atarken, 22 yaşındaki savunma oyuncusu stoper Mısırlı Amir Disuki, 3 yıllık mukavele yaptı. 
     Belçika Birinci Ligi takımlarından Lierse'den transfer edilen Axsel Smeets, sırasıyla Anderlecht Hollanda , Standart Liege Belçika , Salamanca İspanya , Scheffield United İngiltere takımlarında top koşturdu. İmza törenine sözlüsü Cecile Dunca ile gelen Belçikalı futbolcunun, 11 Temmuz'da Ankaragücü'nün Hollanda'da kampta bulunduğu sırada evleneceği ve sarı-lacivertli yönetim ve futbolcuların da törene katılacakları öğrenildi. 
     22 yaşındaki Mısırlı stoper Amir Disuki ise Mısır Birinci Ligi takımlarından El Mastri'den transfer edildi. Mısır A Milli Takımı'nda da forma giyen Disuki, bugün ülkesine dönerek, milli takım kampına katılacak. 
     Ankaragücü Kulübü Başkanı Cemal Aydın, yabancı oyuncu transferinde en önce Axsel Smeets ile görüşmeye başladıklarını belirterek, Mısırlı Amir Disuki'nin transferinde ise Beşiktaş ile anlaşan Mısır Milli Takımı'nın kaptanı Ahmet Hassan'ın kendilerine yardımcı olduğunu söyledi. 
     
     ''AGUSTINE DE İMZALADI'' 

     Başkan Cemal Aydın, bu sezon sözleşmeleri sona eren 13 futbolcularının da kendilerine gelerek mukavele yaptığını, bunların içinde son günlerde kamuoyunda transferin tartışılan ismi olan Ganalı Augustine Ahinful'un da bulunduğunu bildirdi. 
     Ankaragücü'nde uzun süredir transfer konusunda herhangi bir gelişmenin olmayışının, şova yönelik hareket tarzını benimsememelerinden kaynaklandığını vurgulayan Aydın, ''Mukavelesi sona eren tüm futbolcularımızla problemsiz olarak yeniden anlaştık. Türkiye'de böyle kulüp görmedim ve olduğunu da zannetmiyorum. Ankaragücü'nde atılan imzaların süresi önemli değildir'' diye konuştu. 
     
     CELAL DOĞAN'IN SİTEMİ 

     Cemal Aydın, Gaziantepspor Kulübü Başkanı Celal Doğan ile geçen günlerde anlaştıkları gurbetçi futbolcu Üzeyfe Doğan'ın transferinden kaynaklanan anlaşmazlığı aştıklarını da açıkladı. 
     Aydın, bu futbolcunun Çaykur Rizespor ile temasta olduğunu öğrendiklerini ve bu kulüp ile temasa geçip transferi hallettiklerini belirterek, ''Gaziantepspor sonradan devreye girdi. Üzeyfe Doğan'ın, Gaziantepspor Kulübü'ne gönderdiği özür faksı, futbolcunun kendileriyle anlaşmak istemediğine dair bir yazı. Ancak, konu başkan Doğan'a yanlış iletilmiş. Makedonya milli maçında biraraya gelerek, bu yanlış anlaşılmayı düzelttik'' diye konuştu. 
     
</TEXT>
</DOC>
