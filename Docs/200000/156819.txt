<DOC>
<DOCNO> 156819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun24.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümmü Kasr, sivil yönetime devredilen ilk şehir oldu 
</HEADLINE>
<TEXT>

     İngiliz askerleri, Irak'ın güneyindeki Ümmü Kasr şehrinin idaresini sivil yönetime resmen devretti. Ümmü Kasr, Saddam Hüseyin rejiminin devrilmesinden sonra sivil yönetime geçen ilk şehir oldu. 
     İngiliz Öncü Alayı komutanı ve şehrin eski askeri valisi Korgeneral Peter Jones, yönetimi 12 Iraklıdan oluşan konseye resmi bir törenle devretti. 
     Jones, ''Ümmü Kasr halkı 35 yıldır ilk kez kendi kaderini tayin edecek'' dedi. 
     Kuveyt sınırında bulunan 45 bin nüfuslu şehri yönetecek konseyin şu anki üyelerinin gönüllü yerel görevliler ve din adamlarından oluştuğu, ancak yeni konsey üyelerinin bir hafta içinde yapılacak seçimle belirleneceği belirtildi. 
     Ümmü Kasr'da 200 kadar İngiliz askerinin bulunduğunu, bunların çoğunun da birkaç gün içinde şehirden ayrılacağını söyleyen Jones, ancak güvenliğin ve konseyle bağlantının sağlanması için 30 kadar askerin şehirde kalacağını kaydetti. 
     Öte yandan, Irak'taki ABD kara birliklerinin komutanı Korgeneral David McKiernan, yaptığı açıklamada, silah bulunduran ve satan Iraklıların, koalisyon askerlerince tutuklanacağını bildirdi. 
     McKiernan, Iraklılardan, silah bulunduran herkesi koalisyon askerlerine ihbar etmelerini istedi. 
     Korgeneral McKiernan, Irak'ın yeni yöneticilerinin, ülkede düzenin yeniden kurulmasını hedefleyen bir dizi yasayı ilan edeceklerini de söyledi. 
     
</TEXT>
</DOC>
