<DOC>
<DOCNO> 169328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzle suçlanan NBA yıldızı Bryant "Ben böyle birşey yapmam" 
</HEADLINE>
<TEXT>

     Bir kadına tecavüz etmekle suçlanan Amerikan Profesyonel Basketbol Ligi NBA yıldızı Kobe Bryant, suçsuz olduğunu söyledi. Cinsel taciz suçlamasına maruz kaldığından bu yana ilk kez suskunluğunu bozan Bryant, Los Angeles Times gazetesine yaptığı açıklamada, ''Siz beni tanıyorsunuz. Ben asla böyle birşey yapmam'' diyerek, gerçekler ortaya çıktığında her şeyin yoluna gireceğini ifade etti. 
     24 yaşındaki yıldız oyuncu, olayın ayrıntılarıyla ilgili açıklama yapmadı. 
     19 yaşındaki bir kadın, cinsel tacizde bulunduğu ve zor kullandığı iddiasıyla 1 Temmuz'da Bryant hakkında şikayetçi olmuş, şikayeti inceleyen bölge savcısı, yeterli kanıt bulunduğuna karar vererek, karakola Bryant'ı tutuklama yetkisi vermişti. 
     4 Temmuz'de Colorado polisine teslim olan Bryant, 25 bin dolar kefalet ücretini ödeyerek aynı gün serbest kalmıştı. 
     
</TEXT>
</DOC>
