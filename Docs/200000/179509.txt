<DOC>
<DOCNO> 179509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun25.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly'nin eşi ''Kocam, Irak savaşının gerekli olduğuna inanıyordu" 
</HEADLINE>
<TEXT>

     İngiltere'de bilim adamı David Kelly'nin ölümüyle ilgili olarak sürdürülen soruşturma kapsamında yüksek mahkemeye ifade veren Kelly'nin eşi Janice Kelly, eşinin Irak'ta savaşın gerektiğine inandığını söyledi. 
     Soruşturmayı yürüten Lord Hutton'ın bulunduğu mahkeme salonu yerine aynı binada bulunan bir başka salonda, gazetecilerin ve kamuoyunun ilgisinden uzak konuşmayı tercih eden Janice Kelly'nin sesi, bir hoparlörle mahkeme salonuna iletildi. 
     Eşi Dr. Kelly ile Leeds'deki üniversite öğrenimi sırasında tanıştıklarını belirten Bayan Kelly, bir bilim adamı olan eşini, ''kendini işine adamış tam bir işkolik'' olarak niteledi. 
     Eşinin, işvereni tarafından bir dönem televizyon eğitimine de gönderildiğini anlatan Janice Kelly, Dr. Kelly'nin Irak'ta savaşın gerekliliğine inandığını ve savaştan önceki dönemde kendisine, ''Bu iş savaşa doğru gidiyor'' dediğini bildirdi. 
     Eşinin bundan büyük mutsuzluk duyduğunu da kaydeden Bayan Kelly, 1998 yılında Irak'a gönderilen bilim adamının, buradaki işini ''tamamlanmamış bir görev'' olarak nitelediğini de kaydetti. 
     Dr. Kelly'nin iş hayatındaki pozisyondan ise büyük rahatsızlık duyduğunu belirten Janice Kelly, eşinin zaman zaman Savunma Bakanlığı'na karşı mı, yoksa Dışişleri Bakanlığı'na karşı mı sorumluluk duyması gerektiği konusunda tereddüde düştüğünü anlattı. 
     Eşinin, ölümünden önce Kraliçe'nin dağıttığı unvanlardan birini kazanması ihtimalinin de bulunduğunu hatırlatan Bayan Kelly, ''2004'te böyle bir unvan kazanacaktı'' dedi. 
     Janice Kelly, BBC'nin olay yaratan haberinin yayınından tam bir hafta önce, eşinin BBC Muhabiri Andrew Gillighan ile buluştuğundan haberdar olduğunu da ifade etti. 
     Dr. Kelly'nin, BBC'nin haberiyle ilişkili olabileceğini amirlerine açıkladıktan sonra ise büyük değişiklik gösterdiğini, yorgun ve üzgün göründüğünü belirten Bayan Kelly, ''Eşim içine kapanmıştı. Onunla konuşmak zorlaşmıştı. Kafası devamlı meşguldü. Irak halkı için de çok üzülüyordu'' diye konuştu. 
     Bayan Kelly, eşinin artık işinden hiç hoşlanmadığını düşünmeye başladığını da söyledi. 
     Savunma Bakanlığı'nın, BBC'nin kaynağını belirlediğini açıkladığı gün, eşiyle birlikte TV izlemekte olduklarını ifade eden Janice Kelly, eşinin o anda kendisine dönerek, ''Bu kaynak benim'' dediğini aktardı. 
     O anda dehşete düştüğünü söyleyen Bayan Kelly, ''Eşim de son derece üzgün görünüyordu. Adının açıklanmasının ardından ise Savunma Bakanlığı'nın kendisine hiç destek olmadığından yakındı'' dedi. 
     Janice Kelly, adının Savunma Bakanlığı tarafından açıklanmasının ardından kocasının son derece mutsuz olduğunu belirtirken, yaşadıkları için, ''bir kabus gibiydi'' dedi. 
     Eşinin aslında, basının parçaları bir araya getirip kendi ismine ulaşacağını bildiğini, ama yine de bakanlığın açıklamasını doğru bulmadığını belirten Janice Kelly, bilim adamının kendisini ''yüz üstü bırakılmış ve aldatılmış hissettiğini'' anlattı. 
     Adının açıklanmasına ramak kala Savunma Bakanlığı'nın kendilerini uyarıp medyanın bir anda üzerlerine geleceğini söylediğini ve hemen evi terk etmelerini istediğini de anlatan Janice Kelly, ''10 dakika içinde toparlanıp, Cornwall'a İngiltere'nin batı sahili doğru yola çıktık. Ben bu olayı bir tatile dönüştürmek için çok çaba gösterdim, ama eşim yaşadıklarının etkisinden kurtulamıyordu'' dedi. 
     Dr. Kelly'nin Cornwall'da bulundukları sürede sürekli Savunma Bakanlığı ile konuşup, Avam Kamarası'nın Dış İlişkiler ile İstihbarat ve Güvenlik Komisyonları önünde vereceği ifade ile ilgili görüş alışverişinde bulunduğunu anlatan Janice Kelly, ''Eşimi, evliliğimiz boyunca hiç bu kadar mutsuz görmemiştim. Özellikle Dış İlişkiler Komisyonu soruşturmasının TV kameraları önünde yapılacak olması onu son derece rahatsız ediyordu'' diye konuştu. 
     Dışişleri Bakanı Jack Straw'un kendisinden, ''böylesine üst düzey bir bürokrat'' şeklinde söz etmesinin de Dr. Kelly'yi son derece rahatsız ettiğini belirten Janice Kelly, ''Bu sözleri duyunca kendisini sinek gibi hissetti. Ona öyle muamele edildiğini düşünüyordu'' dedi. 
     Eşinin Dış İlişkiler Komisyonu önünde ifade verdiği günün, evlilik yıldönümleri olduğunu da anlatan bayan Kelly, Dr. David Kelly'nin ifadesinin ardından kendisini arayıp, ''Tam bir kabustu ve adalet benim için işletilmedi. Milletvekili Andrew Mackinlay beni kurban diye adlandırarak, aşağıladı'' dediğini bildirdi. 
     Öldüğü gün eşinin kendisinden istenen bir raporu yazmakta olduğunu, ancak hem hasta hem de kalbi kırık göründüğünü belirten Janice Kelly, bilim adamının daha sonra yürüyüşe çıktığını, gecikince de endişelendiklerini söyledi. ''Aklıma kötü şeyler getirmemeye çalışıyordum'' diyen Bayan Kelly, polisi aradıklarını, ertesi sabah da eşinin ölüm haberini aldığını anlattı. 
     Dr. David Kelly'nin ölümünden sonra yanında bulunan bıçağın kocasına ait olduğunu, olay yerinde bulunan ağrı kesicilerin ise kendisi tarafından kullanıldığını belirten Janice Kelly, Lord Hutton'a soruşturma için teşekkür ederken, kamuoyu ve basından da olayın takipçisi olmayı sürdürmelerini istedi. 
     
</TEXT>
</DOC>
