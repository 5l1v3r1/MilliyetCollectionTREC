<DOC>
<DOCNO> 196865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo18.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen'den Güneş'e destek Suçlanacak en son kişi 
</HEADLINE>
<TEXT>

     İkinci Futbol Ligi A Kategorisi ekiplerinden Karşıyaka'nın teknik direktörü Rıdvan Dilmen, A Milli Futbol Takımı'nın Letonya'ya elenmesinin ardından teknik direktör Şenol Güneş'in fazlaca eleştirildiğini söyledi. 
     Rıdvan Dilmen, A.A muhabirine yaptığı açıklamada, futbolda fizik gücün çok önemli olduğunu kaydederek, ''Bizim oyuncularımızın futbol bilgisi ve tekniği çok üst düzeyde. Ancak oyunsal anlamda yeteri kadar kavga etmiyorlar. Artık fizik gücü, herşeyin önünde. Letonya maçı bize bunu gösterdi'' dedi. 
     Şenol Güneş'in çok fazla eleştirildiğini kaydeden Dilmen, ''Şenol Güneş maçta kimi oynatmasa eleştirilecekti. İçimizde bu var. Bana göre antrenör, en son suçlanacak kişidir'' dedi. 
     Dilmen, karşılaşmada Letonya'nın iyi mücadele ettiğini de kaydederek, şöyle konuştu 
     ''Rakibimiz, bize göre maça daha konsantre olmuştu ve daha çok daha istekliydi. Maçtan sonra nasıl sevindiklerini de gördük. Biz kazansak, belki onlar kadar sevinmezdik. Çok iyi mücadele ettiler ve 2 iyi oyuncularıyla da sonuca gittiler.'' 
     
</TEXT>
</DOC>
