<DOC>
<DOCNO> 179081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/siyaset/siy04.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lionslar'ı şaşırtan istek 
</HEADLINE>
<TEXT>

   Konsey Başkanı Aydınoğlu, KKTC'deki 7 Lions Kulübü'nün Yunanistan'a bağlanmalarının istendiğini belirterek, Denktaş'tan yardım istedi. Denktaş da ABD'deki merkeze sıkıntıyı iletmelerini önerdi... 
   GÜLAY FIRAT İstanbul 

   
   Maslak Princess Otel'de düzenlenen Türkiye Lions Genel Yönetmenler Konseyi Toplantısı'nda konuşan Konsey Başkanı İnal Aydınoğlu, sıkıntıya yol açan KKTC'deki yedi Lions Kulübü'nün Yunanistan'a bağlanmalarının istendiğini belirterek, toplantıya katılan KKTC Cumhurbaşkanı Rauf Denktaş'tan ne yapmaları konusunda görüş istedi. Denktaş da Lionslar'a ABD merkezlerine bu konuyu iletmelerini önerdi. 
   Türkiye Lionsları'nın uluslararası alanda sıkıntılarla karşı karşıya bulunduğunu dile getiren Aydınoğlu, KKTC'de bulunan yedi Lions Kulübü'nün ya kulüp belgelerini geri vermeleri ya da Yunanistan'a bağlanmalarının istendiğini söyledi. Bu kulüplerin kuruldukları günden bu yana Türkiye'deki Lionslar'a bağlı olduğunu ifade eden Aydınoğlu, Lionslar'ın Dünya Başkanlığı'na Türkiye'den Nesim Levi'nin aday olduğunu, ancak kendisine Kıbrıs'a sadece Atina üzerinden gidebileceğinin söylendiğini, bu konuda da sıkıntıları bulunduğunu anlattı. 
   Formül bulmakta güçlük çektiğini ifade eden Denktaş, Kıbrıs'ta iki halkın yaşamasının 1960 anlaşmasıyla garanti altına alındığını belirterek, "Türkiye'deki 118 Yönetim Çevresi'ne bağlı Kıbrıslı Lionslar, şimdi Yunanistan'a bağlanma direktifiyle karşı karşıya bulunuyor" dedi. 
   Lionslar'a neler yapmaları gerektiği konusunda da öneride bulunan Denktaş, Lionslar'ın ABD'deki merkezine bu sıkıntıyı iletmelerini, Lionslar'ın siyasetle ilgisinin olmadığını hatırlatarak, seyahat özgürlüğü konusunda yardım istemeleri gerektiğini söyledi. Denktaş, "Kıbrıs'ı başa bela eden adam olarak görünmek istemem şeklinde bir açıklamanız var. Bu doğru mu " yönündeki soruya da "AB'ye bizim Türkiye'nin haklarını reddederek girmemiz dolaylı Enosis'i kabul etmemiz anlamına gelir" yanıtını verdi. 
   
</TEXT>
</DOC>
