<DOC>
<DOCNO> 190745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko43.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizlerin maliyeti, 2001'de milli gelirin yüzde 32'sine ulaştı 
</HEADLINE>
<TEXT>

     Bankacılık Düzenleme ve Denetleme Kurumu BDDK , krizlerinin maliyetinin 47.2 milyar dolarla 2001 yılı milli gelirinin yüzde 32'sine ulaştığını bildirdi. 
     BDDK tarafından düzenlenen basın toplantısında, ''Türk Bankacılık Sektörünün Güçlendirilmesine Yönelik Çabalar ve İmar Bankası Olayı'' başlıklı raporu açıklandı. 
     BDDK Başkan Yardımcısı Ercan Türkan, sunum öncesi yaptığı konuşmada, İmar Bankası olayının sektör ve ülke gündeminin bir nolu konusu haline geldiğini ancak sektördeki kazanımların ikincil plana atılmış durumda bulunduğunu söyledi. 
     Sistemin tamamı yerine sadece bu konuya odaklanmanın yanlışlığına işaret eden Türkan, ''Tek bir günah keçisi aranıyor olması, mevcut kazanımların kaybedilmesi riskini de beraberinde getiriyor'' dedi. 
     Başkan yardımcıları Nebil İlseven ve Ercan Türkan tarafından sunulan raporun, ''Yaşanan tecrübeler ışığında İmar Bankası olayından çıkarılan dersler'' başlıklı bölümde, en önemli aşamanın lisans verme aşaması olduğunun bir kez daha görüldüğü vurgulandı. 
     Diğer ülkelerde de rastlanıyor olmasının yolsuzlukları haklı göstermeyeceği vurgulanan raporda, şu görüşlere yer verildi 
     ''Ancak, insan unsurunun olduğu her yerde, hatta en gelişmiş ekonomilerde ve en köklü ve güçlü finansal kuruluşlarda dahi, bir operasyonel risk faktörü olarak yolsuzlukla karşılaşılabilmektedir. 
     İç kontrol sistemlerindeki zayıflıklar yolsuzluklar için elverişli bir ortam yaratmaktadır. Bilgi işlem sistemleri sağladıkları yararlara rağmen aynı zamanda önemli bir operasyonel risk kaynağı olmaktadır.'' Denetim otoritelerine düşen görevin yolsuzlukları teknolojinin imkar verdiği asgari seviyeye çekebilecek ve bunları en etkin ve en kısa sürede tespit edecek teknikleri geliştirebilmek olduğu dile getirilen raporda, bu görevin etkin şekilde yerine getirilmesinin, yerinde denetim sürecinde finansal dedektiflik tekniklerinden de yararlanmayı gerektirdiği kaydedildi. 
     ''En yakın ve sıcak gündemimizi İmar Bankası sorununun çözülmesi oluşturmaktadır'' denilen raporda, bu çerçevede tasarruf sahiplerinin mağduriyetlerini en aza indirecek bir ödeme planının hazırlanarak uygulamaya sokulacağı, tasfiye sürecinin süratle sonuçlandırılacağı belirtildi. Raporda, kamuya olan maliyeti azaltmaya yönelik takibat süreçlerinin de sonuçlandırılacağı, sorumlulara cezai müeyyidelerin uygulanması konusunda gereken çabanın gösterileceği vurgulandı. 
     
     KRİZLERİN MALİYETİ 
     Rapora göre, krizlerinin maliyeti 47.2 milyar dolarla 2001 yılı milli gelirinin yüzde 32'sine ulaştı. Kamu bankalarının görev zararı, 19 milyar dolar, kamu bankalarına sermaye desteği 2.9 milyar dolar, Fon bankalarının çözümlenmesi 22.5 milyar dolar, özel banka sermayelerinin güçlenmesi 2.8 milyar dolar olarak maliyette yer aldı. 
     Faizler ve kur değişim nedeniyle Fon'un Hazine'ye borcu, 31 Temmuz 2003 tarihi itibariyle 28.2 milyar dolara yükseldi. 
     Devralınan bankalarda toplam yükümlülüklerin, mevduat sahipleri bazında 26 milyar dolar, diğer alacaklılar bazında 6 milyar dolar dolar olmak üzere toplam 32 milyar dolar olduğu kaydedilen raporda, sigortaya tabi mevduat nedeniyle kamunun riskinin 16.8 milyar dolar, tasfiye halinde alacaklılar ve sigorta kapsamı dışındaki mevduat sahiplerinin riskinin de 15.2 milyar dolar olduğu kaydedildi. 
     Bankaların, yabancı kreditörlerin haklarını gözetmek için Fon'a devredilmediğide vurgulanan raporda, devir tarihi itibariyle toplam yurtdışı yükümlülüklerin 1 milyar 260 milyon dolar olduğu bunun toplam yükümlülükler içindeki payının yüzde 4.1 düzeyinde bulunduğu dile getirildi. 
     Raporda, devir zararlarının yüzde 65'inin hakim ortaklara ait olduğu belirtilerek, toplam devir zararının, hakim ortaklardan alacaklar 11 milyar dolar, operasyonel zarar 6.3 milyar dolar olmak üzere 17.3 milyar dolar olduğu belirtildi. 
     Fon tarafından devralınan 8.1 katrilyon liralık aktifin yüzde 60'ını hakim ortaklardan alacakların oluşturduğuna işaret edilen rapora göre, gayrinakti riskler dikkate alındığında hakim ortakların kullandıkları kaynak miktarı 11.6 milyar dolar seviyesine yükseliyor. 
     Hakim ortakların kendi bankalarından 9 milyar 906 milyon dolar, devralınan diğer fon bankalarından 1 milyar 733 milyon dolar kredi kullandıkları belirlendi. 
     TMSF'nin toplam tahsilatı 1.8 milyar dolar olarak gerçekleşti. Bunun 1 milyar 308 milyon doları kredi tahsilatı, 229 milyon doları iştirak satışı, 141 milyon doları banka satışından sağlandı. 
     
     HAKİM ORTAKLARDAN 10 MİLYON DOLARLIK TAHSİLAT 
     Fon'un, fon bankaları tarafından yapılan satışların satışlar ve Çukurova Grubu ile yapılan sözleşme kapsamında devredilen iştiraklerin hariç tutulduğu toplam tahsilatı 1.8 milyar dolar oldu. 
     Bu rakam içinde hakim ortaklar ve kurumsal kredi tahsilatından 1 milyar 259 milyon dolar olmak üzere toplam 1 milyar 308 milyon dolar, banka satışından 141 milyon dolar, gayrimenkul satışından 150 milyon dolar, menkul satışından 1 milyon dolar ve iştirak satışından sağlanan 229 milyon dolar yer alıyor. 
     Özellikle hakim ortaklardan olan 11 milyar dolarlık kredi alacağının önemli bir bölümünün protokole bağlandığı dile getirilen raporda, 31 Ağustos itibariyle, hakim ortakların protokole bağlanan 3 milyar 644 milyon dolarlık kredi borcunun sadece 10 milyon doları ödendi. 
     Kurumsal müşterilerin protokole bağlanan 719 milyon dolarlık borcunun 115 milyon doları tahsil edilirken, bireysel müşteriler protokol kapsamındaki 6 milyon dolarlık borcun yarısını ödediler. 
     TMSF'nin tahsilatının neden düşük kaldığına da değinilen raporda, bunun nedenleri arasında, 7672 sayılı Kanun ile görevlendirilen mahkemelerin diğer davalardan kaynaklanan ağır iş yükü, davaların uzaması için davalılar tarafından her yola başvurulması ve borçlunun mal varlığının TMSF'nin alacağına yetmemesi olarak gösterildi. 
     Borçlunun mal varlığının TMSF alacağına yetmediği hallerde tahsilatın mümkün olamadığı belirtilen raporda, TMSF'ye devrolunmadan önce bankaların, mali sorunlarını gizlemek ve açıklayabilmek amacıyla grup şirketlerini kullandıkları bildirildi. 
     
     İMAR HARİÇ 5 BİN 685 DAVA AÇILDI 
     İmar Bankası hariç olmak üzere TMSF'nin hukuk mücadelesinin de sergilendiği rapora göre, 30 Ağustos 2003 itibariyle, İmar Bankası hariç olmak üzere, 1926'sı hakim ortaklara, 505'i yöneticilere karşı olmak üzere toplam 5 bin 685 adet dava açıldı. 
     TMSF, dava ve icra dosyalarını 606'sı sözleşmeli, 172'si kadrolu toplam 778 avukat takip ediyor. 
     Fon'un ilamlı icra takipleri 34, ilamsız icra takipleri 4 bin 298, 12 bin 756 firmaya kredi alacakları için dava yoluyla takipler de 30 bin 522'yi bulurken, Bankalar Kanunu'na, Türk Ticaret Kanunu'na ve diğer kanunlara aykırılıktan dolayı toplam 1307 suç duyurusunda bulunulduğu bunların 42'sinin kesinleştiği de belirtildi. 
     
</TEXT>
</DOC>
