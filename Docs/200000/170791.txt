<DOC>
<DOCNO> 170791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur29.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir anlık dalgınlık yüzünden canından oluyordu... 
</HEADLINE>
<TEXT>

     Mersin'in Tarsus İlçesi'nde, mermer atölyesinde çalıştığı sırada, spiralin yerinden fırlaması sonucu boğazı parçalanan ve gırtlak borusu kesilen genç işçi, zorlu bir operasyon sonucu kurtarıldı. 
     Alınan bilgiye göre, Yenimahalle'deki bir mermer ve karo atölyesinde meydana gelen olayda, usta olarak çalışan Fikri Kandemir 28 , dikkatsizlik ve dalgınlığını az daha hayatı ile ödeyecekti. 
     Mermer kesiminde kullanılan spiral, önce Kandemir'in elini kesti, ardından da yuvasından çıkarak boğazını parçaladı. İşyerinde çalışanlarca SSK Hastanesi'ne kaldırılan genç adam, ameliyata alındı. 
     Operatör Dr. Hasan Hakan Erdibil, yaklaşık 3 saat süren ameliyatla kesilen gırtlak borusu ve parçalanan boğazı ile boyun kaslarına gerekli operasyonların yapıldığını ifade ederek, ''Hastamız, zamanında müdahale sayesinde mutlak bir ölümden döndü. Biraz geç kalsaydı hayatını kaybedebilirdi'' diye konuştu. 
     
</TEXT>
</DOC>
