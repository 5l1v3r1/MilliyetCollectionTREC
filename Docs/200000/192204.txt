<DOC>
<DOCNO> 192204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko03.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ''Liradan 6 sıfır 1 Ocak 2005'te atılıyor'' 
</HEADLINE>
<TEXT>

     Devlet Bakanı Ali Babacan, ''Liradan 6 sıfırın 1 Ocak 2005'te atılacağını'' açıkladı. 
     ''Eski ve yeni liranın bir yıl olarak planlanan geçiş dönemi içersinde birlikte kullanılacağını'' da söyleyen Babacan yeni liraya ne isim verileceği, üzerinde kimin resmi bulunacağı gibi noktalara ise açıklık getirmedi. 
     BM Genel Kurulu'nda yapılan Kalkınmanın Finansmanı toplantılarına katılmak üzere New York'ta bulunan Babacan, New York Başkonsolosu Ömer Önhon'un verdiği Cumhuriyetin 80. yıl resepsiyonuna katıldıktan sonra bir basın toplantısı düzenledi. 
     Bakan bir soru üzerine, ''liradan 6 sıfır atılmasıyla ilgili yasa taslağının hazır olduğunu, taslağın önce Bakanlar Kurulu'na, daha sonra da TBMM'ye sunulacağını'' bildirdi. 
     ''Taslak, liradan 6 sıfır 1 Ocak 2005'te atılacak şekilde hazırlandı'' diyen Babacan, ''lojistik hazırlıkların da buna göre yapılmakta olduğunu'' söyledi. 
     Babacan, ''Yeni para biriminin enflasyona uğramaması gerekiyor. Enflasyonda 2003 hedefi yüzde 20. Enflasyonu, liradan 6 sıfır atılacağı 2005 yılından itibaren tek haneli hale getireceğiz. Artık enflasyon sorununu çözüyoruz'' diye konuştu. 
     
     YÜZDE 100 BANKA GARANTİSİ TEMMUZ 2004'TE KALKIYOR 

     Ali Babacan, ''banka mevduatlarına uygulanan yüzde 100 devlet garantisinin de Temmuz 2004 tarihinde kaldırılacağını ve garantinin hesap başına 50 milyar TL ile sınırlandırılacağını'' ifade etti. Bakan, ''daha sonra bu limitin de düşürüleceğini'' sözlerine ekledi. 
     Babacan Irak'taki durumla ilgili bir soruya karşılık da ''Irak'taki durum giderek kontrolden çıkacak gibi görünüyor. Bu nedenle Amerikalıların uluslararası desteğe ihtiyaçları olacak'' dedi. 
     ''Konunun esas itibarıyla Dışişleri Bakanlığı tarafından yürütüldüğünü'' vurgulayan Babacan, asker gönderme konusunun Türk ve Amerikan taraflarının mutabakata varmasıyla çözümlenebileceğini ifade etti. 
     
     GREENSPAN VE SNOW İLE GÖRÜŞME 

     Babacan Meksika'daki toplantılar sırasında, kendilerinden gelen talep üzerine ABD Federal Rezerv Bankası Başkanı Alan Greenspan ve Hazine Bakanı John Snow ile görüştüğünü de açıkladı. Babacan, Greenspan ve Snow'u Türk ekonomisi, AB süreci, Türkiye'nin Afganistan ve Irak'a yaptığı mali destek konularında bilgilendirdiğini kaydetti. 
     Babacan'ın bugün BM Genel Kurulu'ndaki Kalkınmanın Finansmanı toplantılarının sabah oturumuna katıldıktan sonra akşam üzeri Türkiye'ye hareket etmesi bekleniyor. 
     
</TEXT>
</DOC>
