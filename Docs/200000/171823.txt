<DOC>
<DOCNO> 171823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur11.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Buldan'da 5 evde orta dereceli hasar var... 
</HEADLINE>
<TEXT>

     Merkezi üssü Denizli'nin Buldan İlçesi olan 5.6 büyüklüğündeki depremde, 5 evde orta dereceli hasar meydana geldiği bildirildi. 
     Denizli Valisi Recep Yazıcıoğlu, yaptığı açıklamada, Buldan'da hasar tespit çalışmalarının devam ettiğini, ilçe merkezinde 5 evde orta dereceli hasar meydana geldiğini söyledi. 
     Vali Yazıcıoğlu ayrıca, Denizli ve Buldan'da panik nedeniyle 10'a yakın kişinin binalardan atlayarak yaralandığı bilgisinin de kendilerine ulaştığını ifade etti. 
     Vali Yazıcıoğlu, şunları kaydetti '' Kandilli, 6.0'ın üzerinde deprem olmayacağını ifade ediyor. Burası Kuzey Anadolu fay hattı gibi değil. Daha kısa bir fay hattı üzerindeyiz. Deprem öncesi Pamukkale'deki sularda bir bulanma görülmüş. Bu konuda bana bilgi verildi. 5.2 depreminde de bu görülmüştü. Buradaki halk, Buldan'ın güneyinde depremle birlikte dağlık alanda bir toz bulutu yükseldiğini söylüyor.'' Buldan Belediye Başkanı Temel Başbuğ da yaşanan panik nedeniyle yaralıların olabileceğini, ancak can kaybı beklemediklerini söyledi. 
     
     ALİ TALİP ÖZDEMİR, BULDAN'DA 
     Programı gereği bölgede bulunan ANAP Genel Başkanı Ali Talip Özdemir de Buldan'a gelerek, vatandaşlara geçmiş olsun dileğinde bulundu. 
     Özdemir, hasar tespit çalışmaları ve son durum ile ilgili Yazıcıoğlu'dan bilgi aldıktan sonra Buldanlılar'la sohbet etti. 
     
</TEXT>
</DOC>
