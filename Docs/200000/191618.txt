<DOC>
<DOCNO> 191618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo06.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada yeni liderler erkeklerde Ülker, bayanlarda F.Bahçe... 
</HEADLINE>
<TEXT>

     Türkiye Basketbol Ligi'nde 3. hafta maçlarının ardından Ülkerspor, averajla liderliğe yükseldi. 
     3. hafta sonunda yalnızca 3 takımın yenilmezliğini sürdürdüğü ligde, son yılların belki de skor açısından en kısır geçen maçında, Ankara Büyük Kolej'i 58-42 yenen Ülkerspor, 6 puan ve averajla koltuğu Efes Pilsen'den devraldı. 
     Geçen sezonun şampiyonu Efes Pilsen, İzmir deplasmanında ligin yeni ekiplerinden Tuborg Pilsener önünde, Kaya'nın çabalarına karşın rakibin özellikle yabancı oyuncularına önlem alamayınca, 11 sayılık farkla sahadan yenik ayrıldı ve puan cetvelinde 4. sıraya indi. Yenilmezlik unvanını koruyan Tuborg Pilsener ise 6 puan averajla 3. sırada yer alıyor. 
     Ülkerspor gibi yenilmezliğini sürdüren ve sıralamada Ülkerspor'u izleyen diğer ekip Darüşşafaka ise 3. maçında, sahasında son sıradaki OYAK Renault'ya farklı skorlu galibiyetle şans tanımadı ve zirve iddiasını sürdürdü. 
     Bayanlarda ise ligin yenilgisiz 2 ekibinden haftaya lider olarak giren geçen sezonun şampiyonu BOTAŞ Spor ve Fenerbahçe de maçlarını kazandı, ancak sayı averajıyla Fenerbahçe, bu kez liderlik koltuğuna oturdu. 
     
</TEXT>
</DOC>
