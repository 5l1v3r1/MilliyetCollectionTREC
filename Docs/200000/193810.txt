<DOC>
<DOCNO> 193810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo21.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Olympiakos, Terim'i çığ gibi ezdi .. 
</HEADLINE>
<TEXT>

     Avrupa Şampiyonlar Ligi'nde D Grubu'nda yer alan Galatasaray'ın, Atina deplasmanında Pire Olympiakos karşısında aldığı ağır yenilgi, İtalyan basınının sayfalarına da yansıdı. 
     İtalyan gazeteleri, Pire Olympiakos'un bu zaferle, yola en azından UEFA Kupası'nda devam edebilmek için büyük bir şans yakalamış olduğunun altını çizdi. 
     La Gazzetta dello Sport, sarı-kırmızılıların yenilgisini, ''Olympiakos, Terim'i çığ gibi ezdi'' başlığıyla duyurdu. Haberde, Pire Olympiakos'un bu galibiyetle, en azından UEFA Kupası'nda yoluna devam edebilme şansını yarı yarıya garantilemiş olduğu belirtildi. 
     Corriere dello Sport ise haberi, ''Olympiakos altüst etti, Türkler nakavt'' diye başlık attı. Spotta ise, ''Mavrogenidis'ten 6. dakikada gol geldi. 2. golü Castello, üçüncüsünü ise ikinci yarıda Giovanni imzaladı. Terim'in ekibi Yunanlılara teslim oldu. Maç sonunda kavgaya ramak kaldı ve 2 oyuncu atıldı'' ifadeleri kullanıldı. 
     Tuttosport Gazetesi ise, ''Terim'e Yunanlılardan acı ders. Galatasaray Atina'da küçük düştü'' başlığını kullandı. 
     
</TEXT>
</DOC>
