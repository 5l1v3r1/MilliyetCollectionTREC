<DOC>
<DOCNO> 152358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko27.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Çevre Bakanı değil mi 
</HEADLINE>
<TEXT>

     Kürşad Tüzmen, önceki hükümette Dış Ticaretten Sorumlu Devlet Bakanı idi. 
     Savaşın hemen arifesinde, Irak'a 350 işadamı ile gitmesi hatta Saddam ile görüşmesi tartışma yaratmıştı. 
     Tayyip Erdoğan Başbakanlığında kurulan yeni hükümette Kürşad Tüzmen Devlet Bakanlığı'ndan alındı, Çevre Bakanlığı'na atandı. 
     Dış Ticaret Müsteşarlığı ise Başbakanlığa bağlı bir kuruluş oldu. 
     Ancak Tüzmen hükümetteki yeni düzenlemenin sınırlarından pek memnun olmadı. 
     Çevre Bakanı olarak bugüne dek çevreyle ilgili tek bir açıklama yapmadı. 
     Buna karşılık Tüzmen, tıpkı Devlet Bakanı olduğu günlerdeki gibi işadamları ile birlikte dış gezilere çıkmayı sürdürdü, Mısır'a gitti. 
     Kürşad Tüzmen'in ilgisizliği Çevre Bakanlığı'ndaki çalışanları da etkilemiş olacak ki, bakanlığın internet sitesinde www.cevre.gov.tr eski bakan İmdat Sütlüoğlu'nun fotoğrafı bulunuyor. 
     Hükümet üyeleri arasında uyumsuzluk iddialarının olduğu bir dönemde, Kürşad Tüzmen de kendi yetki alanını kendi belirliyor. 
     Geçtiğimiz hafta yaptığı açıklamada Irak'a dış ticaret hacminin 500 bin dolara kadar çıkabileceğini söyleyen Tüzmen bugün de Türkiye İhracatçılar Meclisi üyelerini Dış Ticaret Müsteşarlığı'nda bakanlara ayrılan makam odasında kabul etti. 
     Görüşmeden sonra bu seneki ihracat hedeflerini açıkladı, ihracatçıların yaşadığı sorunlara değindi. 
     Ancak başkent kulislerinde şu sorunun daha sıkça dile getirilmesine de yolaçtı 
     "Dış Ticaret Müsteşarlığı Çevre Bakanlığı'na mı bağlandı " 

     
</TEXT>
</DOC>
