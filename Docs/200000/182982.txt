<DOC>
<DOCNO> 182982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur11.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
91 zabıt katibi alınacaktı, 5 bin 40 kişi başvurdu.. 
</HEADLINE>
<TEXT>

     Ankara Adalet Sarayı'nda görevlendirilmek üzere 91 zabıt katibinin alınacağı sınava, 5 bin 40 kişi başvurdu. 
     Ankara Adli Yargı Adalet Komisyonu yetkililerinden alınan bilgiye göre, aday sayısının çok olması nedeniyle sınav 5 gün sürecek. Adaylar alfabetik sırayla 5 gün daktilo ve bilgisayar sınavına tabi tutulacak. Ankara Adliyesi'nin kütüphanesinde 20 Eylül Cumartesi günü saat 09.00'da başlayacak sınava, ilk gün soyadının ilk harfleri A ve B olan adaylar alınacak. 
     21 Eylül Pazar günü soyadının ilk harfleri C, Ç, D ve E, 22 Eylül Pazartesi günü F, G, Ğ, H, İ, I ve K, 23 Eylül Salı günü soyadının ilk harfleri L, M, N, O, Ö, P, R, S ve Ş, 24 Eylül Çarşamba günü soyadının ilk harfleri T, U, Ü, V, Y ve Z olanlar sınava alınacak. 
     Daktilo ya da bilgisayar sınavında başarılı olan adaylar, daha sonra sözlü sınava tabi tutulacak. 
     Ankara Cumhuriyet Başsavcısı Fahri Kasırga, sınavın 5 gün süreceğini, sınava ilişkin bilgilerin adliye panolarında yer alacağını belirtti. Kasırga, ''Adayların tümü ilk gün gelmesin. Herkesi ilk gün sınava tabi tutmamız mümkün değil. Yaptığımız duyurular çerçevesinde, adaylar soyadının ilk harfinin uygun düştüğü gün sınava gelirse sıkıntı yaşanmayacak'' diye konuştu. 
     
</TEXT>
</DOC>
