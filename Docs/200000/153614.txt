<DOC>
<DOCNO> 153614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur34.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan Çakıcı'nın yargılanmasına izin... 
</HEADLINE>
<TEXT>

     Fransız Adalet Bakanlığı'nca, çıkar amaçlı suç örgütü elebaşı Alaattin Çakıcı'nın borsacı Adil Öngen'e yönelik silahlı saldırıya ilişkin davada yargılanması için verilen izin, adliyeye gelen Çakıcı'ya tebliğ edildi. 
     İstanbul Adalet Sarayı'na korumaları ve avukatı Şeyda Yıldırım ile gelen Alaattin Çakıcı, İstanbul Cumhuriyet Başsavcı Yardımcısı Olcay Seçkin'den, Fransız Adalet Bakanlığı'nın Adil Öngen'e yönelik düzenlenen silahlı saldırıya ilişkin davada yargılanabileceğine dair gönderdiği yazıyı aldı. 
     Gazetecilerin sorularını yanıtsız bırakan Çakıcı, yazıyı aldıktan sonra adliyeden ayrıldı. 
     Prosedür gereğince, bu tür tebligat avukatlara yapılamayacağı için Çakıcı'nın bizzat adliyeye çağırıldığı bildirildi. 
     Çakıcı'nın bu karara, 4 ay içinde itiraz etme hakkı bulunduğu belirtildi. 
     Fransız Adalet Bakanlığı tarafından gönderilen yazıda, Türkiye'de barış zamanında idam cezasının kaldırılmış olması, fiillerin siyasi bir niteliğinin olmaması ve suçlamanın ilgiliyi ırkı, dini, uyruğu ya da siyasi düşünceleri nedeniyle soruşturmak veya cezalandırmaya yönelik yapıldığına dair bir emareye rastlanmadığından iadenin genişletilmesine karar verildiği anlatıldı. 
     
     OLAYIN GEÇMİŞİ 
     Borsa danışmanı Adil Öngen'in yara almadan atlattığı silahlı saldırıya ilişkin İstanbul 3. Ağır Ceza Mahkemesi'nde açılan dava, 15 Mart 1999 tarihinde sonuçlanmış ve davanın sanıklarından Sinan Zembil 4 yıl 3 ay 15 gün, Hüseyin Ün 1 yıl 9 ay 15 gün ve Mehmet Mustafa Bingöl de 1 yıl 7 ay 15 gün hapis cezasına çarptırılmıştı. 
     Davanın diğer sanıkları Erol Evcil, Adnan Çiçek, Ali Gürsel, Murat Özel ve Tanju Atlıhan'ın beraat ettikleri davada, sorgusu yapılamayan Alaattin Çakıcı'nın dosyası ise ayrılmıştı. 
     Alaattin Çakıcı'yı Türkiye'ye iade eden Fransa, Çakıcı'nın bu dava kapsamında yargılanması için izin vermemişti. 
     
     İDDİANAME 
     İstanbul Cumhuriyet Başsavcılığı'nca hazırlanan iddianamede, Erol Evcil'in, Türk Ticaret Bankası'nı satın almaya çalıştığı, ancak bankanın yöneticisi Nurhan Ünlüata ile anlaşamadığı belirtiliyor. 
     Bunun üzerine Ünlüata'nın iş arkadaşı ve dostu olan Adil Öngen'in ikna için devreye girmesinin istendiği anlatılan iddianamede, ancak Öngen'in bunu reddetmesi nedeniyle korkutmak amacıyla vurulmasına karar verildiği kaydediliyor. 
     İddianamede, Erol Evcil'in bu iş için Çakıcı ile anlaştığı ve Çakıcı'nın talimatı üzerine 12 Mart 1997 tarihinde Adil Öngen'e Esentepe'deki İş Bankalılar Sitesi Otoparkı'nda silahlı saldırı düzenlendiği anlatılıyor. 
     İddianamede, Çakıcı'nın ''silahlı müessir fiile azmettirmek'' ve ''korku ve panik yaratacak şekilde meskun mahalde silahla ateş etmeye azmettirmek'' suçlarından 9 yıl 8 aya kadar ağır hapis cezasına çarptırılması isteniyor. 
     




</TEXT>
</DOC>
