<DOC>
<DOCNO> 176810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur15.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen işadamının ilk eşinden olan çocuklarından boşanma davası 
</HEADLINE>
<TEXT>

     İzmir'deki Zeybek otellerinin sahibi Ömer Zeybek'in geçen ay aniden rahatsızlanarak ölmesi sonucu karısıyla süren boşanma davasını ilk eşinden olan çocukları devam ettirecek. 
     Çocukların avukatı Sabiha Polat, yaptığı açıklamada, Ömer Zeybek'in eşi Gönül Zeybek'in, 18 Haziran 2002'de, 27 yıllık eşinin kendisini aldattığını öne sürerek boşanma davası açtığını ve 2 trilyon lira manevi tazminat ve 2 milyar lira da nafaka talebinde bulunduğunu hatırlattı. Polat, Ömer Zeybek'in de bu davaya karşı dava açtığını, iddiaların yersiz olduğunu ve kendisinin de boşanmak istediğini kaydetti. 
     Polat, Ömer Zeybek'in ilk eşinden olan çocukları Mehtap İşsever Zeybek ve Tanju Zeybek'in, babalarının açtığı boşanma davasının devam etmesi için 3. Aile Mahkemesi'ne başvurduklarını bildirdi. Polat'ın, mahkemeye sunduğu dilekçede, ''Ömer Zeybek'in ölümü nedeniyle, Medeni Kanunun 181. maddesi gereğince bu davayı varisi Mehtap İşsever Zeybek ve Tanju Zeybek yürütmek istemektedir'' denildi. 
     
     KARŞI TARAFIN AVUKATI 
     Gönül Zeybek'in avukatı Ferhat Kuru ise Ömer Zeybek'in vefatı nedeniyle, kendileri açısından davanın sona erdiğini savundu. Kuru, ''ortada boşanılacak kimse kalmadığını'' belirterek, bundan sonra görülecek olan davanın boşanma davası olmayacağını, mahkeme tarafından eşin kusurlu olup olmadığının araştırılabileceğini söyledi. Kuru, ''Eğer Gönül Zeybek, mahkeme tarafından kusurlu bulunursa mirastan men edilebilir'' dedi. 
     Bir eşin kusurlu olabilmesi için kocasını aldatması, dövmesi ağır hakaretlerde bulunması gerektiğini kaydeden Kuru, bu davada ortada böyle bir iddianın bulunmadığını söyledi. 
     
</TEXT>
</DOC>
