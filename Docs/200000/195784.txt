<DOC>
<DOCNO> 195784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur24.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hahambaşı'nın oğlu da saldırıda yaralandı... 
</HEADLINE>
<TEXT>

     Amerikan Hastanesi Acil Klinik Şefi Dr. Rifat Tokyay, İstanbul'daki patlamalar sonucunda şu ana kadar hastanelerine 73 yaralı geldiğini söyledi. Saldırıda gözünden yaralanan Hahambaşı İsak Haleva'nın oğlu Joseph Haleva da hastanede tedavi altına alındı. 
     Tokyay, düzenlediği basın toplantısında, yaralıların olayın ardından yarım saat içinde hastaneye ulaştıklarını ve olağanüstü durum organizasyon planları sayesinde çok kısa sürede tedaviye alındıklarını kaydetti. 
     Hastaneye gelen 73 yaralının beyin-damar, ortopedi, göz ve plastik cerrahi bölümlerinde tedavi altında olduklarını anlatan Tokyay, 4 hastanın ameliyatının devam ettiğini, toplam 17 hastaya cerrahi müdahale yapıldığını ifade etti. 
     Geri kalan kişilerde ufak tefek yaraların bulunduğunu belirten Tokyay, hastanelerinde ölen yaralı olmadığını söyledi. 
     Amerikan Hastanesi'ne, durumu ağır olup müdahale edilemeyen diğer hastanelerdeki yaralıların da geldiğini belirten Tokyay, şu ana kadar 73 hastadan 11'inin taburcu edildiğini bildirdi. Tokyay, diğerlerinin hastanede kontrol altında tutulması gereken yaralılar olduğunu ifade ederek, ''Ağırlıklı olarak gelenlerin yüzünde ve başında kesikler ve ortopedik yaralanmalar bulunuyor. Ama durumu çok ciddi hastalar da var'' dedi. 
     Tokyay, hastaneye gelen yaralıları renk kodları koyarak, triyaj denilen yöntemle tedaviye aldıklarını anlatarak, bu yöntemle kırmızı renk kodu olan hastaların öncelikle bakılması gereken, yeşil kodlu hastaların biraz bekleyebilecek durumda olanlar, siyah kodlu hastaların ise hiçbir şey yapılamayacak kadar ağır olanlardan oluştuğunu söyledi. 
     Tokyay, gazetecilerin soruları üzerine, hasta mahremiyeti nedeniyle isim veremediklerini, ayrıca hasta yakınlarının da isim verilmemesini istediklerini ifade etti. 
     Tokyay, hastanede tedavi olan hastalardan şimdilik para talep etmediklerini bildirdi. 
     Amerikan Hastanesi Damar Cerrahi bölümünde görevli Dr. Cihangir Çelik de beyin, beyin-damar, ortopedi, genel cerrahi, plastik ve kulak burun boğaz bölümündeki uzman doktarların gelen hastalara hemen müdahale etmek için hazır bekletildiklerini söyledi. 
     Çelik, bir soru üzerine yaralıların kan ihtiyacı olmadığını, ancak başka hastanelerde zor durumda olan hastaların kan ihtiyaçlarının Amerikan Hastanesi Kan Bankası'ndan karşılanmaya çalışıldığını kaydetti. 
     Çelik, yaralıların daha çok 0 Rh ve A Rh gruplarındaki kanlara ihtiyaç duyduğunu belirtti. 
     
     HAHAMBAŞI'NIN OĞLU DA YARALANDI 

     Bu arada, saldırı sırasında yaralanan Hahambaşı İsak Haleva'nın oğlu Joseph Haleva da 30 , Amerikan Hastanesi'ne kaldırıldı. 
     Göz çevresinde derin yaralar olduğu öğrenilen Joseph Haleva, burada ameliyat edildi. 
     Öte yandan aynı hastanede, Haleva soyadı taşıyan Hasef ve Yosef isimlerinde yaralılar da bulunuyor. 
     Bu yaralılardan Hasef Haleva'nın durumunun ağır olduğu ve ameliyata alındığı öğrenildi. 
     
</TEXT>
</DOC>
