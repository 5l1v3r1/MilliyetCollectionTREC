<DOC>
<DOCNO> 196448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/ekonomi/eko01.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu, hükümetle borç ödeme pazarlığına girdi 
</HEADLINE>
<TEXT>
   Uzan 1 - 2 katrilyon vereyim Çiçek 8.5 katrilyonu getir 
   Adalet Bakanı Cemil Çiçek, İmar Bankası'nın Uzan Grubu'na geri verilmesi için 1 - 2 katrilyonluk ön ödeme teklif eden Cem Uzan'a, '8.5 katrilyonu getir' dedi 
      ABDULLAH KARAKUŞ Ankara 
   
   Bankalar Yasası'nın çıkarılmasına yönelik çalışmalar hızlandıkça Uzan Grubu ile hükümet arasındaki pazarlıklar da arttı. Uzan Grubu adına Genç Parti Genel Başkanı Cem Uzan, hükümete, İmar Bankası'nın geri verilmesi için ilginç bir teklif getirdi. Adalet Bakanı Cemil Çiçek'le görüşen Uzan, "1 - 2 katrilyon lira ödeyeyim. Teminat olarak da Berke Barajı başta olmak üzere barajları, Star TV'yi ve 300 milyon dolarlık arsayı göstereyim. Kalan borçlar için ise bir takvim belirleyelim" dedi. Çiçek ise bu teklife "8.5 katrilyonu getir" diye yanıt verdi. 
   Aralarında Cem Uzan, Mehmet Emin Karamehmet ve Halis Toprak'ın da bulunduğu bazı batık banka patronlarının, hükümetle temasa geçmesi, önceki akşam toplanan AKP Merkez Yönetim Kurulu MYK toplantısında ele alındı. Başbakan Recep Tayyip Erdoğan'ın da katıldığı toplantının basın kapalı bölümünde, Bankalar Yasası Tasarısı'yla ilgili ayrıntılı bir sunum yapan Çiçek, Uzan'la yaptığı görüşmeyi de anlattı. Çiçek, toplantıda batık banka patronlarının el altından yaptıkları tekliflerin hükümet tarafından geri çevrildiğini söyledi. 
   
   Erdoğan Bu para alınacak 
   Adalet Komisyonu'nda perşembe günü görüşülmesi beklenen tasarı ile ilgili MYK'da tartışmalar da yaşandı. Bazı MYK üyeleri tasarının değiştirilmesini isterken, Erdoğan ise, "Bu yasa çıkacak. Bu paralar da hukuki her yol denenerek alınacak" dedi. Çiçek de, "Kimse hortumların faturasını devlete ödetemez. Hortumları kesmek için gerekeni yapacağız" dedi. 
   
   'Herkes kendi hırsızını kolladı'    Adalet Bakanı Cemil Çiçek, yolsuzlukla mücadelenin başarıya ulaşacağına inandığını söyleyerek, "Herkes kendi hırsızını kolladı. Mücadelenin zor olduğunu son bir senede gördüm ama başarıya ulaşacağına inanıyorum" dedi. Hukuk Araştırmaları Derneği'nin HUDER düzenlediği iftara katılan Çiçek, şöyle konuştu "Bizim burda yediğimiz yemeğin üçte biri için insanlar iftar çadırları önünde kuyrukta. Türkiye'yi bu noktaya yolsuzluk yapanlar getirdi. Herkes kendi hırsızını kolladı. Yatırım yapamaz hale geldik. Bu memlekette hırsızın dostu çok oluyor ama o kendini de belli etmiyor." 
   
   Davetiye eve gidince sanıklar gelmedi    SEMRA PELEK İstanbul 
   İzinsiz Hazine bonosu sattıkları gerekçesiyle "Hizmet nedeniyle emniyeti suiistimal" suçundan İmar Bankası'nın eski yöneticileri hakkında açılan davanın ilk duruşmasına sanıklar gelmedi. Diğer suçlardan tutuklu olan ancak bu davadan tutuksuz yargılanan sanıkların davetiyelerinin Kartal Cezaevi yerine ev adreslerine gönderildiği öğrenildi. Kemal Uzan ile Yavuz Uzan'ın gıyabi tutuklu olarak yargılandığı davaya dün başlandı. Davanın diğer sanıkları Erol Hürbaş, Yaşar Avni Güral, Birol Çilingir, Gürol Demirkol ve Hilmi Başaran duruşmaya katılmadı. Duruşma sanıkların dinlenmesi için 2004 Şubat'ına ertelendi. 
   
   
</TEXT>
</DOC>
