<DOC>
<DOCNO> 188375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo27.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut'un durumu yarın netleşiyor... 
</HEADLINE>
<TEXT>

     Bursaspor Kulübü Genel Sekreteri Yunus Egemenoğlu, geçen yıl forma giydiği Panianios ile FIFA'lık olan Erol Bulut'un durumunun yarın netleşeceğini söyledi. 
     Panianios'un geçen yıldan kalan alacağını tahsil edemediği için ayrılmak isteyen Erol'un, Yunan kulübünün gerekli evrakları FİFA'ya geç göndermesi nedeniyle başka bir kulüple anlaşamadığını anlatan Egemenoğlu, ancak FİFA'nın tanıdığı sürenin bu akşam sona erdiğini kaydetti. 
     Egemenoğlu, FİFA'nın Panianios Kulübü'nden Erol'a geçen yılki tüm ödemelerini yaptığına ve bu sezon için sözleşmesinin uzatılmasına ilişkin verilmesi gereken paranın yatırıldığını gösteren belgeleri istediğini anlattı. 
     İstenilen belgelerin ulaştırılmaması halinde tecrübeli futbolcunun serbest kalacağını anlatan Egemenoğlu, ''Erol ile ilgili karar olumlu veya olumsuz bu akşam karara bağlanacak ve yarın duyrulacak'' dedi. 
     Egemenoğlu, Erol'un serbest kalması halinde Bursaspor'un futbolcusu olacağını sözlerine ekledi. 
     
</TEXT>
</DOC>
