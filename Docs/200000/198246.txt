<DOC>
<DOCNO> 198246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/dunya/dun01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Batı bana ihanet etti' 
</HEADLINE>
<TEXT>

   Dünyayı 3. Dünya Savaşı'ndan kurtardığını söyleyen Gürcistan'ın devrik lideri, Batı'nın kendisini yüzüstü bıraktığını, olayları ABD'nin yönlendirdiğini açıkladı 
      DIŞ HABERLER SERVİSİ 

   
   Gürcistan'ın devrik Cumhurbaşkanı Eduard Şevardnadze, Soğuk Savaş'a son verilmesine katkıda bulunarak, dünyayı 3. Dünya Savaşı'ndan ve olası bir nükleer savaş felaketinden kurtardığını, ancak Batı'nın kendisine ihanet ettiğini söyledi. 
   İngiltere'de yayımlanan The Daily Telegraph'a konuşan Şevardnadze, "Biz dünyayı 3. Dünya Savaşı'ndan kurtardık. Bunu tek başıma yaptığımı söylemiyorum, ama ben de önemli role sahibim. Batı ise beni yüzüstü bıraktı" diye konuştu. "Kendimi ihanete uğramış hissediyorum" diyen Şevardnadze, iktidardan düşürülmesine neden olan olayların, ABD tarafından yönlendirildiğine inandığını da belirtti. 
   
   Yugoslavya'nın tekrarı 
   "Tiflis'te olanlar, Yugoslavya'dakilerin tekrarıydı" diyen devrik Cumhurbaşkanı, "Birilerinin bir planı vardı. ABD Büyükelçisi Richard Miles'ın senaryonun yaratılmasında aktif rolü olduğundan şüpheleniyorum" dedi. Miles'ın, muhaliflere maddi destek verdiği öne sürülüyordu. 
   Röportaj sırasında ABD'ye kırgınlığını gizlemeyen Şevardnadze, "Oysa ben ABD politikalarının en büyük destekçisiydim. Irak konusunda destek verdim" diye konuştu. Halk ayaklanmasıyla devrilen Eski Yugoslavya ve Romanya liderleri Miloşeviç ve Çavuşesku'yla karşılaştırılmasına üzüldüğünü belirten Şevardnadze, "Dünyada kim Şevardnadze'nin bir Çavuşesku ya da Miloşeviç olacağına inanırdı ki " ifadesini kullandı. 
   
   Hiç korkmuyorlardı 
   Gürcistan'da gösteriler başladığında, askerin ve polisin kendinden emir beklediğini söyleyen Şevardnadze, "Büyük kalabalığa baktım. Hiçbir şeyden korkmuyorlardı. Ve çok kan akacağını anladım. İşte o sabah tek çıkış yolunun istifa olduğuna karar verdim" dedi. 
   
   
   
   
   
</TEXT>
</DOC>
