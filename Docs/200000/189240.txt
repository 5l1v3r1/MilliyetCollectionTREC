<DOC>
<DOCNO> 189240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakanı Arafat'ın sürgün edilmesi bizim için iyi olmaz 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat'ın sürgün edilmesinin ''İsrail için iyi olmayacağını'' söyledi. 
     Jerusalem Post gazetesine, 2 intihar saldırısının ardından 11 Eylül'de İsrail hükümeti tarafından benimsenen Arafat'ın sürgüne gönderilmesine ilişkin ilke kararına ters düşen açıklamalarda bulunan Şaron, ''Biz yıllardır Arafat'ı sürgüne göndermenin iyi bir fikir olmadığını düşünüyorduk, onu yaralamadan sürgüne göndermek zayıf bir ihtimal'' dedi. 
     Haberde, Şaron'un bu açıklamaları geçen Pazar günü, yani Gazze'de Amerikan konvoyuna yönelik saldırıdan önce yaptığına dikkat çekildi. Bu saldırıdan sonra aralarında Dışişleri Bakanı Silvan Şalom'un da bulunduğu birçok bakanın Arafat'ın sürgüne gönderilmesi çağrısında bulunduğu belirtilen haberde, Şaron'un yine de Arafat'ı ''barışın bir numaralı düşmanı'' olarak nitelendirdiği kaydedildi. Habere göre, Şaron, ''O orada olduğu müddetçe, barışa götürecek müzakere süreci ya da bir anlaşma olma şansı bulunmuyor. O giderse bir şans var'' dedi. 
     Gazetenin, ''Bu, Arafat ölmediği sürece bir ilerleme olmayacak anlamına mı geliyor'' şeklindeki sorusuna Şaron, ''Ben ölüm demedim, ama bana göre komutanın başında olduğu sürece ilerleme şansı hiç yok. Filistinlilerle bir anlaşma kendiliğinden oluşmaz. Güçlü bir başbakan lazım. Ama şu sırada hangi başbakan olursa olsun elleri kolları Arafat'a bağlı olacak'' yanıtını verdi. 
     
</TEXT>
</DOC>
