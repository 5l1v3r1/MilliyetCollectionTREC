<DOC>
<DOCNO> 153396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/siyaset/siy04.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorumuz kalmadı 
</HEADLINE>
<TEXT>

İzmir Devlet ve SSK hastanelerinde ortopedi ve beyin cerrahisi şefi kalmadı. 61 yaşından ötürü uzmanlar emekliye ayrılmaya başladı 
     MERT İLKUTLUĞ İzmir DHA 

     Emeklilik yaşının 65'ten 61'e çekilmesi sonucu İzmir'deki Devlet ve SSK Hastaneleri'nde ortopedi ve beyin cerrahisi şefi kalmadı. Hekimler karara tepki gösterirken, bazıları idari mahkemede iptal davası açtı. İzmir Tabip Odası Başkanı Fatih Sürenkök, emekli edilen doktorlarla birlikte yaptığı basın toplantısında bir tıp öğrencisinin ortalama 24 yaşında mezun olduğunu hatırlattı. Sürenkök tepkisini şöyle dile getirdi "İzmir'de bugün 150 sağlık çalışanı ve 50 doktor görevlerinden alındı. Buna yenileri eklenecek. Beş başhekim, üç başhekim yardımcısı, 10 klinik şefi, beş klinik şef yardımcısı görevde değil. Bir uzmanlık sınavında jüri oluşturacak yeterli beyin cerrahisi ve ortopedi şefi yok." Doktorlukta 60'lı yaşların en uzmanlaşmış ve verimli çağ olduğuna dikkat çeken Sürenkök, özellikle üst düzey sağlık personelinin emekli edilmesinin eğitim hastanelerinde tedavi ve asistanlara verilen eğitimi aksatacağını söyledi. 
     Atatürk Eğitim Hastanesi'nin emekli edilen Dahiliye Şefi Rüstem Şener de 3. İdare Mahkemesi'nde dava açtığını belirterek, "Dünyanın en büyük beyin cerrahı Gazi Yaşargil 80 yaşında ameliyat yaparken, bu uygulama kabul edilemez. Davalar çığ gibi gelecek" dedi. Gözyaşlarını zor tutan Beyin Cerrahi Şefi Prof. Dr. Şevket Toktaş da tedavileri süren hastalarına emekli edildiğini açıklayamadığını ifade etti. 
     


SİYASET 















</TEXT>
</DOC>
