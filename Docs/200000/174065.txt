<DOC>
<DOCNO> 174065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur33.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül Cumhurbaşkanı'nın kanaatleri önemlidir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'a asker gönderme konusunda, Cumhurbaşkanı Ahmet Necdet Sezer'in kanaatlerinin de çok önemli olduğunu belirterek, ''O da şüphesiz ki kanaatlerini ortaya koyacaktır' dedi. 
     Gül, Bahreyn Dışişleri Bakanı ve Başbakan Yardımcısı Muhammed Bin Mübarek El Halife ile görüşmesinin ardından düzenlenen ortak basın toplantısında, gazetecilerin sorularını yanıtladı. 
     Başbakanlık'taki Irak zirvesinde, Çankaya Köşkü'nde zirve yapılması ya da meclisin olağanüstü toplanması konusunun gündeme gelip gelmediğinin sorulması üzerine, ''Hayır bunlar tespit edilmedi, ama tabii ki Sayın Cumhurbaşkanı her zaman davet edebilir. Sayın Cumhurbaşkanımız her zaman bilgilendirilecektir. Bu süreç içinde biraraya gelmek gayet normaldir'' diye konuştu. 
     Gül, konuyla ilgili olarak, '' Irak'a asker gönderilmesine ilişkin Bir kanaat ortaya çıksın sonra. Bir kanaat ortaya çıkmadan zor. Kanaatin çıkması demek, Türkiye'nin menfaatleri ve çıkarlarının nerede olduğunun ortaya konması demektir'' ifadesini kullandı. 
     Dışişleri Bakanı Gül, dünkü toplantının bir ''karar alma'' toplantısı olmadığını, değerlendirme toplantısı olduğunu da vurgulayarak, ''Değerlendirme olmadan karar alınmaz. Değerlendirme süreci devam ediyor'' dedi. 
     Irak'ın normalleşmesinin, bir an önce huzura kavuşmasının, sivil yönetimin başa gelmesinin ve toprak bütünlüğünün korunmasının, Türkiye'nin olduğu kadar komşu ülkelerin de faydasına olacağına kaydeden Gül, ''Tüm bunlar değerlendirildikten sonra, eğer bütün bunlara katkı yapabileceksek o zaman muhakkak ki siyasi partiler de ona göre tavır alacaklardır'' diye konuştu. 
     Gül, Irak'ın toprak bütünlüğü konusunun ABD, AB ve tüm komşu ülkelerin üzerinde ısrarla durduğu bir konu olduğunu belirterek, gelişmeleri yakından takip edeceklerini ifade etti. 
     Dışişleri Bakanı Gül, asker gönderme konusunda Amerikalı yetkililerin bir an önce cevap beklediği haberleriyle ilgili soruyu da, ''Size öyle gelmiş. Bize öyle gelmedi'' şeklinde yanıtladı. Gül, ''Türkiye bağımsız bir ülke, kendi organları içinde konuyu tartışacaktır. Ona göre kararını verecektir'' dedi. 
     
</TEXT>
</DOC>
