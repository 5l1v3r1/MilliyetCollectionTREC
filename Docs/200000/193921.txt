<DOC>
<DOCNO> 193921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/spo02.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fırsat kaçmaz 
</HEADLINE>
<TEXT>

   Fenerbahçe Kulübü, maçlara gelen taraftarlar arasında çekiliş yaparak üç talihli belirleyecek. Orta sahadan topu yere değdirmeden gol atmayı başaranlar 50 milyar lira kazanacak 
   
   Yeni uygulama 
   FENERBAHÇE Yönetimi, Sarı - Lacivertli taraftarları Şükrü Saracoğlu Stadı'na çekmek için yeni bir uygulamaya başlıyor. Bundan böyle maçlara gelecek seyircilerin bilet numaralarına göre çekiliş yapılacak ve üç talihli belirlenecek. Bu kişiler devre arasında tribünlerden aşağıya indirilecek ve orta sahadan boş kaleye şut vurmaları istenecek. 
   
   İkramiye artacak 
   TOPU hiç yere değdirmeden kaleye sokarak gol atan talihliler Fenerbahçe Kulübü'nden 50 milyar lira kazanacaklar. Sarı - Lacivertli yönetimin derbi maçlarda ise rakamı bir milyon dolara kadar çıkaracağı belirtildi. Fenerbahçeli taraftarları mini bir servete taşıyacak uygulamanın dışında yönetim değişik gösterilerin de planlarını yapmayı sürdürüyor. 
   
   Saran nabız yokluyor    ŞUBAT ayında yapılacak kongrede Aziz Yıldırım'ın karşısına başkan adayı olarak çıkması beklenen Sadettin Saran nabız yoklamayı sürdürüyor. Saran önceki akşam Birleşik Fenerbahçe Vakfı Başkanı Aziz Yılmaz ile birlikte iftar yemeği yedi. Yılmaz'ın kongrede Sadettin Saran'a destek verme konusunda yeşil ışık yaktığı bildirildi. 
   
   Gerekirse kulübede otururum    YUSUF DURSUN 

      'Bizi kamçıladı' 
   SON haftalarda performansı bir hayli düşen Fenerbahçe'nin Bulgar oyuncusu Petkov, evinin kapılarını Milliyet'e açtı, ilginç açıklamalar yaptı. Akçaabat Sebatspor maçının kabustan bir farkı olmadığını söyleyen tecrübeli oyuncu, "Kaybettiğimiz iki puan şampiyonluğu elimizden almadı. Aksine bizi kamçıladı. Bu hafta Rizespor karşısında gerçek gücümüzü herkese göstereceğiz" dedi. 
   
   'Tek patron Daum' 
   TAKIMDAKİ tek patronun Daum olduğunu kaydeden Petkov, "İster oynatır, ister oynatmaz. Sonuçta ben her zaman çalışıyorum, çalışmaya da devam edeceğim. Hocam görev verdiği takdirde elimden gelen en iyi mücadeleyi veririm. Veremezsem de kulübede otururum. Kaliteli bir ekibiz. Şampiyonluk yarışını da sonuna kadar kovalayacağız" ifadelerini kullandı. 
   
   Taraftar keyifsiz    SARI - Lacivertli taraftarlar, futbol takımlarının son haftalarda sergilediği oyunu beğenmedi. www.fenerbahce.com adlı web sitesinde, "Fenerbahçe'nin son haftalardaki futbolundan memnun musunuz " sorusuna yanıt verenlerin yüzde 83.4'ü 5 bin 744 kişi "hayır" seçeneğini işaretledi. Yüzde 16.6'lık kısım takıma olumlu not verdi. 
   
   'Muhtırayı önledim'    ASBAŞKAN Murat Özaydınlı, 1907 Başkanı Necdet Ersoy'a karşı yapılan toplantıyı kendilerinin düzenlemediğini söyledi. Özaydınlı, "Ben eski başkan olduğum için davet edildim. Toplantıda, '1907 yönetimine mektup yazalım' dediler. Karşı çıktım. Bunun bir muhtıra olabileceğini söyledim. Benim muhalefet toplantısı organize etmem sözkonusu değildir" dedi. 
   
   20 bin bilet tükendi    LİGİN 14. haftasında oynanacak Fenerbahçe - Beşiktaş derbisinin biletlerine yoğun ilgi olduğu açıklandı. Biletix bayilerinden satışa çıkarılan biletlerden, şu ana dek 20 bine yakınının satıldığı, özellikle açık tribün biletlerinin tükenmek üzere olduğu kaydedildi. Taraftarlar Rizespor maçına da büyük ilgi gösteriyor. 
   
   Selçuk korkuttu    Çift kalede sakatlık geçiren genç oyuncu idmanı yarıda bıraktı. Selçuk'un önemli bir problemi olmadığı açıklandı 
   YUSUF DURSUN 

   Pas çalışması 
   ÇAYKUR Rizespor maçının hazırlıklarını tek antrenmanla sürdüren Fenerbahçe'de Teknik Direktör Daum isabetli pas ve gol çalışması yaptırdı. Hafif sakatlıkları nedeniyle hafta başından beri salonda çalışan Kemal ve kaleci Recep ilk kez idmana çıktı. Çift kalede sakatlık geçiren Selçuk, çalışmayı tamamlayamadı. Selçuk'un yarın oynayabileceği belirtildi. 
   
   Moral aşıladı 
   FUTBOLCULARIYLA bir toplantı yapan Daum, "Kimseye kırgın değilim. Sebat'a atamadığınız golleri cumartesi Rizespor'a atacaksınız. Ben size inanıyorum. Kulaklarınızı kapatın ve işinize bakın. Sadece sahada savaşın" dedi. Alman hoca başarılı pozisyonlar sonrası da "İşte neler yapabildiğiniz ortada. Bunu sahada da uygulayın" diyerek takıma moral verdi. 
   
   6 Kasım anısına    BİLGİ Üniversitesi Fenerbahçeliler Kulübü'nün öğrencileri, 6 Kasım'ın birinci yılında marşlar söyleyip, pankartlarla ezeli rakipleri Galatasaray'a göndermelerde bulundu. Şükrü Saracoğlu Stadı'nda kazanılan 6-0'lık zaferi dün coşkuyla bir kez daha kutlayan gençlerin "İtina ile yıldız kaydırılır, sakın unutmayın 6 Kasım" pankartı dikkat çekti. Sarı - Lacivertliler bu yıl da Kadıköy'de aynı skorun tekrarını beklediklerini söylediler. 
   
   Ortega rest çekti    Arjantinli yıldız CAS'ın kararını tanımadığını, 11 milyon doları asla ödemeyeceğini söyledi 
   MEHMET ÇİFTÇİ 

   Arjantin ayakta 
   İSVİÇRE'NİN Lozan kentinde bulunan Uluslararası Spor Temyiz Mahkemesi'nin Ortega'nın Fenerbahçe'ye ödemesi gereken 11 milyon dolarlık tazminatı onaylaması Arjantin'i ayağa kaldırdı. Kararı haksız ve yanlı bulan Ortega ve Arjantin basını, Fenerbahçe'nin bu parayı alamayacağını, ünlü yıldızın tekrar Türkiye'ye geri çağrılabileceğini iddia ettiler. 
   
   'Geri dönmem' 
   ORTEGA ise yaptığı açıklamada alınan kararı tanımadığını söyledi. Bu kararla halen Fenerbahçe'nin lisanslı futbolcusu olduğunun altını çizen Arjantinli yıldız, "Geri dönmeyi hiç düşünmüyorum. Tek yol uzlaşmadan geçer. İki tarafın da görüşü alınarak bir kulüp bulunursa oynamaya hazırım. Ancak bu parayı asla ödeyemem ve ödemeyeceğim de" dedi. 
   
   Seri tamamlandı    BURSASPOR- Fenerbahçe maçı sonrası MHK'yi topa tutan ve "Bizim maçlarımıza neden Bülent Uzun, Metin Tokat ve Ali Aydın'ı vermiyorlar" diyen Asbaşkan Mahmut Uslu'nun dileği tamamen tuttu. MHK, Bülent Uzun ve Metin Tokat'tan sonra Fenerbahçe - Çaykur Rizespor karşılaşmasına da Ali Aydın'ı atayarak Uslu'nun serisini tamamladı ve üç hafta üst üste Sarı - Lacivertli kulübün istediği isimleri verdi. 
   
   
</TEXT>
</DOC>
