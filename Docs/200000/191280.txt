<DOC>
<DOCNO> 191280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/agun.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ON BİNLER AYAKTA 
</HEADLINE>
<TEXT>

   Başkentte düzenlenen Cumhuriyet'e Saygı Yürüyüşü'ne, on binler katıldı. 77 üniversiteden çağrıya olumlu yanıt veren 72'sinden gelen rektörler ve öğretim üyeleri, öğrencileriyle Tandoğan'da buluşup Anıtkabir'i ziyaret etti 
      YILDIZ YAZICIOĞLU Ankara 
   
   Ankara, YÖK ve imam hatip liselerine yönelik yasal düzenleme girişimleri ve Cumhurbaşkanı Sezer'in 29 Ekim resepsiyonundaki "türban" tavrının tartışıldığı günlerde son dönemin en geniş katılımlı "laiklik" yürüyüşüne sahne oldu. Türkiye'nin dört bir yanından gelen rektörler, üniversite öğretim üyeleri, öğrenciler ve binlerce vatandaş, Atatürk'e "laiklikten ödün yok" sözü verdi. 
   Ankara Üniversitesi AÜ ve Atatürkçü Düşünce Derneği'nce ADD düzenlenen "Cumhuriyet'e Saygı Yürüyüşü" on binlerce kişinin katılımıyla gerçekleşti. 28 Şubat süreci protestolarını anımsatan yürüyüş, Türkiye'deki 77 üniversiteden çağrıya olumlu yanıt veren 72'sinden gelen rektörler ve öğretim üyelerinin katılımıyla gerçekleşti. Cüppeleriyle yürüyen öğretim üyeleri, öğrencileriyle Tandoğan'da buluştu. 
   AÜ Rektörü Prof. Dr. Nusret Aras, ADD Başkanı Ertuğrul Kazancı, YÖK Başkanı Prof. Dr. Kemal Gürüz ile Üniversitelerarası Kurul Başkanı Prof. Dr. Ayhan Alkış'ın öncülüğünü yaptığı kortej Anıtkabir'e girerken, YÖK aleyhine slogan atan 20 kişilik bir öğrenci grubunun protestosuyla karşılaştı. "Üniversiteler bizimdir" sloganı atan öğrencileri polisler uzaklaştırdı. 
   Anıtkabir Özel Defteri'ne "Üniversiteler ve toplum adına" imza atan Aras, "Sevgili Atatürk Kurduğun cumhuriyeti senin devrim ve ilkelerinden doğan laik, demokratik, sosyal hukuk devletini sonuna kadar koruyup kollamaya ant içiyoruz. Ulusumuz, Kemalist Devrim ve ilkelerine daima sadık kalacaktır" yazdı. 
   
   Ne dediler    YÖK Başkanı Gürüz "Kubilay adını zikretmekten rahatsızlık duyulmamalı. Atatürk Türk devletini kurmasaydı bugün ezan değil başka sesler duyulurdu. Ay yıldızlı bayrak yerine başka bayrak dalgalanırdı. Cumhuriyetin getirdiği sağlıklı nesiller olmasaydı, bir kısmımız bebek istatistiklerinde birer çentik olurdu. Kimse unutmasın üniversiteler gericilik karşısındaki yerini alacaktır. YÖK'ün öğretim üyelerini yürüyüş için zorlaması söz konusu değildir.AÜ Rektörü Aras Cüppemizle siyaset değil bilim yapıyoruz.İÜ Rektörü Kemal Alemdaroğlu Cumhuriyeti sonsuza kadar yaşatmak için ant içiyoruz. Üniversitelerden zorla katılım olduğu doğru değil. 
   
   Çağrıya ret yanıtı    AÜ'nün yazılı çağrısına Bilgi, Yaşar ve Koç üniversitelerinden 'katılamayacağız' yanıtı geldi. YÖK Başkanı Kemal Gürüz ile İ.Ü. Rektörü Kemal Alemdaroğlu, Tandoğan Meydanı'nda bir süre samimi şekilde sohbet etti. 
   
   Konserde buluştular       Fotoğraf Şerif Çıray 
   Cumhurbaşkanı Ahmet Necdet Sezer, Genelkurmay Başkanı Orgeneral Hilmi Özkök, kuvvet komutanları ve üniversite rektörleri, dün gece "Cumhuriyet Konseri"nde buluştu. Kara Kuvvetleri Komutanı Org. Aytaç Yalman'ın ev sahipliğinde Bilkent Üniversitesi Konser Salonu'nda gerçekleşen konseri, Anıtkabir'e yürüyen rektörler de izledi. 76 rektörün davet edildiği konsere, 32 rektör katıldı. Konser sonunda, programda olmamasına karşın 10. Yıl Marşı'nın da seslendirilmesi dikkat çekti. 
   
   
</TEXT>
</DOC>
