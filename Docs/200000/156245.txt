<DOC>
<DOCNO> 156245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur23.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevlid Kandili yarın gece kutlanacak... 
</HEADLINE>
<TEXT>

     Diyanet İşleri Başkan Vekili Rıdvan Çakır, ''ilişkilerde menfaatin yaygınlaştığını, olumsuz düşüncelerin arttığını, söz ve davranışlarda aldatıcılığın egemen olduğunu ve tüketim çılgınlığı yaşandığını'' belirterek, insanlığın Hazreti Muhammed'i örnek alması gerektiğini ifade etti. 
     Çakır, yarın gece kutlanacak Mevlid Kandili dolayısıyla yayımladığı mesajda, Hazreti Muhammed'in doğumunun 1432. yıldönümünü idrak etmenin sevincinin, huzur ve mutluluğunun yaşandığını kaydetti. 
     Hazreti Muhammed'in doğumunun sıradan bir olay olmadığını ifade eden Çakır, ''bu kutlu doğumun dünyada, birçok değişim ve gelişmelerin yaşanmasına vesile olduğunu'' kaydetti. 
     ''Hazreti Muhammed'in Kuranıkerim'de emrolunduğu gibi yaşayarak mükemmel bir insan modelini gerçekleştirdiğini'' belirten Çakır, Allah'tan aldığı iman ve selam ışığını her seviyede insanla paylaştığını, hayatı boyunca hak sahiplerine haklarını vermek için çırpındığını ve İslam'ın aydınlığından uzak düşmüş kimseleri bu ışıkta buluşturmak için büyük gayret gösterdiğini ifade etti. 
     Hazreti Muhammed'in hayata ve geleceğe ışık tuttuğunu dile getiren Çakır, şöyle devam etti 
     ''Ülkemizde ve dünyada her geçen gün dünyevileşme yoğunlaşmakta, ilişkilerde menfaatler yaygınlaşmakta, niyetlerde negatif düşünceler çoğalmakta, söz, davranış ve vaatlerde aldatıcılık egemen olmakta, tüketim çılgınlığı yaşanmaktadır. Gerek makro, gerekse sınırlı düzeyde gözlemlenen haksız paylaşımlar, kanaatsizlik, tatminsizlik ve ben merkezli zevk düşkünlüğü, fakir, yoksul ve kimsesizlerin ihmal ve göz ardı edilmesi, sapkın, yozlaşmış inanışların ortaya çıkmasına vesile olmaktadır. Bu gelişmeler, Hazreti Peygamber'in insanlara tebliğ ettiği üstün değerlerin hayatımızdaki etkisinin istenilen düzeyde olmadığının göstergesidir.'' ''İnsanların manevi duygularında oluşan boşluğun, kaosun, amaçsızlığın ve acımasızlığın manevi dokunun bozulmasına yol açtığını'' kaydeden Çakır, bu durumun insanları olduğu kadar doğa ile de ilişkilerini temelden sarstığını vurguladı. 
     Yoksulluk içindeki toplumlar bir yana, maddi yönden güçlü olan toplumlarda dahi manevi buhran yaşayanlar bulunduğunu ve bunalım geçirenlerin sayısının arttığını ifade eden Çakır, ''İnsanlığın, böyle bir zamanda tebessümü sadaka olarak gören anlayışın sahibini daha iyi tanımasının önem arz ettiğini'' belirtti. 
     Çakır, şunları kaydetti 
     ''Yerdekilere merhamet edin ki göktekiler de size merhamet etsin diyerek varlıklarla ilişkilerin merkezine rahmet ve merhameti yerleştiren, hayatı edep, nezaket, iyilik, samimiyet, vefa ve doğruluk ile dopdolu olan, çok güçlü olduğu halde güce ehemmiyet vermeden insanın hak ve halk katındaki değerini ahlaki durumuna bağlayan ve bütün çağların en güzel örneği Hazreti Peygamberi, insanlık örnek almalıdır. 
     Günümüz Müslümanlarına düşen, kendisine indirilen vahiy çerçevesinde her sözü ve davranışı insanlığın ufkunu açan peygamberimizi, içimizde ve çevremizde yeniden anlamak, onun bize kazandırdığı kardeşlik, sevgi, dostluk, güven, samimiyet, tevazu, hoşgörü, sadakat, vefa, haklının yanında yer alma, hak ve doğru olanı temsil etme gibi değerlere hayatımızda işlerlik kazandırmaktır.'' 
     
</TEXT>
</DOC>
