<DOC>
<DOCNO> 165201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo20.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Yılmaz Bursaspor'un gururu oldu... 
</HEADLINE>
<TEXT>

     A Milli Futbol Takımın, Konfederasyon Kupası grup maçında Brezilya ile oynadığı ve 2-2 berabere biten karşılaşmada ikinci golünü atan Okan Yılmaz, Bursaspor'un gururu oldu. 
     Bursa Büyükşehir Belediyesi ve Bursaspor Kulübü Başkanı Erdoğan Bilenser, ligi gol kralı olarak bitiren Okan'ın, Milli Takım forması altında da başarısını sürdürdüğünü söyledi. 
     Okan'ın Milli Takıma geç çağrıldığını savunan Bilenser, ''Okan, Milli Takım forması altında çok iyi işler yapıyor. Şimdi de çok iyi ama daha önce alınsaydı, uyum sorununu çözmüş olurdu ve daha da başarılı olabilirdi'' dedi. 
     Bilenser, son dönemlerdeki başarılı performansıyla yerli ve yabancı ünlü golcüleri geride bıraktığını ifade ederek, ''Okan, dünyaca ünlü Jardel'i bile geride bırakabilecek kalitede çok iyi bir golcü. Bursaspor'un yarın yapılacak kongresinde seçilecek yönetimin Okan'ı Bursaspor'da kalmaya ikna etmesi gerekir. Bunun için gerekli fedakarlık yapılmalı. Okan, çok iyi bir Bursasporlu. Babası da öyle. Yönetim fedakarlık yaparsa, Okan'ı rahatlıkla ikna edebilir'' diye konuştu. 
     
</TEXT>
</DOC>
