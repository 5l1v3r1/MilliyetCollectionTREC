<DOC>
<DOCNO> 164781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur02.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu'nda İŞKUR'un kurulmasına ilişkin tasarısının bu hafta yasalaştırılması bekleniyor. 
     TBMM Genel Kurulu'nda, AB 6. Uyum Paketi'nin geçen hafta kabul edilmesinden sonra gündemindeki konuları görüşmeyi sürdürecek. 
     Genel Kurul'da, İş ve İşçi Bulma Kurumu'nun Türkiye İş Kurumu İŞKUR olarak yeniden düzenlenmesine ilişkin yasa tasarısı üzerindeki görüşmelerin sürdürülmesi bekleniyor. Toplam 36 madde ve bir geçici maddeden oluşan tasarı üzerindeki görüşmelere geçen hafta başlanmış, tasarının birinci maddesinin oylamasında çoğunluk sağlanamamıştı. 
     Bu hafta görüşülmesi beklenen tasarılar arasında adli yargı ilk derece mahkemeleri ile bölge adliye mahkemelerinin istinaf işleyişine ilişkin düzenlemeler getiren iki yasa tasarısı da bulunuyor. 
     
     KOMİSYONLAR 
     Plan ve Bütçe Komisyonu'nda, 24 Haziran Salı günü Maden Kanunu Tasarısı ele alınacak. Tasarı, madenlerin tanımı, aranması ve işletilmesini kolaylaştırıcı düzenlemeler getiriyor. 
     Hazine arazilerinin kısa sürede ekonomiye kazandırılmasını öngören ve kamuoyunda ''1. derecede SİT alanlarının yapılaşmaya açılması'' tartışmalarına neden olan tasarının da bu hafta Plan ve Bütçe Komisyonu'nda görüşülmesi bekleniyor. Daha önce alt komisyona gönderilen tasarısının tartışmalı maddeleri üst komisyona bırakılmıştı. Tasarının, komisyondaki görüşmelerin tamamlanmasının ardından bu hafta Genel Kurul'da görüşülebileceği belirtildi. 
     Bayındırlık, İmar, Ulaştırma ve Turizm Komisyonu'nda, 25 Haziran Çarşamba günü Bayındırlık ve İskan Bakanlığı bünyesinde ''Bayındırlık ve İskan Şurası'' ile ''Toplu Konut Şurası'' oluşturulmasını öngören yasa tasarısı ele alınacak. 
     KİT Komisyonu'nda ise 24 Haziran Salı günü THY, 25 Haziran'da TÜPRAŞ ve Deniz İşletmeciliği ve Tankercilik A.Ş'nin 1998-2001 dönemindeki dört yıllık hesapları görüşülecek. Komisyonun, 26 Haziran'daki gündeminde Milli Piyango İdaresi'nin 2001 yılı, SSK ile SSK İlaç ve Tıbbi Malzeme Sanayi Müessesi'nin 1998-2001 dönemlerine ait hesapları bulunuyor. 
     AB Uyum Komisyonu'nun 24 Nisan Salı günü yapacağı toplantıda AB Genel Sekreteri Murat Sungar ile Genel Sekreter Yardımcısı Ahmet Acet, komisyon üyelerine sunum yapacak. 
     
     KAMUDA YAPILANDIRMA 
     AK Parti ve CHP gruplarının 24 Haziran Salı günü yapılacak toplantılarında son gelişmeler değerlendirilecek. 
     AK Parti Grup toplantısında ayrıca kamunun yeniden yapılandırılması çalışmaları kapsamında hazırlanan yasa tasarı taslağı ele alınacak. 
     
</TEXT>
</DOC>
