<DOC>
<DOCNO> 185450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/spor/bvol.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekle bizi Japonya 
</HEADLINE>
<TEXT>

   Voleybol Milli Takımı, bir ilke imza atmanın, Avrupa ikinciliği kupasını kucaklamanın gururunu yaşıyor. Bayanlarımız bu başarının bir tesadüf olmadığını Dünya Kupası'nda kanıtlamak için sabırsızlanıyor 
      AYŞE YEŞİN 

   
   ÖZLEM "Rüyalarımız gerçek oldu. Beş ay boyunca büyük emek verdik. Gönül isterdi ki, şampiyon olalım. Ama bir dahaki sefer bunu başaracağız. Şimdi sorumluluğumuz arttı. Dünya Kupası ve Olimpiyat elemelerinde çıtayı daha da yükseltmek istiyoruz". 
   NATALIA "Çok mutluyum. Daha önce Rus Milli Takımı'nda oynuyordum. Ancak Uralochka'ya transfer olmayı reddettiğim için beni kadrodan çıkardılar. Bu yüzden Rusya maçında daha da hırslı oynadım". 
   BAHAR "Bu başarımızda bizimle beraber olan herkese çok teşekkür ediyoruz. Daha da başarılı olmak için elimizden geleni yapacağız" 
   AYSUN "Önce Vakıfbank, ardından Eczacıbaşı, son olarak da Milli Takım'la Avrupa ikinciliği sevincini yaşadım. İnşallah dördüncüsünde şampiyonluk kupasını kaldıracağız". 
   NESLİHAN "20 yaşımda böyle bir mutluluğu yaşamak müthiş bir şey. İnanılmaz duygular içindeyiz. Şimdi beklentiler değişti. Bu aşamadan sonra hedefimiz daha büyük olacak." 
   ESRA "Voleybolu tanıttığımıza inanıyorum. Bu kez finalde kaybettik. Ancak bir dahaki sefere şampiyon olacağız." 
   GÜLDEN "Dünya'ya bizim de bu işi iyi yaptığımızı gösterdik. İlk kez milli olduğum bir şampiyonada ikincilik kupasını almak ve turnuvanın en iyi liberosu olmak gurur verici". 
   MESUDE "Avrupa'ya sesimizi duyurduk. Kendimize bir yer bulduk. Burada kalıcı olacağımızı da göstereceğiz. Çıtayı yükselttik. Gençlerin voleybola ilgisi bu başarıyla patlama yapacaktır." 
   ÇİĞDEM "15 yıldır voleybol oynuyorum. Müthiş duygular tattım. Büyük bir sıçrama yaptık. Bu başarının rastlantı olmadığını Dünya Kupası'nda göstereceğiz." 
   PELİN "Voleybolu Türk halkına sevdirdiğimiz için mutluyuz. Ömür boyu anlatacağım anılarla dolu bir 10 gün yaşadım. Rusya maçı sonrası şahlandık. İnşallah bundan sonrakinde kupaya ulaşacağız." 
   SİNEM "Birlik ve beraberliğimizle, hırsımızla bu başarıyı yakaladık. Yolumuz uzun. Dünya Kupası'nın da flaş takımı olmak istiyoruz". 
   SEDA "Turnuvanın en genç oyuncusu olarak, ikinciliği tatmak büyük bir mutluluk. Türkiye'ye daha büyük sevinçler yaşatacağımıza inanıyorum". 
   
   Sultanlar, Milliyet'te    AVRUPA Şampiyonası'nda final stresi nedeniyle ikincilikle yetinen Milli Takımımız dün sabah soluğu Milliyet gazetesinde aldı. Kendileri için hazırlanan Ay - Yıldızlı pastayı kesen bayanlarımız, kasım ayında Japonya'da yapılacak Dünya Kupası'nda da fırtına estirme sözü verdi. Final maçıyla ilgili haber ve yorumları dikkatle inceleyen "gümüş kızlar", bol bol imza dağıttı, hatıra fotoğrafı çektirdi. 
   
   Yeminimizi tuttuk    Antrenör Reşat Yazıcıoğulları, şampiyona öncesi kaybettiğimiz Deniz Esinduy'a verdikleri sözü gerçekleştirdiklerini söyledi 
   NECMİ KEPÇETUTAN 

   'Hepimiz yıkıldık' 
   TEKNİK direktör Deniz Esinduy'un ani ölümünden sonra milli takımın başına geçen Reşat Yazıcıoğulları, asıl sorumluluklarının şimdi başladığını söyledi. Genç çalıştırıcı, "11 Eylül'de Deniz hocayı kaybettiğimizde hepimiz yıkıldık. İki gün hiçbir şey yapamadık. Daha sonra kendisine karşı sorumluluğumuzu yerine getirmek için ant içtik. Finale kadar geldik. Ancak o psikolojiye hazır değildik. Önümüzde uzun bir yol var" dedi. 
   
   Hedef ilk üç 
   ŞAMPİYONADA ilkleri gerçekleştirdiklerini hatırlatan Yazıcıoğulları, "Gelecek şampiyonaya direkt katılacağız. Kasımda Japonya'da organize edilecek Dünya Kupası vizesini de aldık. Burada ilk üç takım arasına girip, olimpiyata gitmeyi hedefliyoruz. Olmazsa ocak ayında Azerbaycan'da olimpiyat elemelerinde mücadele edeceğiz" diye konuştu. Antrenör Ali Oktay da, "Tecrübe kazandıkça şampiyonluklar da gelecek" ifadesini kullandı. 
   
   Uzakdoğu öncesi bir haftalık mola    Taçsız kraliçeler, tatilin ardından 6 Ekim'de bu kez Dünya Kupası için işbaşı yapacaklar 
   Akdeniz düşünülüyor 
   MİLLİ Takımımız'a, 2 - 14 Kasım'da Japonya'daki Dünya Kupası hazırlıkları öncesi bir haftalık izin verildi. Kamp yerinin henüz tespit edilmediğini belirten Federasyon Başkanı Hüsnü Can, "Büyük olasılıkla güneyde bir yerde kamp yapacağız. Kızlarımızın psikolojik açıdan rahatlaması gerekiyor. Bu hafta içinde hazırlık programı belirlenecek" dedi. 
   
   Hesaplar karıştı 
   DÜNYA Kupası'na katılmaya hak kazanılması nedeniyle liglerin başlama tarihinin de belirsizliğe düştüğünü vurgulayan Can, şöyle devam etti "Ya ligi kaydıracağız, ya da Milli Takım'ın ağırlığını oluşturan Eczacıbaşı ve Vakıfbank Güneş Sigorta'nın maçlarını erteleyeceğiz. Henüz bir planlama yapmadık. Çalışmalarımız sürüyor" açıklamasını yaptı. 
   
   Gülden çaresizliği    ŞANLIURFA Gençlikspor, parasızlık yüzünden Avrupa'nın en iyi liberosunu elinden kaçırdı.Genç voleybolcuya geçen sezon forma giydiren Şanlıurfa Gençlikspor, 20 milyar lira bulamadığı için Gülden'i kaybetti. Başkan Ali Aybar, Gülden'in başarısından dolayı gurur duyduklarını belirterek, "Paramız yok. Gülden de geçen hafta Numune Hastanesi ile anlaştı" diye konuştu. 
   
   Hüsnü Can'dan mutlusu yok    FEDERASYON Başkanı, uzun yıllar voleybola verilen emeğin karşılığını aldıklarını söyledi. Hüsnü Can, "Duygularımı ifade etmek için kelimeler yetersiz. Japonya'da da Türkiye'nin yüzünü güldürmek için elimizden geleni yapacağız" dedi. Öte yandan Devlet Bakanı ve Başbakan Yardımcısı Mehmet Ali Şahin, 300 Cumhuriyet altını dışında millilere artı bir ödül verilebileceğini söyledi. 
   
   
</TEXT>
</DOC>
