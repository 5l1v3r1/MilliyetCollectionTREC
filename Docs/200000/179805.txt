<DOC>
<DOCNO> 179805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko44.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudileri için başvuru süresi uzatıldı... 
</HEADLINE>
<TEXT>

     Tasarruf Mevduatı Sigorta Fonu TMSF , İmar Bankası mudilerinden başvurularını gerçekleştiremeyenlere yeni hak tanıdı. 
     Buna göre mudiler bilgi ve belgelerini, İmar Bankası Genel Müdürlüğü nezdinde oluşturulan Başvuru Masası'na, şahsen veya posta yoluyla yapabilecek. 
     TMSF'nin, Bankacılık Düzenleme ve Denetleme Kurulu'nun İnternet sitesinde yer alan açıklamasında, İmar Bankası mudilerinin Pamukbank belge teslim merkezlerine yaptığı başvuru süresinin, bugün sona erdiği hatırlatıldı. 
     Açıklamada, bu süre içinde başvurularını gerçekleştiremeyen mevduat sahiplerinin bilgi ve belgelerini, İmar Bankası Genel Müdürlüğü nezdinde oluşturulan Başvuru Masası'na, bugünden sonra, şahsen vekil veya posta yoluyla yapılabileceği belirtildi. 
     Posta ile müracaatlarda, Banka tarafından belge teslim tutanağının gönderilmeyeceği bildirilen açıklamada, tutanağın daha sonra şahsen vekil teslim alınabileceği kaydedildi. 
     
     BAŞVURUDA İSTENECEK BELGELER 
     Açıklamada, İmar Bankası tasarruf mevduatı mudilerinin, hesap cüzdanı fotokopisi, nüfus cüzdanı veya sürücü belgesi fotokopisi , T.C Vatandaşlık numarası, vergi numarası, ikametgah belgesiyle, havale eft talebi gerçekleşmeyen mudilerin de bu belgelere ilaveten havale eft talebine ilişkin talimat yazısı ile başvurmaları gerektiği belirtildi. 
     Müracaatların gerçek kişiler tarafından açılmış tasarruf mevduat hesaplarını kapsayacağı belirtilen açıklamada, başvuru adresi ise ''İmar Bankası T.A.Ş, Tasarruf Mevduatı Başvuru Kabul Merkezi Büyükdere Caddesi No 42 46 Doğuşhan, Mecidiyeköy İstanbul'' olarak yer aldı. 
     
</TEXT>
</DOC>
