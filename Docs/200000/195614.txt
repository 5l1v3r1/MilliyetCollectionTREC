<DOC>
<DOCNO> 195614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/dunya/dun02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öger'in AP adaylığı Almanya'yı karıştırdı 
</HEADLINE>
<TEXT>

      BERLİN Milliyet 

   
   Almanya'da iktidardaki SPD Genel Başkanı ve Başbakan Gerhard Schröder'in, Avrupa Parlamentosu AP milletvekilliği aday listesinde 10. sıra için önerdiği işadamı Vural Öger'in adaylığına Genel Sekreter Olaf Scholz'un karşı çıkması, "Türkiye'nin AB üyeliği tartışması"na dönüştü. 
   Öger'in adaylığına karşı çıktığı ileri sürülen ve aday listesinin başında yer alan SPD Avrupa Milletvekili Martin Schulz'a dayandırılan haberlere göre Öger, "Türkiye'nin AB'ye bir an önce alınması için çabaladığı gerekçesiyle" parti içinde tepkilerle karşılaştı. Financial Times gazetesinin haberine göre, parti içi tartışmalarda Schulz, Öger'in adaylığını "kızgınlıkla" karşıladı. SPD'nin aday listesinin yarın Bochum'daki SPD kongresinde son şeklini alacağı bildirilirken, Öger'in adaylığının kongrede tartışılacağı, parti yönetiminin de bu tartışmaları engellemeye çalıştığı iddia edildi. 
   280 delege yarın, 13 Haziran 2004'teki AP seçimlerine katılacak 99 adaylık listeyi oylayacak. Öger'in 10. sırada yer aldığı listede Türk kökenli Ozan Ceyhun da 28. sıradan aday gösterilecek. 
   
   Tartışmaya girmedi 
   SPD'ye geçen yıl üye olan Vural Öger, şimdiye kadar adaylığıyla ilgili tartışmalara girmemeye özen göstermişti. Avrupa milletvekilliğiyle ilgili hiçbir çalışmada bulunmadığını belirten Öger, "Schröder'le Türkiye'nin AB adaylığı konusunda aynı görüşleri paylaşıyorum" diyerek, bu tip tartışmaları Hıristiyan Demokratlardan beklediğini kaydetmişti. Daha önce Focus dergisinde çıkan bir haberde Öger'in adaylığına "kızdığı" ileri sürülen Schulz da, bu konudaki soruları "spekülasyon" olarak değerlendirmişti. 
   
   
   
</TEXT>
</DOC>
