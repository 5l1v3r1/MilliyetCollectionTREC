<DOC>
<DOCNO> 183106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun08.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak politikası Bush'a desteği azalttı.. 
</HEADLINE>
<TEXT>

     ABD Başkanı George Bush'un Irak politikalarına, Amerikan halkının güveni giderek azalırken, son kamuoyu yoklaması, halkın yüzde 64'ünün Irak'ta yeniden imar için yönetimin açık bir planı bulunmadığına inandığını ortaya koydu. 
     CBS News tarafından yaptırılan ankette, yüzde 22'lik bir kesim ise Bush'un bir planı olduğuna inandığını kaydetti. Ankete katılanların yüzde 47'si, Bush'un Irak politikasını onaylamadığını söylerken, yüzde 46'sı onayladığını belirtti. 
     Bush'un dış politikadaki başarısına yüzde 47'lik, ekonomideki tutumuna ise yüzde 41'lik destek geldi. Anketi yapanlar, bu oranın yüzde 50'nin altında kalmasına dikkati çektiler. 
     ABD Başkanı, terörizmle mücadeledeki yaklaşımı söz konusu olunca, ankete katılanların üçte ikisinden destek aldı. 11 Eylül saldırılarından sonra yüzde 90'lara varan oranlarla ABD'nin en çok beğenilen başkanlarından biri olan Bush'un genel beğenilirlik oranı ise yüzde 52'de kaldı. Halkın yüzde 44'ü, Bush'un dış politikaya gereğinden fazla harcama yaptığını, yüzde 40'ı ise harcamaların çok yerinde olduğunu söyledi. 
     Katılımcıların yüzde 48'i, ABD'nin, Irak'taki olaylar üzerinde kontrolü olduğuna inanmadığını belirtirken, sadece yüzde 38, ''Evet kontrol var'' dedi. 
     Ankete katılanların yüzde 64'ü, ABD'nin, Irak'ta karşılaşacağı direnişi hafife aldığını, Irak'ta yeni bir hükümet oluşturulması ve sorumlulukları artık BM'ye bırakması gerektiğini kaydetti. Son kamuoyu yoklaması, 675 kişi arasında 15-16 Eylül'de yapıldı. 
     
     IRAK'TA ÖLEN AMERİKALILAR 

     Bush'un beğenilirlik oranının düşmesinde en önemli etken, Irak'ta savaşın bitmesine karşın halen Amerikan askerlerine yönelik tehdidin devam etmesi ve her geçen gün ölen asker sayısının artması olarak görülüyor. 
     Irak'ta askeri operasyonların başladığı Mart ayından bu yana ölen Amerikan askerlerinin sayısı, 17 Eylül itibariyle 297'ye ulaştı. 
     Amerikan Savunma Bakanlığı verilerine göre, Bush'un, Irak'ta savaşın bittiğini açıkladığı 1 Mayıs'tan bu yana ise 159 Amerikan askeri Irak'ta öldü. Operasyonların başladığı günden bu yana 1251 Amerikan askerinin yaralandığı belirtiliyor. Askeri operasyonlarla ilgisi olmayan yaralanmaların sayısı ise 316 olarak veriliyor. 
     MİLYARDER SOROS KAMPANYA BAŞLATTI 
     ABD'de Başkan George W. Bush'un, 2004 başkanlık seçimini kazanarak ikinci dönem başkanlık yapmasına engel olmak isteyen milyarder işadamı George Soros, bu amaç için 10 milyon dolar ayırdı. 
     ABD Başkanı Bush'un ''elindeki gücü yanlış kullandığına'' inanan Soros'un kampanyasının içeriği ise henüz açıklık kazanmadı. Ancak Soros'un, bazı ticari birlikleri de arkasına aldığı sanılıyor. 
     Soros, en son Amerikan PBS televizyonuna verdiği demeçte, Bush yönetiminin 11 Eylül'den sonra oluşturduğu ortamdan duyduğu rahatsızlığı dile getirdi. 
     George Soros, terörizmle mücadele kapsamında çıkarılan bazı yasaların, yeterli tartışma ortamı yaratılmadan, kongre üyelerine bir kopyası bile verilmeden yasalaştığını savunarak, ''ülke raydan çıktı'' dedi. 
     Macaristan asıllı Amerikalı Soros'un, 5 milyar dolarlık serveti bulunduğu belirtiliyor. Soros, 1992 yılında, İngiliz Sterlini'ni aşağı çeken kur spekülasyonu sırasında tek bir günde 1 milyar dolar kazanmıştı. 
     
</TEXT>
</DOC>
