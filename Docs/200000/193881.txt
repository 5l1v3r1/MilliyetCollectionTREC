<DOC>
<DOCNO> 193881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/aeko.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'My Cep' 'My çanta' oldu 
</HEADLINE>
<TEXT>

   Maliye, My Cep kartının satış gelirlerini toplayarak devletten kaçıran Uzanlar'ın 'çantacıları'nın peşine düştü 
      NEDİM ŞENER 
   
   Telsim'in sabit abonelerinin faturalarını toplayan banka hesaplarına tedbir konulmasının ardından, My Cep'i pazarlayan 'çantacı' ekibin peşine düşüldü. 
   Telsim'in 67 trilyon lirası kesinleşmiş, 560 trilyon lirası da ihtiyati vergi borçlarından dolayı haciz ve tahsilat operasyonu başlatan Maliye, Telsim abonesi olanların fatura bedellerini yatırdıkları sekiz bankadaki hesaplara tedbir koydurdu. 
   Bu bankalarda toplanan para Şişli Cumhuriyet Savcısı'nın talimatı ile Vakıflar Bankası Şişli Şubesi'nde toplanıyor. Ancak yapılan incelemede, aylık 60 trilyon liralık cirosu bulunan Telsim'in yalnızca bunun yüzde 25'ini sabit abonelerden tahsil ettiğini belirleyen İstanbul Defterdalığı, bunu üzerine My Cep adı ile yapılan kontörlü kart satışlarını incelemeye aldı. 
   Defterdarlık, Uzanlar'ın İmar Bankası'nın yönetimine el konulmasının ardından My Cep kartlarının satışlarını şirketleri üzerinden değil, 25 kişilik 'çantacı' ekibe yaptırdığını belirledi. 
   
   Deprem Vergisi 
   Defterdarlık ekiplerinin tespitine göre, My Cep kart dağıtımı ve satış bedelinin tahsilatı, kuyumculuk sektöründe olduğu gibi çantalar içinde gerçekleştiriliyor. Kart satışı gelirlerinin kayıt altına girmemesi için çantacılarla çalışmaya başladığı belirtilen Uzanlar'ın bu yolla her ay 45 trilyon liralık hasılatı devletten gizlediği ifade ediliyor. 
   Defterdarlık, çantacıların belirlenmesi ve kart satış bedellerine el konması için İstanbul Emniyet Müdürlüğü'nden de yardım istedi. Defterdarlık alacağını tahsil etmek için Telsim-shoplar'a denetim elemanı yerleştirdi. 
   Kontürlü kart satışı yapan şirketler olan Standart Pazarlama, Digital AŞ ve Star Telekomünikasyon AŞ şirketlerine de bir denetmen ve iki memur yerleştiren Maliye yetkilileri Uzanlar'ın borcunun 40 trilyon lirasının deprem vergisi olarak bilinen Özel İletişim Vergisi'nden oluştuğunu ifade etti. 
   
   135 araç buhar oldu    İstanbul Defterdarlığı, Telsim'in vergi borçlarından dolayı aldığı haciz kararı içinde Telsim'e ait 145 araç da bulunuyor. Ancak bu araçlardan yalnız 10 tanesine ulaşılabildi. Geri kalan 135 araç ise polisin de aramalarına rağmen bulunamadı. 
   
   10 yeni şirket kurdular    İstanbul Defterdarlığı yetkilileri ilk başta 120 olarak açıklanan Uzanlar'a ait şirket sayısının kısa süre önce 195 olarak belirlendiğini ancak yapılan araştırmada bu rakamın 256'ya çıktığını belirledi. 
   Yetkiller tedbir konulan şirket sayısının 256'ye çıktığını anlatırken, Rumeli Holding binası adres gösterilerek 10 yeni şirketin faaliyete sokulduğunu bildirdiler. Ortakları ve adresi aynı olan bu şirketlere de tedbir konduğu belirtilirken, bu yöntemin para hareketlerinin kontrolünün güçleştirilmesi için yapıldığı iddia edildi. 
   
   
</TEXT>
</DOC>
