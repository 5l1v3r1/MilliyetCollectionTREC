<DOC>
<DOCNO> 189954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo26.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli aleyhine tezahürat yapanlara suç duyurusu 
</HEADLINE>
<TEXT>

     Beşiktaş Kulübü, ligin 9. haftasında Diyarbakırspor ile yapılan maçta, bir grup siyah-beyazlı taraftarın İkinci Başkan Hüsnü Güreli aleyhine yaptığı tezarühata tepki göstererek, olaya karışanlar hakkında suç duyurusunda bulunulacağını açıkladı. 
     Beşiktaş Kulübü yönetim kurulundan yapılan açıklamada, kulüpte önemli görevler üstlenmiş Hüsnü Güreli aleyhine Diyarbakırspor maçında Beşiktaş tribünlerinden çirkin sözlerin çıktığı belirtilerek, şu görüşlere yer verildi 
     ''Hepimizin esefle şahit olduğu üzere 18 Ekim Pazar günü BJK İnönü Stadı'nda yapılan Beşiktaş-Diyarbakırspor maçında bugüne kadar tüm Beşiktaş camiasının takdir ve sevgisini kazanmış, hizmetleriyle kulübümüzün bugünkü sportif, mali ve idari açıdan gelmiş olduğu başarılı noktaya ulaşmasında en önemli görevleri üstlenmiş olan ikinci başkanımız, icra kurulu ve transfer komitesi başkanı Hüsnü Güreli'nin manevi şahsiyetine yönelik, Beşiktaş tribünlerinden yükselmiş olmasından dolayı hepimizi utandıran, çirkin sözler duyulmuştur. 
     Şunu hemen belirtmeliyiz ki tuttukları takımın Beşiktaş olduğunu iddia etmeleri bu hareketleri karşısında Beşiktaş camiası için hiçbir şey ifade etmeyen bu saygısız, bundan da öte vefasız ve de kanun önünde suç sayılabilecek bir girişimde bulunmuş bu kişileri, bizler hiçbir şekilde taraftar olarak kabul etmiyor, kendileri hakkında kimlik tesbiti ve ardından suç duyurusuda bulunacağımızı ve bundan böyle kulübümüzün hiçbir müsabakasına kabul edilmeyeceklerini, Beşiktaş camiası ve spor kamuoyunun bilgilerine sunuyor ve olayı esefle kınıyoruz.'' 
     
</TEXT>
</DOC>
