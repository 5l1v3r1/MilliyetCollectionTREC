<DOC>
<DOCNO> 199999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko15.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DHL'in rengi "Alman sarısı" oldu... 
</HEADLINE>
<TEXT>

     DHL Worldwide Express Taşımacılık ve Ticaret A.Ş. Türkiye İcra Kurulu Üyesi Reha Arar, Deutsche Post'un, dünyada 3 ayrı firmayla yürüttüğü posta hizmetlerini, logosunda değişiklik yaptığı DHL çatısı altında topladığını söyledi. 
     Arar, Konya Hilton Otel'de yeni logonun tanıtımı için düzenlenen kokteylde, Deutsche Post Euro Express firmasının, müşterileri üzerinde yaptığı geniş çaplı araştırmadan sonra hizmetlerini, sahibi olduğu diğer lojistik şirketleri Danzas ve DHL firmasıyla birleştirip tek bir şirket olarak yürütme kararı aldığını kaydetti. 
     Deutsche Post'un bu kararı, tek bir firmayla dünyadaki en büyük posta devi haline gelmek için aldığını anlatan Arar, ''Bu değişimin ve güç birliğinin görsel simgesi olarak, kırmızı-beyaz renklerden oluşan DHL logosundaki beyaz, Deutsche Post'un sarı rengi ile değiştirildi. DHL'nin yeni rengi sarı-kırmızı olurken logonun şekli aynı kaldı'' dedi. 
     1969 yılında kurulan şirketin 1981'yılında Türkiye pazarına girdiğini, halen de 29 ilde hizmet vermeyi sürdürdüğünü ifade eden Arar, şunları kaydetti 
     ''Aldığı bir koli ya da evrakı, dünyanın herhangi bir noktasına aynı gün içinde ulaştırmasıyla tanınan DHL, artık yeni logosuyla tanınacak. Dünyadaki pazar payını yüzde 40, Türkiye'de ise 50 olan şirket, mevcut pazar payını daha da artırmayı planlıyor. DHL aynı program çerçevesinde, tüm logolarını değiştirmek için 125 milyon euroluk bir bütçe ayırdı. 2004 yılı sonuna kadar dünyadaki tüm logoları yenilenmiş olacak.'' Arar, program sonunda kokteyle katılan Konya Valisi Ahmet Kayhan'a üzerinde yeni DHL logosu bulunan bir tır maketi armağan etti. 
     
</TEXT>
</DOC>
