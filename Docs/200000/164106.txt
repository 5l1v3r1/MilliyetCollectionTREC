<DOC>
<DOCNO> 164106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun26.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ordusu 1 milyonun altına düşmeyecek 
</HEADLINE>
<TEXT>

     Rusya ordusu, asker sayısını azaltmaya devam ederken, mevcudunu bir milyonun altına düşürmeyi planlamıyor. 
     Rusya Genelkurmay Başkanı Birinci Yardımcısı Yuri Baluyevski, İnterfaks ajansına yaptığı açıklamada, asker sayısında azalmanın yıl sonuna kadar devam edeceğini, ancak sayının bir milyonun altına düşmeyeceğini söyledi. Baluyevski, Rus ordusunun orta ve uzun vadede ihtiyaç duyacağı sayının 1 milyon asker olduğunu kaydetti. 
     Asker sayısının daha fazla indirilmesinin Rusya'nın ''küresel prestijini'' zayıflatacağını savunan Baluyevski, ''Elbette aynı oranda bütçeye ve Amerikan ordusunda bulunan modern silahlara şu anda sahip olamayacağız. Ancak, silahlı güçlerimiz de modern bir ordunun kriterlerini karşılamalıdır'' dedi. 
     Rus ordusunun mevcudu 1991 yılında 2 milyon 880 bin askerden oluşurken, bu sayı 2002'ye kadar 1 milyon 162 bine düşürülmüştü. 
     
</TEXT>
</DOC>
