<DOC>
<DOCNO> 195077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo13.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Cenk sevinci, Beşiktaş maçına hazır... 
</HEADLINE>
<TEXT>

     Konyaspor'da, yan bağlarında yaşadığı sorun nedeniyle sahalardan uzak kalan Cenk'in Beşiktaş maçına yetişecek olmasının sevinci yaşanıyor. 
     Basın Sözcüsü ve Futbol Şubesi Sorumlusu İbrahim Kaplan, Süper Lig'e yükselmelerinin ardından ihtiyaç duyulan mevkilere futbolcu transfer ettiklerini, ancak yine de dar bir kadroya sahip olduklarını kaydetti. 
     Bu nedenle takımda ceza alan ya da sakatlanan futbolcunun yerini doldurmakta güçlük çektiklerini vurgulayan Kaplan, bunun takımı zor durumda bıraktığını kaydetti. 
     Kaplan, ligin başından bu yana kırmızı kart cezaları nedeniyle uzun süre takımı oturtmakta güçlük çektiklerini belirterek, şunları söyledi 
     ''Son olarak da Hasan'ın ameliyat olması ve Cenk'in yan bağlarından sakatlanması takımı olumsuz etkiledi. Oynadığında maçın sonucu etkileyebilecek Hasan ve özellikle Cenk, kalitesini kanıtlamış futbolcular. Gol konusunda sıkıntı çektiğimiz bugünlerde ise Cenk'in eksikliği daha da çok hissediliyor.'' Cenk'in bir an önce iyileşmesi için gereken her türlü tedavinin uygulandığını belirten Kaplan, ''Cenk'in durumu iyiye gidiyor. Lige verilecek ara bu yönden bizim için çok iyi oldu. Önemli gol silahımız Cenk, Beşiktaş maçına kadar yetişecek'' diye konuştu. 
     
</TEXT>
</DOC>
