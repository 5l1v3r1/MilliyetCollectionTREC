<DOC>
<DOCNO> 173202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur08.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Ağaca çıktı diye hamile eşine kızıp dövdü.. 
</HEADLINE>
<TEXT>

     Kütahya'da 4 aylık hamile bir kadın, kocası tarafından evlerinin bahçesinde dövüldü. 
     M.A 45 evlerinin bahçesinde bulunan ağaca erik toplamak için tırmanan 4 aylık hamile eşi M.A'ya kızarak dövmeye başladı. 
     Eşinin dayağından kaçmak isteyen hamile kadın, sokak ortasında bayıldı. Çevredeki vatandaşların ihbarı üzerine genç kadın ambulansla Kütahya Devlet Hastanesi'ne kaldırılırken, M.A, gözaltına alındı. 
     Hastaneye kaldırılan, yüzünde ve vücudunun birçok yerinde morluk olduğu gözlenen M.A, kocasının ilk çocuğunu düşürdüğünden beri kendisini sürekli dövdüğünü belirterek, ''Hatta bazen hıncını alamayınca vücudumda sigara söndürüyor'' dedi. 
     Hamile karısını döven M.A, polise verdiği ifadede, eşinin hamile olduğu halde ve daha önce 1 çocuk düşürmesine karşın kendisini korumadığını iddia ederek, ''Erik toplamak için ağaca tırmandığını gördüm. Tekrar düşük yapacak diye kızdım ve dövdüm'' dedi. 
     M.A, alınan ifadesinin ardından çıkarıldığı nöbetçi mahkemece tutuksuz yargılanmak üzere serbest bırakılırken, kocasından dayak yiyen M.A ve bebeğinin durumunun iyi olduğu öğrenildi. 
     
</TEXT>
</DOC>
