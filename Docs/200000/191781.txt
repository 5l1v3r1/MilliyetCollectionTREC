<DOC>
<DOCNO> 191781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun04.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
California yangınında El Kaide şüphesi... 
</HEADLINE>
<TEXT>

     ABD'nin California eyaletinin güneyini cehenneme çeviren orman yangınlarında terör örgütü El Kaide'nin parmağı olmasından şüphe ediliyor. 
     14 kişinin ölümüne ve on binlerce kişinin evini terk etmesine yol açan yangınların ardından, gözler Amerikan Federal Soruşturma Bürosu'nun FBI bir süre önce bu konuda yayınladığı uyarıya çevrildi. 
     FBI, 25 Haziran'da ülke çapındaki yasaları koruyan kuruluşlara gönderdiği memorandumda, gözaltındaki bir El Kaide teröristinin sorgusunda örgütün ABD'nin batısında orman yangınları çıkarmayı planladığı istihbaratının elde edildiğini bildirmişti. 
     Arizona'da yayınlanan The Arizona Republic gazetesinde Temmuz ayında çıkan bir habere göre, FBI tarafından sorgulanan El Kaide teröristi, 3 veya 4 militanın zaman ayarlı cihazlar kullanarak Colorado, Montana, Utah ve Wyoming'de orman yangınları çıkarmasının ve yangınlar başlamadan önce ülkeden kaçmalarının planladığını itiraf etmişti. Ancak FBI, o dönemde sorguladığı El Kaide militanının doğruyu söyleyip söylemediğini ve istihbaratın doğruluğunu kesin olarak saptayamamıştı. 
     Bu arada, California'nın güneyinde rüzgarın da etkisiyle 10 bölgede devam eden yangınlarda binden fazla ev tahrip oldu. 
     Alevlerin yer yer 35-40 metreye ulaştığı yangınlar nedeniyle on binlerce kişi evini terk etti. Yangınları kontrol altına almak için 8 binden fazla itfaiyeci uğraş veriyor. 
     Yangınlar nedeniyle Los Angeles ve diğer çevre havaalanında çok sayıda uçak seferinin de gecikmeli olarak yapıldığı ya da iptal edildiği belirtildi. Başkan George Bush, California'nın güneyindeki 4 bölgede afet durumu ilan etti. 
     
</TEXT>
</DOC>
