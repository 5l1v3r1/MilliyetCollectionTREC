<DOC>
<DOCNO> 177881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/dunya/adun.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NEWSWEEK AMERİKALILARIN NABZINI TUTTU 
</HEADLINE>
<TEXT>
   Yeni Vietnam korkusu 
   Newsweek'in yayınladığı kamuoyu yoklamasının sonuçlarına göre Amerikan halkının yüzde 70'i ordularının Irak'ta batağa saplanacağını düşünmeye başladı 
      DIŞ HABERLER SERVİSİ 

   
   Irak'ta Amerikan askerlerine yönelik saldırıların her gün giderek daha organize ve daha çok can alıcı bir nitelik kazanması ve özellikle de 24 kişinin ölümüne yol açan Bağdat'taki BM merkezinin bombalanması, Amerikan halkının Irak'ın işgaliyle ilgili görüşünü değiştirdi. 
   Newsweek dergisinin yaptığı son kamuoyu yoklamasına göre, Amerikan halkının yüzde 70'i, "Irak'taki ABD işgal ordusunun batağa saplanacağını" düşünmeye başladı. 
   Haftalık Newsweek dergisinin dün piyasaya çıkan son sayısında yer alan kamuoyu araştırması, aynı zamanda halkın yüzde 60'ının, ABD ordusunun Irak'taki görev süresinin uzamasının ABD için Irak dışında da güvenlik tehlikeleri doğuracağı görüşünde olduğunu ortaya koydu. 
   
   Çoğunluk 'Çekilelim' diyor 
   Newsweek'in geçtiğimiz perşembe ve cuma günleri 1011 kişiyi örnek alarak yaptığı araştırmaya göre, Amerikan halkının yüzde 48'i ABD ordusunun hemen Irak'tan çekilmesini istedi. Yüzde 47'si, "ABD Irak'ta kalsın" dedi. Yüzde 61'lik kesim "ABD'nin Irak'ta savaşa girişmesini, ilk hareket olarak doğru bulduğunu" söyledi. Bu konuda temmuz sonundaki görüş yüzde 68 oranında "ABD Irak'ta doğru iş yaptı" şeklindeydi. 
   Yüzde 72'lik bir kesim, Irak'ın devlet yapısının yeniden düzenlenmesi işinin bir kısmının BM tarafından üstlenmesi gerektiğini belirtti. Rusya, Fransa ve Hindistan, Irak için BM Güvenlik Konseyi'nden bir yetki çıkmadıkça ülkeye asker göndermeyeceklerini ilan etmişlerdi. 
   
   Bush'a destek düşüyor 
   Irak'ta Amerikalı askerlere ve BM'ye yönelik saldırılar, Bush'un kamuoyu desteğini de törpüledi. Ankete göre, ABD'de "Başkan George W. Bush, Irak siyasetini doğru yolda götürüyor" görüşünde olanların oranı temmuz sonunda yüzde 58 iken, bu oran şimdi 4 puan azalarak yüzde 54'e düştü. 
   Ayrıca Amerikalıların yüzde 49'u Bush'u ikinci dört yıllık dönemde göreve getirmek için oy kullanmayacağını açıkladı. Böylelikle Bush'u oy sandığında destekleyecek olanların oyu ilk kez yüzde 44'te kaldı. 
   Halkın yüzde 70'i Irak Savaşı'nın ulusal bütçe açığını büyüteceğini ve ekonomiyi yaralayacağını da düşünüyor. Irak Savaşı ABD'ye haftada 1 milyar dolara mal oluyor. 
   
   
   
   
</TEXT>
</DOC>
