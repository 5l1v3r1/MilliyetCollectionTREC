<DOC>
<DOCNO> 156727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko08.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya arsa, daire alma izni 
</HEADLINE>
<TEXT>

Yabancı Yatırımlar Yasa Tasarısı'ndan, yatırımcı olmayan yabancının gayrimenkul almasını engelleyen ibareler çıkarıldı 
     ANKARA Milliyet 

     Yabancılar, iş amaçlı yatırım dışında da Türkiye'de gayrimenkul sahibi olabilecekler. "Doğrudan Yabancı Yatırımlar Yasa Tasarısı'nın Plan Bütçe Komisyonu'ndaki görüşmelerinde, Komisyonun AKP'li Başkanvekili Altan Karapaşaoğlu'nun verdiği önerge ile yabancılara gayrimenkul edinmelerini engelleyen ibareler tasarıdan çıkarıldı. 
     Karpaşoğlu'nun yasa tasarısının 3'üncü maddesindeki "Yabancı yatırımcıların ... Türkiye'de 'yatırım faaliyetlerinin gereği' taşınmaz mülkiyeti edinmeleri serbesttir" şeklindeki ifadeden, 'yatırım faaliyetlerini gereği' ibaresini çıkarmak için verdiği önergenin oylamasında sert tartışmalar yaşandı. AKP Balıkesir Milletvekili Ali Osman Sali de CHP'liler ile ret oyu verdi. 
     Karapaşaoğlu, kabul eden AKP'li sayısı 7, Sali ile birlikte ret oyu verenlerin sayısı 8 olmasına karşın, oy sayımı sırasında salona koşarak giren AKP'li Aziz Akgül'ü de oymalaya yetişmediği halde evet oylarına ekleyerek, önergenin kabul edildiğini açıklamasını CHP'liler protesto etti. 
     Önergenin görüşülmesi sırasında CHP'li Gürol Ergin, "Bir Bakanınız Antalya topraklarını Ruslara satmaya çalışıyor. Burası ülkesini satan insanların Meclisi olamaz" dedi. Devlet Bakanı Ali Babacan, "Bir ara köprü satışı bile konuşuldu. Bu köhne zihniyeti bırakın" diye karşılık verdi. 
     

</TEXT>
</DOC>
