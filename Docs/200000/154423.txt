<DOC>
<DOCNO> 154423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun23.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da okullar açıldı... 
</HEADLINE>
<TEXT>

     Irak'ın kuzeyindeki Musul kentinde okullar tekrar açıldı. 
     Büyük bölümü tahrip edilen ve yağmalanan, Cuma günü açılan Medrese Futuva'ya, 900 öğrencisinden yalnızca 200'ü devam edebiliyor. 
     Okul Müdürü Gazım El Ubeydi, okulun büyük bölümünün yağmalandığını ve tahrip edildiğini belirterek, öğretmenlerin de maaş alamadığını söyledi. 
     Savaştan önce 900 öğrencilerinin bulunduğunu ifade eden Ubeydi, ''Burada ne güvenlik, ne polis hiçbir şey yok. 900 öğrencimizden 200'ü okula devam edebiliyor. Benzin olmadığı için öğrenci servisleri de öğrenci taşıyamıyor. Bu da bize ayrı bir zulüm oldu. Her yer yakılıp yıkıldı'' dedi. 
     Öğrencilerden Nur Velit ise tekrar okula gitmeye başladığını, öğretmenlerine kavuştuğu için çok mutlu olduğunu kaydederek, ancak okullarının yağmalandığını dile getirdi. 
     Öte yandan, ABD'nin önceki gün kentte kaçak akaryakıt satışını yasaklamasının ardından, yeteri sayıda benzin istasyonu bulunmaması nedeniyle halk benzin bulmakta sıkıntı çekiyor. 
     
</TEXT>
</DOC>
