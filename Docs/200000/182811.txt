<DOC>
<DOCNO> 182811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/spor/spo04.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a piyango 
</HEADLINE>
<TEXT>

   Çaykur Rizespor, 1-0 kazandıkları maçta cezalı futbolcusu Özgür Vurur'u oynattı, Bordo - Mavililer 3-0 hükmen galip ilan edildi 
   CEMAL ERSEN 

   
   Dördüncülüğe yükseldi 
   TRABZONSPOR, mağlup olduğu maçtan galip ayrıldı Rizespor karşısında 1-0 yenilen Bordo - Mavililer, ev sahibi ekibin cezalı futbolcu oynatması nedeniyle 3-0 hükmen galip ilan edildi. Geçen sezon Altay'da forma giyen Özgür Vurur'un ceza süresi dolmadan Trabzon'a karşı 65. dakikada oyuna alınması, Rizespor'a pahalıya patladı. Trabzonspor bu sonuçla dördüncülüğe yükselirken, üç puanı silinen Rize ise dokuzunculuğa düştü. 
   
   Hesap hatası 
   TRANSFER talimatına göre futbolcunun tescil edildiği tarihten itibaren ceza süresinin başlamasına ilişkin hükmü bilmeyen Çaykur Rizesporlu yöneticiler ve teknik adamlar, Özgür Vurur'un lisansının 29 Ağustos tarihinde çıkarıldığını hesaplayamadı. Bu arada cezalı oyuncu oynattığı gerekçesiyle Çaykur Rizesporlu yöneticilerin de PFDK'ya sevk edileceği ve 1 ay hak mahrumiyeti cezası verileceği öğrenildi. 
   
   Ne dediler 
   Karaman'ın isyanı 
   ÇAYKUR Rizespor Teknik Direktörü Hikmet Karaman, "Böyle bir kulüp, böyle idare olmaz" diye isyan etti. İstifayı bile düşündüğünü vurgulayan Karaman, "Özgür'ün durumunu kulüp müdürüne sorduk. Federasyon'dan 'üç maç cezası vardı' ibaresi bulunuyordu. Ancak kulüp lisansı için yatırılacağı parayı federasyona yeni ödemişti. Kurala göre ceza da o tarihten başladığı için bu duruma düştük" dedi. 
   
   'Güzel bir gelişme' 
   TRABZONSPOR Teknik Direktörü Samet Aybaba ise bu kararı hoş bir sürpriz olarak değerlendirdi. Aybaba, "Bizim dışımızda gelişen bir olay ama güzel bir gelişme" yorumunu yaptı. 
   
      Gökdeniz'e fıtık teşhisi 
   SAMSUNSPOR ile cuma günü oynanacak maçın hazırlıklarına dün devam eden Trabzonspor'da Gökdeniz'e fıtık teşhisi kondu. Kasıklarında ağrı hissettiği için sabah çalışmasına çıkmayan futbolcunun, birkaç haftadır rahatsızlığı bulunduğu ifade edildi. Ameliyatı gündemde olan Gökdeniz'e, "Takımın sana ihtiyacı var. Ameliyatı ertele" dendiği belirtildi. Gökdeniz'in de, "Devre arasını bekleyeceğim. Acı çekerek de oynasam, mücadele edeceğim" cevabını verdiği ifade edildi. 
   
   Aybaba'nın hedefi üç tur 
   UEFA iddiası 
   TRABZONSPOR Teknik Direktörü Samet Aybaba, takımının çok iyi futbol oynamadığını söyledi, buna rağmen UEFA Kupası'ndaki iddiasını dile getirdi. En az üç tur geçmeyi hedeflediklerini vurgulayan Bordo - Mavili çalıştırıcı, "Villarreal güçlü bir ekip. Ancak biz de maça kadar iyi bir hale geleceğiz" ifadesini kullandı. Aybaba, yeni transferlerin ise takıma henüz uyum gösteremediklerine de dikkat çekti. 
   
   Devam kararı 
   TEKNİK Direktör Aybaba, Başkan Özkan Sümer'in istifasının takımı etkileyeceğini de kaydetti. Profesyonel takımların kurumla anlaştığını ve onlar için önemli olanın kurum olduğunu belirten Samet hoca, devam edeceğini de açıkladı. Cezası nedeniyle ilk 5 maçında forma giyemeyen Fatih'in, üst düzey bir oyuncu olduğunu dile getiren Aybaba, "Fatih'i süpermen gibi göstermeyin ve üzerinde bir baskı oluşturmayın" diye konuştu. 
   
   
</TEXT>
</DOC>
