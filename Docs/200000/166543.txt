<DOC>
<DOCNO> 166543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yasam/yas01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpermarkette samuray dehşeti 
</HEADLINE>
<TEXT>

Elindeki kılıçla markete dalıp ardında iki ölü, üç yaralı bırakan çılgın Amerikalıyı polis vurarak durdurdu 
     DIŞ HABERLER SERVİSİ 

     ABD'nin Santa Ana kentinde Joe Parker adlı bir kişi, elindeki büyük bir kılıçla süpermarkete dalarak önüne gelene saldırdı. 2 kişiyi öldüren, 3 kişiyi de ağır yaralayan Parker, polis tarafından vurularak öldürüldü. Sabah saatlerinde 30 - 40 kadar müşterinin bulunduğu markete, başında büyük bir şapka ve üzerinde ayaklarına kadar uzanan bir trençkotla giren Parker, kimsenin dikkatini çekmedi. 
     
     'Şaka zannettik' 
     Daha sonra saldırgan aniden çıkardığı uzun kılıcı rastgele sallamaya başladı. Saldırıda kafasına, omzuna ve koluna aldığı darbelerle ağır yaralanan 54 yaşındaki Tom Peters'in karısı Linda Peters, polise yaptığı açıklamada, "Portakal suyu almaya gitmiştim. Döndüğümde Parker'ın kocama kılıçla saldırdığını gördüm" dedi. 
     Markette kasiyerlik yapan Rick Cherry de, "Önce şaka yaptığını zannettim. Sonra birden sağa sola saldırdı, şoke oldum" diye konuştu. Diğer iki yaralı ile ölenlerin kimlikleri açıklanmadı. 
     
     

</TEXT>
</DOC>
