<DOC>
<DOCNO> 156628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko29.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 10 milyar ABD Doları tedavülde... 
</HEADLINE>
<TEXT>

     Türkiye'de tedavülde yaklaşık 10 milyar ABD Doları'nın bulunduğu bildirildi. 
     Türkiye Cumhuriyet Merkez Bankası'nın TCMB dünkü verilerine göre toplam emisyon hacmi ise 8 katrilyon 111 trilyon 693.2 milyar Türk Lirası düzeyinde. Bu da dünkü TCMB Dolar döviz satış kuruna göre, 5 milyar 425 milyon 780 bin dolar ediyor. 
     ABD Hazine Bakanlığı'nın verilerine göre, halen tedavülde bulunan 650 milyar doların yaklaşık 65'de biri olan 10 milyar doları Türkiye'de tedavülde bulunuyor. 
     Halen dünyada tedavülde bulunan ABD parasının miktarı, tek tek tüm diğer ülke paralarının toplamından daha fazla konumda bulunuyor. Tedavülde bulunan 650 milyar doların yaklaşık üçte ikisi ABD sınırları dışında işlem görüyor. 
     Öte yandan, Türkiye'de yeni sürülecek yeni banknotların miktarı, finansal ve ticari kurumların verdiği siparişe göre belli olacak. 
     ABD Hazine Bakanlığı Gravür ve Baskı Bürosu'nun açıklamasına göre, 2004 serisi banknotların piyasaya çıkmasının, halihazırda tedavülde bulunan paralar üzerinde herhangi bir etkisi olmayacak. 
     ABD Merkez Bankası ulusal ve uluslararası piyasada yeni 2004 serisi banknotların dağılım planı üzerinde çalışıyor Bu plan yeni banknotlar piyasaya çıkmadan birkaç ay önce uygulamaya konacak. 
     ABD Hazinesi tam değerler üzerinde geçerli olacakları için eski banknotlarla yenilerini değiştirmek için herhangi bir ücret almasa da finans kuruluşları genellikle değişim için bir ücret alıyor. Bu ücret kuruluşların idari giderler, kargo ve sigorta ücretlerinden kaynaklanıyor. 
     Yurtdışında tedavüle çıkacak olan banknotların büyük bir miktarı ticari bankalar ve Merkez Bankası'nın üzerinden piyasaya sürülecek. Bu durumda dağıtım kanalı finans kurumları ile Merkez Bankası'nı da kapsayacak. 
     Eski tasarımlı banknotların büyük ölçüde yıpranma ve eskime nedeniyle tedavülden kalkması yaklaşık 10-15 yılı bulacak. Fakat ABD parasını piyasadan çekmeyeceği için, mevcut kağıt paraların ne zaman mutlak anlamda tedavülden kalkacağı kesin olarak bilinmiyor. 
     Ancak 1996 tarihli yeni tasarımlı dolarların piyasaya sürülüşüyle ilgili bilgiler baz alındığında, tüketiciler yeni kağıt paraları kabaca 2-3 yıl içersinde eskilerden daha sık görmeye başlaması öngörülüyor. 
     
     ABD DOLARI HAKKINDA İLGİNÇ BİLGİLER 

     Doların ''Greenback'' ya da ''yeşil'' olarak adlandırılması, ABD'nin 1861'de İç Savaşı finanse etmek için tedavüle çıkardığı faizsiz ve arka yüzü yeşil vadesiz banknotlarla başladı. 
     ABD hükümetinin 1861'den bu yana tedavüle çıkardığı tüm kağıt paralar, üzerinde belirtilen değer üzerinden kabul edilen yasal birer ödeme aracı sayılıyor ABD hükümeti hiçbir zaman devalüasyon yapmadı. 
     Fonu renkli olan son Amerikan banknotu, altın sarısı renkli 1905 Serisi 20 dolarlık Altın Sertifikası olarak kabul edildi. 
     ABD Doları banknotların üzerinde hayatta olan kişilerin resminin bulunması 1866'da kanunla yasaklandı. 1929'dan bu yana banknotlar üzerinde aynı tarihi kişilerin portrelerine yer verildi. 
     ABD yönetimi 1861'de ilk büyük banknot ihracını yaptığında, her vadesiz banknot, Hazine Sicili Yetkilisi ve Hazine Bakanı'nın temsilcileri tarafından tek tek imzalanırdı. 
     Pratik olmayan bu yöntem Sicil Yetkilisi ve Hazine Bakanı'nın imzalarının gravürlerinin yapılması ve banknotlara basılması konusunda kanun çıkarma zorunluluğunu doğurdu. Bu yöntemin kullanılmasına 1862'de basılan ABD banknotların ilk serisiyle başlandı. 
     En çok basılan banknot 1 dolarlık banknottur. Bir dolarlık banknotlar tüm banknotların yüzde 45'ine tekabül ediyor. 
     Bir banknotun yaklaşık ağırlığı, değeri ne olursa olsun, 1 gram düzeyinde. Bir pound 454 gram olduğuna göre, bir poundluk banknot destesinde 454 banknot bulunuyor. 
     Kırmızı, kırık beyaz ve mavi. ABD banknotlarında kullanılan nötr renk yüzde 25 keten ve yüzde 75 pamuktan oluşuyor. Nötr bir renge sahip olan banknot kağıdının içinde simetrik olarak dağıtılmış kırmızı ve mavi sentetik lifler yer alıyor. 
     Bir ABD banknotunu yırtmak için 4000 kez katlayıp açmanız gerektiği ifade ediliyor. 
     
</TEXT>
</DOC>
