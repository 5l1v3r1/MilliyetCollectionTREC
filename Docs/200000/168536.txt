<DOC>
<DOCNO> 168536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko57.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, toplu sözleşmeler için ''kaynak'' şartından vazgeçmiyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Uluslararası Para Fonu IMF Türkiye Temsilcisi Rıza Moghadam ve beraberindeki heyeti Başbakanlık eski binadaki makamında kabul ederek, yaklaşık bir saat görüştü. 
     Görüşmenin ardından bir açıklama yapan Şahin, IMF Türkiye Temsilcisi Moghadam'ın genel bir değerlendirme yaptığını belirterek, ''Döviz istikrarının sağlandığını, siyasi istikrarın fazlasıyla mevcut olduğunu, Türkiye'nin iyi bir yolda olduğunu tespit ettiğini ifade etti'' dedi. 
     Şahin, Moghadam'ın faiz dışı fazla hedefinin tutturulmasının gelecekte önemli bir konu olduğunu da vurguladığını bildirdi. 
     Görüşmede, toplu sözleşmelerle ilgili değerlendirme yaptıklarını da belirten Şahin, şunları kaydetti 
     ''Bütçe uygulamalarında ödeneğin üstüne çıkmayacağımızı vurguladık. Bununla birlikte sosyal devlet anlayışı gereği kaynağını bulmamız ve göstermemiz koşulu ile bunun üstüne çıkabileceğimizi kendilerine ifade ettik. Kendileri de kaynağını bulmamız ve göstermemiz koşulu ile buna hayır demeyecekleri anlamına gelen değerlendirme yaptılar.'' 
     
     ATIL İSTİHDAM 

     Atıl istihdam üzerinde de durduklarını anlatan Şahin, Haziran ayı sonu itibariyle 9 bin 900 kamu işçisinin emekli edilmesi veya farklı yollarla azaltılması konusunun Niyet Mektubu'nda yer aldığını hatırlattı. 
     Şahin, ''Niyet Mektubu'nda atıl istihdamda yer alan 9 bin 900 kişilik rakamın 2 bin 500 kadar gerisinde kaldıklarını heyete ifade ettik. Bunun nedeni olarak da işçilerin toplu sözleşmeyi beklediklerini, eğer toplu sözleşme sonuçlanırsa, hedeflenen rakama ulaşacağımızı söyledik. Moghadam bunun üzerine Temmuz sonuna kadar bu açığın kapatılması halinde, bizim için bir sapma söz konusu olmaz dedi'' diye konuştu. 
     
     YAPISAL REFORMLAR 

     Bakan Şahin, görüşmelerde, 5. Gözden Geçirme ile ilgili yapısal reformlara da değindiklerini belirterek, Hükümet olarak bu ayın sonuna kadar Meclis'ten Niyet Mektubu'nda yer alan AB ile ilgili Meclis'ten geçirmeyi düşündükleri toplam 36 düzenleme bulunduğunu, bunların çıktıktan sonra Meclis'in tatile çıkabileceğini ifade ettiğini söyledi. Şahin, ''Temmuz ayı sonuna kadar yasaların hepsi çıkmış olur. Dört tanesi var, bunların Ekim'e kalması söz konusu. Bunlar Niyet Mektubu ve IMF ile ilgili değil'' diye konuştu. 
     
     VAKIFBANK'IN SATIŞI 

     Görüşmede Vakıfbank satışı ile ilgili konuların da gündeme geldiğini anlatan Şahin, şöyle devam etti 
     ''Bünyesi zayıf olan bankayı kimse satın almaz. O yüzden banka kendisini toplamalı. Taksim otellerinin satılması gündemde. Otellerin alınmasıyla ilgili istekliler var. Şu anda Vakıfbank'ın satılması ile ilgili değişik alternatiflerin üzerinde durduğumuzu söyledik. IMF heyetinde bulunan mali uzman, banka bünyesi sağlam olursa satılır ifademin isabetli olduğunu söyledi'' 
Bakan Şahin, "Vakıfbank'ın satış süreci zaman içinde ortaya çıkar. Vakıfbank konusunu IMF ile tekrar değerlendirebiliriz. Bu benim şahsi görüşüm. Vakıfbank'ın özelleştirilmesi konusunda birçok öneri var. Ama her önerinin de handikapları var.'' diye konuştu. 
     ''Alternatifler arasında başka bankalarla birleştirilmesi gündemde mi '' şeklindeki soru üzerine Şahin, ''Bu konuda çok öneri var ama hepsinin de mahsurlu yanları var. Vakıfbank'ın güçlü hale gelmesi halinde, halkın güveninin devam etmesi halinde, bu süreç devam eder'' dedi. 
     Şahin, ''IMF'ye Vakıfbank'ın satışı ile ilgili Siz de sık sık satışı gündeme getiriyorsunuz, aslında bankanın satışını siz de zorlaştırıyorsunuz demeye getirdim'' diye konuştu. Heyete Banka'nın satışını sık sık gündeme getirmemeleri gerektiğini ifade ettiğini belirten Şahin, ''Satıldı satılacak derken, ben mudi olsam Vakıfbank'ta paramı bulundurur muyum '' dedi. 
     
     ÖZELLEŞTİRME 

     Özelleştirme programı aksamadan uygulanması halinde atıl istihdam ile ilgili hedefin tutturulabileceğini vurgulayan Şahin, şunları kaydetti ''Özelleştirilecek kuruluşlarda emekli olacakların dışındakilerin ihtiyacı olan kuruluşlara verilmesi gerektiğini ifade ettik. Bununla ilgili bir yasa düzenliyoruz. Kuruluşlar özelleştirilince, orada işçilerin bir kısmının işine son verilebiliyor. Bu olayın bir de sosyal boyutu var. Bunu da açıkça söyledik. Milli Eğitim Bakanı ısrarla Bizde ögretmen açığı var diyor. Öğretmenler idarecilik yapıyor, evrak dolduruyor. Bunların öğretmenlik yapabilmesi için öğretmenlerin yaptığı işi yapacak elamana ihtiyaç var diyor. Özelleştirilecek kuruluşlardan eleman gönderin, öğretmenler de öğretmenlik yapabilsinler diyor.'' Şahin, özelleştirilecek kuruluşlardaki işçilerin memur yapılması için sendikalardan talep geldiğini de belirterek, ''Sendikalar, Bunları sokağa atmaktansa memur yapın dedi. Bizim de, böyle bir yasa tasarımız var. Bakanlar Kurulu'ndaki arkadaşlar da sıcak bakıyorlar.'' diye konuştu. 
     Özelleştirilmeye hız verildiğini, atıl istihdam hedefinin tutturulabileceğini IMF heyetine ilettiklerini kaydeden Şahin, ''Onların da mantığına yattığı kanaatindeyim'' dedi. 
     Amaçlarının özelleştirme mağduru yaratmamak olduğunu anlatan Şahin, hükümet olarak bu konuda değişik alternatifler üzerinde durduklarını, IMF heyetine ifade ettiklerini söyledi. 
     Şahin, kamu istihdamında bütçe hedeflerine riayet ettiklerini belirterek, bu yıl 35 bin kadro hedeflerini aşmayacaklarını anlattı. 
     Başbakan Yardımcısı Şahin, ''Bu 35 bin kadro, 35 bin 1 olmaz. Hangi Bakanın ne kadar kadro alacağı belirlenmiş. Bir bakan kadro istediğinde bu tabloya bakarız. Bu tabloda kadro yoksa, bu isteğin yerine getirilmesi mümkün olmaz. Hükümetin kararlığı ve TBMM'nin yaptığı çalışmalardan dolayı, heyet bize memnuniyetini ifade etti.'' diye konuştu. 

     
</TEXT>
</DOC>
