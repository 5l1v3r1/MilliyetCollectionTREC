<DOC>
<DOCNO> 168712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun19.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak'ta ABD askerlerine günde 25 saldırı düzenleniyor" 
</HEADLINE>
<TEXT>

     ABD'nin eski Merkez Kuvvetler Komutanı Tommy Franks, Irak'ta Amerikan askerlerine günde yaklaşık 25 saldırı düzenlendiğini belirtti. 
     Franks, Temsilciler Meclisi Silahlı Güçler Komisyonu'nda yaptığı konuşmada, ''Irak'ta Amerikan askerlerine günde 10 ila 25 arasında saldırı olmaktadır' dedi. 
     ABD Başkanı George Bush'un Irak'ta esas çarpışmaların sona erdiğini açıkladığı 1 Mayıs'tan bu yana düşman ateşinde 31 Amerikan askeri öldü. 
     Franks, ayrıca İran'ın, Irak'taki ''gelişmelerin seyrini etkilemek amacıyla bu ülkede aktif olarak çalıştığını'' belirterek, ''İran tarafından desteklenen din adamlarının, Şii toplumuyla siyasi diyaloğa girdiklerini görüyoruz. İran istihbarat servislerinin de Irak'ın güneyinde bulunduğunu görüyoruz'' dedi. 
     Franks, görevini 7 Temmuz'da Merkez Kuvvetler Komutanlığı üssünün bulunduğu Florida eyaletindeki Tampa'da yardımcısı Orgeneral John Abizaid'e devrederek emekli olmuştu. 
     
</TEXT>
</DOC>
