<DOC>
<DOCNO> 198634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko08.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner grubu, T-Box'un satışından memnun 
</HEADLINE>
<TEXT>

     Boyner Grubu'nun preslenmiş ambalajı ve eğlenceli etiketleriyle dikkat çeken yeni markası T-box ürünlerinin ihracatı da başladı. 
     Tişörtle başlayıp 2'li atlet, havlu, bluz, g-string, şal ve gömlekle çeşitlenen T-box ürünlerinden 5 ayda fiili olarak 400 bin adet satıldı. Bu satıştan 2.5 milyon dolarlık ciro elde edildi. 
     Satışta istenilen başarıya ulaşabileceğini öngören T-box, artık ihracata yöneldi. Önümüzdeki yıl için Rusya ve İtalya'ya yapılması planlanan ihracat, gelen talep üzerine yılbaşı öncesine çekildi. 
     Fiyatları 4 milyon 950 bin lira ila 29 milyon 950 bin lira arasında değişen T-box ürünleri, 40-45 saniyede bir tane satıyor. 
     T-box Proje Koordinatörü Zeynep Selgur, yılbaşı arefesinde T-box satışının 500 bine ulaşacağını belirterek, ''Bizim ilk 12 ay için bir milyon adet satış hedefimiz vardı. Bu rakamın üstüne çok rahat çıkabileceğimizi görüyoruz. 1 milyon adet satışta 6.5 milyon dolarlık ciroya gitmemiz lazım'' dedi. 
     Selgur, iç piyasada 277 satış noktasında bulunduklarını ve bütün Türkiye genelinde T-box ürünleri sattıklarını belirterek, ''Satış yerleri zincirimiz büyüyor ama esas hedefimiz artık ihracat. Üzerinde şu anda yoğunlaştığımız ve fiilen ihracatın başladığı bir Rusya pazarı var'' diye konuştu. 
     Mevcut ürünleri arasında bulunan şalı yetiştiremediklerini ve makinanın tamamını buna bağladıklarını anlatan Selgur, Ekim ayında satışına başlanan bu ürünün ''inanılmaz'' bir başarı elde ettiğini söyledi. 
     Selgur, şunları kaydetti 
     ''Yeni ürünlerimiz de gelecek. Hedefimiz yılbaşından sonra her 15 günde bir yeni ürün geliştirmek. Takvimimizi şu şekilde yaptık Mart, Nisan, Mayıs'ta 2'şer tane ürün, Haziran'da bir sürpriz ürün, Eylül, Ekim, Kasım'da 15 günde bir yeni ürün, Aralık'ta da bir yılbaşı ürünü düşünüyoruz. Ocak, Şubat, Temmuz ve Ağustos'ta yine sürpriz ürünlerle piyasaya çıkabiliriz. Mevcut ürünler de devam edecek, onlar klasik olacak ama sürekli yeni ürün geliştireceğiz.'' Ürünün kendisini ispat ettiğini ifade eden Selgur, Temmuz ortasında 1.5 dakika olan bir adet T-box satışının şu anda 40-45 saniyeye düştüğünü bildirdi. 
     
     2004 İHRACAT HEDEFİ 3 MİLYON EURO 
     Zeynep Selgur, yılbaşı için 50 bin adet sipariş aldıkları Rusya'nın en çok g-string, 25 bin adet sipariş veren İtalya'nın da şal ve 2'li atlet tercih ettiğini belirterek, her 2 ülkeye önümüzdeki yılın yaz aylarında ihracat yapmayı düşündüklerini ancak gelen talep üzerine bu tarihi öne çektiklerini söyledi. 
     İhracat için Fransa, İngiltere ve Ortadoğu ülkeleriyle çalışmaları olduğunu anlatan Selgur, önümüzdeki yıl ihracatta yaklaşık 550 bin adet T-box satışı ve 3 milyon euro gelir hedeflediklerini açıkladı. 
     İç piyasadaki başarılarına paralel olarak ilk konsept mağazalarını 21 Kasım Cuma günü Akmerkez'de açtıklarını bildiren Selgur, Aralık ayında Nişantaşı'nda bir mağazanın daha hizmete gireceğini belirtti. 
     Selgur, şu bilgiyi verdi 
     ''İletişimiyle, ulaştığı kitleyle sıra dışı olan bu ürünün mağazası da çok farklı olmalı. Dükkan ve alışveriş ortamından farklı, içinde raf sisteminin olmadığı, mıknatıslı panoların bulunduğu mağazalar düşünüyoruz. Pazarlama gibi mağaza konseptinde de kalıpların dışına çıkmak istiyoruz. İstanbul'un ardından büyük talep gelen Rusya'da da mağaza açmayı düşünüyoruz.'' Modern perakendede farklılığı ürünle birleştirdiklerine dikkat çeken Selgur, ''Yarın ne yapacağımız belli değil. Bambaşka şeyler de paketleyebiliriz. Biz kendimizi hiçbir şekilde sınırlamıyoruz. Bu noktadan sonra herşey olabilir. Çok da gidebileceğimiz yer var. Çünkü marka oturdu'' diye konuştu. 
     
</TEXT>
</DOC>
