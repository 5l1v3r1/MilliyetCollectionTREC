<DOC>
<DOCNO> 163773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur22.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'de deprem fırtınasının etkisi azaldı... 
</HEADLINE>
<TEXT>

     Balıkesir'de, 13 Haziran'dan beri hafif şiddette depremlerin meydana gelmesine yol açan ''Deprem Fırtınası''nın etkisinin azaldığı bildirildi. 
     Merkez üssü Bigadiç İlçesi olan 3.8 büyüklüğündeki depremin meydana geldiği 13 Haziran'dan beri bölgede Bigadiç ve Sındırgı merkezli olarak 30'u aşkın hafif şiddette yer sarsıntısı kaydedildi. 
     Aletsel büyüklükleri 2.8 ile 3.9 arasında değişen ve yöredeki vatandaşların panik yaşamasına neden olan depremlerin sıklığı ve büyüklüğü gittikçe azaldı. Bölgede özellikle ilk 3 gün içinde kısa aralıklarla oluşan sarsıntılar, dün akşam 21.58'de kaydedilen Dursunbey İlçesi merkezli 3.0 büyüklüğündeki depremin ardından durdu. 
     Boğaziçi Üniversitesi Kandilli Rasathanesi ve Deprem Araştırma Enstitüsü yetkilileri, Balıkesir'de meydana gelen depremlerin, aynı bölge üzerinde bir süre küçük depremlerin yaşanması anlamına gelen ''Deprem Fırtınası'' olarak nitelendirildiğini hatırlattılar. 
     Balıkesir'in ''çok kırıklı bir bölge'' olması nedeniyle bu tür fırtınaların normal olduğunu kaydeden yetkililer, bölgede dün akşamdan itibaren yer sarsıntısı olmamasına rağmen fırtınanın henüz sona ermediğini, ancak etkisinin azaldığını söylediler. Yetkililer, ''Hem sıklığın hem de şiddetin azalması fırtınanın bitmek üzere olduğunu gösterir'' dediler. 
     
     ''ENERJİ BOŞALMASI'' 
     Balıkesir Sivil Savunma ve Kriz Merkezi Sorumlusu olan Vali Yardımcısı Caner Akay da, bölgedeki depremlerle ilgili olarak enstitü yetkilileri ile sürekli irtibat halinde olduklarını bildirdi. Bölgedeki depremlerin ''enerji boşalması'' olarak da nitelendirildiğini anlatan Akay, yaşanan deprem fırtınasının ''öncü'' olup olmadığı konusunda kesin bir karar verilemediğini, ancak bunun üç gün içinde belli olabileceğinin kaydedildiğini belirtti. 
     Akay, Balıkesir'in birinci derecede deprem kuşağında bulunduğunu, ancak bölgedeki parça parça olan fay hatlarının büyük bir deprem yaratmasının beklenmediğini ifade ederek, şu bilgileri verdi 
     ''Bölgemiz, Kuzey Anadolu fay yapısı içinde. Ancak, bölgemizdeki fayların parça parça olduğu belirtiliyor. Örneğin, Savaştepe İlçesi'nin Yazören köyünde 20 kilometre uzunluğunda bir fay hattı var. Sındırgı ve Soma fay hatlarının da burada birleştiği kaydediliyor. 
     Birçok sarsıntıya neden olan bu fayı, geçen yıl Maden Tetkik Arama Enstitüsü Genel Müdürlüğü'nden gelen uzmanlara incelettik. Bu fay hattında bile en fazla 5-5.5 büyüklüğünde bir deprem olabileceği söylendi. Buna rağmen, Balıkesir'de faylar parça parça, büyük bir deprem olmaz gibi bir düşüncenin içinde değiliz. Kriz merkezimiz, olası bir afet anında 24 saat hizmet verecek şekilde çalışmalarını sürdürüyor.'' 
     
</TEXT>
</DOC>
