<DOC>
<DOCNO> 169310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko14.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudileri BDDK önünde... 
</HEADLINE>
<TEXT>

     İmar Bankası'nın bankacılık yapma izni ve mevduat toplama yetkisi kaldırılıp, yönetim ve denetiminin Fon'a geçmesinin ardından, mevduatlarının ne zaman ödeneceğini öğrenmek isteyen bazı mudiler, BDDK önünde toplandı. 
     Mudiler, İmar Bankası şubelerinden hiçbir açıklama yapılmaması üzerine BDDK'ya geldiklerini söylediler. 
     Mevduat sahipleri adına BDDK'dan bazı yetkililerle görüşen Yusuf Ak isimli mudi, Kurum yetkililerinin de yeterli açıklama yapmadığını savundu. Mağdur edildiklerinden yakınan Ak, şöyle konuştu 
     ''Mevduatların 3 Temmuz tarihine kadar olan faizleri ödenecek, 3 Temmuz'dan sonra mevduatlara faiz ödenmeyecek dediler. Faiz ödenmeyecekse bu paralar uzun vadede ödenecek dedim. Yok biz öyle düşünmüyoruz. Banka bilgiyarlarıyla oynanmış diyorlar. Eski sahipleri ise Biz tüm defterleri teslim ettik diyor. Hangisi doğru söylüyor bilemiyoruz. BDDK Parayı ödeyeceğiz diyor ama tarih vermiyorlar. Biz tarih verilmesini istiyoruz.'' Tüm Banka mudilerinin birlik içinde hak araması gerektiğini kaydeden Ak, bu nedenle 16 Temmuz'da sabah 09.00'da, İmar Bankası mağdurlarının BDDK önünde toplanmasını istedi. 
     Paralarını alana kadar BDDK önünden ayrılmayacaklarını söyleyen bazı mudiler ise ''gerekirse paramız ödenene kadar BDDK'nın önünde yatacağız'' diye konuştular. 
     
</TEXT>
</DOC>
