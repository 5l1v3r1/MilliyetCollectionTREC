<DOC>
<DOCNO> 158143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/siyaset/siy02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Arınç Ordu AB'den yana 
</HEADLINE>
<TEXT>

     TBMM Başkanı Bülent Arınç, Milli Güvenlik Kurulu Genel Sekreteri Orgeneral Tuncer Kılınç'ın Avrupa Birliği uyum paketine karşı yaptığı açıklamaların anlamını soran AB büyükelçilerine, "Türk Ordusu Türkiye'nin AB üyeliğini desteklemektedir. Kılınç da tüm ordu adına konuşmamaktadır" karşılığını verdi. Arınç, AB üyesi ve adayı 26 ülkenin Ankara büyükelçilerini TBMM'de öğle yemeğinde ağırladı. AB Dönem Başkanı Yunanistan Büyükelçisi Michael Christides ve diğer büyükelçilerin, "Hepimiz dört gözle Türkiye'nin AB üyesi olmasını bekliyoruz" dediklerini aktaran Arınç, "Umarım Türkiye, AB ile ilgili önündeki engelleri süratle aşacaktır ve en kısa sürede tam üyelik için müzakere takvimini başlatacaktır" dedi. Arınç, yemekte konuklarına Kavaklıdere Selection şarapları eşliğinde zeytinyağlı enginar, su böreği, lagos şiş, salata ve dordurmalı kazandibi ikram etti. 
     

</TEXT>
</DOC>
