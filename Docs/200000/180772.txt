<DOC>
<DOCNO> 180772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur25.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin "Enflasyonda hedefimize ulaşacağız" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'de enflasyonun düştüğünü belirterek, ''2003 sonu itibariyle yüzde 20 dolaylarında enflasyonu yakalayacağız. Bu bizim hedefimizdi'' dedi. 
     İstanbul'da esnaf ziyaretinde bulunan Şahin, basın mensuplarının sorularını yanıtladı. 
     Şahin, ''Vatandaş, enflasyondaki düşüşün pazara ve fiyatlara pek yansımadığını söylüyor'' şeklindeki soru üzerine, DİE'nin teknik hesaplamaları olduğunu ve kendisi bir teknik adam olmadığından nasıl bir hesaplama yaptıklarını bilmediğini söyledi. 
     Mehmet Ali Şahin, şöyle devam etti 
     ''Ancak Türkiye'de enflasyonun üst üste eksi çıkmaya başlamış olması herhalde bir tesadüf değildir, olmamalıdır. Bu ekonomik olarak bizim hedeflerimizden bir tanesiydi. O bakımdan faizler ve enflasyonun düşüyor olması, bundan sonra alacağımız tedbirleri de olumlu olarak etkileyecektir. 
     Vatandaşın değerlendirmesi belki yarım-bir puan fark edebilir, ama neticede Türkiye'de enflasyon düşüyor. 2003 sonu itibariyle yüzde 20 dolaylarında enflasyonu yakalayacağız. Bu bizim hedefimizdi.'' 
     
     MEMUR ZAMLARI.. 
     Şahin, memur zammıyla ilgili bir soru üzerine de, toplu görüşme masasının taraflarını 11 Eylül Perşembe günü, Uzlaştırma Kurulu'nun raporunu görüşmek üzere davet ettiklerini hatırlattı. 
     Mehmet Ali Şahin, şöyle dedi 
     ''Ancak ilk değerlendirmemi soracak olursanız, Uzlaştırma Kurulu'nun raporu gerekçe açısından son derece eksik. Niçin yüzde 10, niçin yüzde 8, toplam yüzde 18, kümülatif olarak yüzde 20'yi aşan bir 2004 yılı maaş artışı önerdi, bu işin gerekçesi yok. Aslında Uzlaştırma Kurulu üyeleri, kamu işçisine verileni baz aldıklarını söylüyorlar. Ama biz onlara yüzde 10 vermiştik. Enflasyon daha fazla olursa üstünü vereceğimizi ifade etmiştik. O bakımdan kurulun raporunu bütçe dengeleri ve hedefleri açısından sağlıklı bir değerlendirme sonucu oluşmuş bir rapor olarak nitelemekte zorlanıyorum.'' Şahin, raporu görüştükten sonra uzlaştıkları ve uzlaşamadıkları bölümleri ayrı ayrı yazarak bir rapor halinde Bakanlar Kurulu'na sunacaklarını ve nihai kararı da Bakanlar Kurulu'nun vereceğini kaydetti. 
     Ancak Bakanlar Kurulu'nun bunu ne zaman gündemine alacağına ilişkin bir şey söyleyemeyeceğini ifade eden Şahin, ''Çünkü Bakanlar Kurulu gündemini Sayın Başbakan tayin eder'' dedi. 
     
</TEXT>
</DOC>
