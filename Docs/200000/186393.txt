<DOC>
<DOCNO> 186393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/ykocaomer.html </URL>
<DATE> 2003/10/04/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Alkışlar Beşiktaş'a 
</HEADLINE>
<TEXT>

   
   Beşiktaş Yönetim Kurulu bir süre önce aldığı kararla Beşiktaş Engelliler Spor Kulübünü bünyesine kattı. Yani bundan böyle Beşiktaş Engelliler Spor Kulübü içersinde yapılan sporlar artık Beşiktaş forması altında yapılacak. 
   Engelliler branşı açan Beşiktaş'ı kutluyor ve bu davranışın diğer kulüplerimize örnek olmasını diliyoruz. Diliyoruz da, ümidimiz de yok gibi. Bu kadar yazıldı, söylendi ama ne Fenerbahçe'den ne de Galatasaray'dan hala bir ses yok... Yalnız onlar mı Engelli spor kulüplerinin faaliyet gösterdiği illerimizdeki profesyonel spor kulüplerinden de en ufak bir destek yok. Oysa Ankaragücü, Gençlerbirliği, Denizlispor, Trabzonspor, Samsunspor, Diyarbakırspor, Gaziantepspor aklıma ilk anda gelenler. Ne dersiniz adlarını saydığımız bu kulüplerimizin değerli başkanları 
   Beşiktaş Engelliler Spor Kulübü'nü kuran ve bugüne kadar başarıyla yöneten Erdem Göksel de herhalde artık Beşiktaş Engelliler Spor Kaptanı görevine getirilecek. İnanıyoruz ki bundan sonra genel kurulda Beşiktaş, engelliler sporunu yönetecek ve tercihen engelli bir yöneticiyi yönetim kuruluna da alacaktır. 
   Engelliler sporuna desteğin böylesini, bu işe gönül veren bizler bundan birkaç sene önce hayal bile edemezdik. Başkan Serdar Bilgili ve Mete Düren, Fikret Ercan ve diğer yönetim kurulu üyelerine ne kadar teşekkür etsek azdır. Beşiktaş'ın bu davranışının engelliler sporu için ne kadar önemli olduğu önümüzdeki yıllarda anlaşılacaktır. 
   Bu arada küçük bir eleştiriyi de yapmak zorundayız. Beşiktaş'ın 100. yıl etkinlikleri çerçevesinde Eylül ayı içerisinde İşitme Engelliler Futbol Turnuvası ve Ekim ayı sonlarında da Görme Engelliler Satranç Turnuvası'nın yapılması iletişim komitesinde karar altına alınmış ve basına da açıklanmıştı. Ancak Eylül geçti, Ekim de geçiyor ve bu turnuvalarla ilgili herhangi bir duyum almadık. Umarız Beşiktaş yöneticileri bu engelli turnuvalarını da gerçekleştirerek, insanlarımıza hem sosyal, hem de sportif bakımdan bir kez daha örnek olurlar ve de sözlerinde dururlar. 
   
      
   
</TEXT>
</DOC>
