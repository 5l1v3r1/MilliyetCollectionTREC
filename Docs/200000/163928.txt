<DOC>
<DOCNO> 163928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko26.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez Elektrik yeniden yapılanıyor... 
</HEADLINE>
<TEXT>

     İmtiyaz sözleşmesi iptal edilen Uzan grubuna bağlı Kepez Elektrik T.A.Ş.'de, Enerji ve Tabii Kaynaklar Bakanlığı tarafından yeniden yapılanmaya gidiliyor. 
     Alınan bilgiye göre, 424 işçinin çalıştığı eski adı Kepez Elektrik T.A.Ş olan işyerinde, elektrik üretimi, iletimi ve dağıtımı, Elektrik Üretim Anonim şirketi EÜAŞ , Türkiye Elektrik İletim Anonim Şirketi TEİAŞ ve Türkiye Elektrik Dağıtım Anonim Şirketi TEDAŞ arasında paylaştırıldı. 
     Bu paylaşıma göre Kepez Karacaören 1 Hidroelektrik Santralı'nda elektrik üretimi EÜAŞ'a, elektrik iletimi TEİAŞ'a dağıtımı da TEDAŞ'a bağlandı. 
     Bu yapılanma çerçevesinde elektrik üretiminden Rasim Kartal'ın, Dağıtımdan TEDAŞ Antalya Müessese Müdürü Abdullah Uyar'ın, iletimden de Isparta Göller Bölgesi Müdürlüğü'nün sorumlu olacağı öğrenildi. 
     
     ÇALIŞANLAR TES-İŞ'E ÜYE OLUYOR 

     Öte yandan Kepez Elektrik T.A.Ş işyerlerinde çalışan işçilerin, Türk-İş'e bağlı Türkiye, Elektrik, Su ve Gaz İşyerleri İşçileri Sendikası'na TES-İŞ üye olmaya başladıkları bildirildi. 
     TES-İŞ Sendikası Antalya Şube Başkanı Hacı Mevlüt Ünal, Kepez Elektrik T.A.Ş işyerlerinde 424, ÇEAŞ işyerlerinde de yaklaşık bin 200 işçi için Hazine Müşteşarlığı'ndan kadro sağlandığını söyledi. 
     Ünal, Kepez işyerlerinde çalışan işçilerin TES-İŞ'e üye olmaya başladıklarını belirterek, ''Kepez çalışanlarının başına talih kuşu kondu. İşçilerin işten atılma korkuları kalmadı. Çalışanlar devlete geçmelerinden ve TES-İŞ'e üye olmaktan dolayı çok sevinçliler. Çalışanlarımız sendikalı olmaktan dolayı ayrı bir mutluluk yaşıyor'' dedi. 
     
</TEXT>
</DOC>
