<DOC>
<DOCNO> 187521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko24.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Türkiye bir dünya devi oluyor 
</HEADLINE>
<TEXT>

     Devlet Bakanı Kürşad Tüzmen, 100 milyar dolar dış ticaret hacmini aşarak dünyanın ilk 20 ekonomisi arasına giren Türkiye'nin bir dünya devi olduğunu kaydetti. 
     Tüzmen, 13-19 Ekim tarihleri arasında kutlanacak Dış Ticaret Haftası dolayısıyla yaptığı yazılı açıklamada, Türkiye'nin son yıllarda dış ticarette büyük mesafe kat ettiğini belirtti. 
     1980'li yıllarda 3 milyar dolarlık ihracat yapabilen Türkiye'de bugün 40 milyar doları aşan bir ihracattan söz ettiklerini ifade eden Tüzmen, bu rakama yaklaşık 20 yılda ulaşıldığını, sanayicilerin ihracat yapmayı öğrendiğini vurguladı. 
     Türkiye'nin ihracata dayalı büyüme stratejisi çerçevesinde büyük bir atılım gerçekleştirdiğine dikkati çeken Tüzmen, açıklamasında şu görüşlere yer verdi 
     ''Yeni bir müteşebbis çeşidi ihracatçı olarak ortaya çıktı. Artık Türk ihracatçılar dünyanın her yerine 16 bin kalemden fazla mal satabiliyor, bu beceriyi gösteriyor. Bundan da ne kadar gurur duysak azdır. İhracat sayesinde Türkiye büyüme konusunda istikrarı yakalayacak. 
     100 milyar dolar dış ticaret hacmini aşan ve bu hacmiyle dünyanın ilk 20 ekonomisi arasına giren Türkiye yeni bir dünya devi olmaktadır. Bu başarılı performansta emeği olan herkese teşekkür ederim.'' 
     Tüzmen, Türkiye'nin ihracatını her yıl artırarak 2010 yılında 100 milyar dolarlık ihracat rakamına ulaşabileceğini, bu rakamların büyük ve güçlü, milli geliri 6-7 bin dolar seviyesine çıkmış Türkiye'nin habercisi olduğunu, bu nedenle Türkiye'nin dış ticarete önem vermesi gerektiğini vurguladı. 
     Bu arada, Dış Ticaret Haftası kutlaması kapsamında Ankara, Gaziantep, Denizli, Kayseri ve Trabzon'da çeşitli toplantılar düzenleneceği bildirildi. 
     
</TEXT>
</DOC>
