<DOC>
<DOCNO> 186502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/dunya/dun01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakında bizdensin 
</HEADLINE>
<TEXT>

   AB Anayasası'nı tartışmak üzere Roma yakınlarında toplanan AB zirvesine katılan Başbakan Erdoğan 20 liderle görüştü. Erdoğan, "Hepsinin Türkiye konusundaki görüşleri olumlu" dedi 
      UTKU ÇAKIRÖZER Roma 

   
   Avrupa Birliği AB , kendi anayasasını hazırlamak için düzenlediği Hükümetlerarası Konferans'a henüz tam üyelik müzakerelerini başlatmadığı Türkiye'yi de çağırarak, "Geleceğimizde sizin de yeriniz var" mesajı verdi. Konferansta Avrupalı liderlerle görüşen Başbakan Recep Tayyip Erdoğan, "Olumsuz düşünen hiç kimse yok" dedi. 
   AB'nin işleyişini belirleyecek Anayasa taslağının tartışmaya açıldığı Hükümetlerarası Konferans, dün Roma'da geniş güvenlik önlemleri altında gerçekleşti. Berlusconi, binlerce İtalyan'ın hükümet ve savaş karşıtı gösteriler yapacağı yönündeki istihbarat üzerine, zirveyi milyonlarca turistin gözdesi olan Roma şehir merkezi yerine ülkenin eski faşist lideri Mussolini döneminde inşa edilen başkente 30 kilometre uzaklıktaki Eur banliyösüne çekti. 
   
   Nazar değmesin 
   İki yıl önce sadece üye ya da müzakereleri bitiren aday ülkelerin katılacağı açıklanan konferansa, henüz müzakere tarihi verilmemesine karşın Türkiye de davet edildi. Erdoğan, konferans sırasında başta Berlusconi, Fransa Cumhurbaşkanı Jacques Chirac ve Almanya Başbakanı Gerhard Schröder olmak üzere, 20'ye yakın liderle görüşmeler yaptı. 
   
   Tek istenen uygulama 
   Erdoğan, "Kiminle görüştüysek hepsinin Türkiye konusundaki görüşleri olumlu. Reformları hayranlıkla takip ettiklerini söylüyorlar. Şimdi tek söyledikleri uygulamayı göstermemiz" dedi. 
   Erdoğan, AB Dönem Başkanı ve ev sahibi Berlusconi'nin Türkiye'ye desteğinin sürdüğünü belirterek, "Muhabbetimiz farklı bir sürece girdi, nazar değmesin" diye konuştu. 
   
   Muazzamsınız 
   Dışişleri Bakanı Abdullah Gül de, Türkiye'nin diğer ülkelerle birlikte konferansa çağrılmasını, "olağanüstü gelişme" olarak değerlendirdi. Başbakan'a yakın bir kaynak, en olumlu sözlerin AB'nin savunma konularından sorumlu yetkilisi Javier Solana'dan geldiğini belirterek, "Bir elini Erdoğan'ın, diğer elini de Gül'ün omzuna atarak, 'Sizi izliyoruz. Muazzamsınız' dedi" şeklinde konuştu. 
   
   Hıristiyan kimliği yok 
   Toplantı öncesinde, özellikle Katolik ülkeler tarafından dile getirilen, "Anayasa'ya AB'nin Hıristiyan kimliğinin yansıtılması" görüşünün dün zirve sonrasında yayımlanan metinde yer almaması, Türk heyetini memnun etti. Erdoğan, "Bu ifade konmadı, böylece çabalarımız olumlu netice vermiş oldu" dedi. 
   
   NOTLAR 
   Berlusconi öpücüğü    AB zirvesi için Roma'ya gelen 25 ülkenin liderini Konferans Sarayı'nın kapısında karşılayan İtalya Başbakanı Silvio Berlusconi'nin liderlere farklı muamele yaptığı dikkatlerden kaçmadı. 
   Irak operasyonunda ABD'ye destek verenlerin başında yer alan İtalyan lider, operasyona karşı tavır takınan Fransa Cumhurbaşkanı Chirac ile Almanya Başbakanı Schröder'in elini sıkmakla yetinirken, İngiliz lider Blair'i ve Erdoğan'ı kucaklayarak öptü. 
   Erdoğan ve Berlusconi'nin gazetecilere poz verdikleri sırada, Türkiye'nin AB üyeliğine soğuk bakan İtalyan hükümetinin ikinci ortağı Ulusal İttifak Partisi lideri ve Başbakan Yardımcısı Gianfranco Fini'nin fotoğraf karesine girmekten kaçındığı görüldü. 
   Daha önceki AB zirvelerinde aile fotoğraflarında genellikle en kenarda yer bulan Türkiye, bu kez liderlerin ortasında yerini aldı. Erdoğan, Bulgaristan ve Romanya başbakanları arasında poz verdi. Gül de Yunanistan Dışişleri Bakanı Yorgo Papandreu ile yan yana getirildi. Birlik, Kıbrıs konusuna verdiği önemi, Güney Kıbrıs Rum lideri Tasos Papadopulos'u Dönem Başkanı Berlusconi'nin yanına koyarak gösterdi. 
   
   
</TEXT>
</DOC>
