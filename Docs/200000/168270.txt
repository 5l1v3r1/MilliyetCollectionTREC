<DOC>
<DOCNO> 168270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko05.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası gayrimenkulleri yeniden satışa sunuldu... 
</HEADLINE>
<TEXT>

     İş Bankası'nın arsa, işyeri ve konutlardan oluşan 196 gayrimenkulü ''Halktan teklif'' alma yöntemiyle yeniden satışa sunuldu. 
     Eskidji Müzayede Evi tarafından İş Kuleleri'nde düzenlenen müzayedede, bankanın 25 Mayıs'ta aynı yöntemle gerçekleştirdiği ancak yeterli görülmediği için teklifleri kabul edilmeyen gayrimenkulleri tekrar alıcı karşısına çıktı. 
     Gayrimenkuller için önce peşin, daha sonra yüzde 25'i peşin, bakiye 36 ay taksitle vadeli olmak üzere iki ayrı teklif alındı. 
     Ankara ve İzmir'de de eş zamanlı olarak gerçekleştirilen müzayedede, Sirkeci'de bulunan hana, 3 trilyon lira peşin teklif verildi. 
     Dikran Masis, hanın kiracılarından fast food şirketinin buraya verdiği aylık kiranın 11 milyar 900 milyon lira olduğunu belirtti. 
     Tamirat gerektiği bildirilen binaya, 3 trilyon lira peşin fiyattan teklif geldi. 
     Balmumcu'da, içinde BDDK'nın kiracı olarak bulunduğu ve ekspertiz değeri 12-14 trilyon lira olan binaya ise teklif yapılmadı. 
     Kanlıca'daki 10 bin metrekarelik bir villaya 2 trilyon 100 milyar lira peşin, Ankara Gölbaşı'ndaki 1.104 metrekarelik bir villaya 1 trilyon 300 milyar lira vadeli teklif geldi. 
     Büyükçekmece'deki Ardıçlı evleri ise, 175 milyar lira ile 320 milyar lira arasında peşin teklifle alıcı buldu. 
     İş Bankası, yapılan teklifleri 10 gün içinde inceleyerek değerlendirecek. 
     
</TEXT>
</DOC>
