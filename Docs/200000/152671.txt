<DOC>
<DOCNO> 152671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur54.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Hükümet Türkiye'yi yalnızlığa itti... 
</HEADLINE>
<TEXT>

     ANAP Genel Başkanı Ali Talip Özdemir, Türkiye'nin dış dünyadaki dostlarını kaybettiğini ve yalnızlık içine sürüklendiğini öne sürdü. 
     Özdemir, çeşitli ziyaretlerde bulunmak için geldiği Sakarya'da düzenlediği basın toplantısında, dış politika ve ekonomi konularında partisinin tespitlerini anlattı, gazetecilerin sorularını yanıtladı. 
     Ekonomi ve ülke yönetiminin iyiye gitmediğini, ancak özellikle Irak savaşı nedeniyle, ''belki iyiye gider'' umuduyla sessiz kaldıklarını belirten Özdemir, şöyle konuştu 
     ''Önümüzde çok önemli iki mesele var. Bunlar, Kuzey Irak'taki yeniden yapılanma ve Kıbrıs meselesidir. Bu ikisi çözülmezse, sıkıntımız giderek büyüyecek. Hükümet, çoğunluğuna rağmen Meclis'te bocalamaya başladı. Bu iktidar dış dünyadaki dostlarımızdan sıyrılarak, maalesef bizi yalnızlığa itmiştir. Kıbrıs meselesi çözümsüzlüğe sürüklenmiştir. Kıbrıs'ın ardından Ege'de kıta sahanlığı ve Ermeni sorunu da önümüze getirilecek. Recep Tayyip Erdoğan denenmeden göreve getirildiği için, dış politikada hüsrana uğradık, yalnız bırakıldık.'' ANAP'ın, 11 Ocak'tan sonra yeniden hareketlendiğini ifade eden Özdemir, ''ANAP battığı yerden çıkıyor. Bu ülkeye 20 yıl hizmet ettik. Yolları ve teknolojinin altyapısını yaptık. Ülke için yapılabilecek herşeyi gerçekleştirdik. Ancak, iftira ve dedikodularla yıpratarak, bizi halkın içine çıkamaz hale getirdiler. Ama, artık halkın içindeyiz'' dedi 
     
     GAZETECİLERİN SORULARINA YANITLAR 
     Ali Talip Özdemir, açıklamaların ardından gazetecilerin çeşitli konulardaki sorularını da yanıtladı. 
     Bir gazetecinin, ''Cumhurbaşkanı Ahmet Necdet Sezer ve CHP'nin, TBMM Başkanı Bülent Arınç'ın 23 Nisan resepsiyonunu protesto etmesini nasıl değerlendiriyorsunuz '' sorusunu yönelttiği Özdemir, ''Meclis milletin malıdır. Ey CHP, 23 Nisan milletin milli bayramı. Oraya gitmemek ve protesto etmekle sorun çözülmez'' dedi. 
     Özdemir, ''Kuzey Irak'ta Türkiye'nin çizmiş olduğu kırmızı hattın ihlal edilmesiyle'' ilgili soruya da, şu yanıtı verdi 
     ''Bu savaş bizim değil, Amerika'nın savaşıydı. Kuzey Irak'ta yaşanacaklar için Türkiye hazır olmalıydı. Hükümet tamamen yanlış yaptı. Ancak, iki peşmerge orada iki laf ediyor diye, Türkiye'nin moralini kimse bozamaz. Ayrıca, Sınıra yakın illerde serbest bölgeler kurulmalı. Ticari hazırlık yapılmalı, barış için tedbir alınmalıdır. Bölgede oluşturulacak Barış Gücü için hazırlıklı olunmalıdır.'' 
     
     ''BU HÜKÜMET KOMÜNİSTLİK YAPIYOR...'' 
     Vergi Barışı Kanunu ve İmar Affı ile ilgili düşünceleri de sorulan Özdemir, şöyle devam etti 
     ''Bu hükümet barış mı yapıyor Bu hükümet komünistlik yapıyor, zorla para topluyor. Vergi Barışı ile toplanan para, vatandaşın helal ettiği para değildir. Vatandaş devletle kavgalı olur mu Kavgalı olanlar gitti. İmar affına gelince, şehirler için yıkım olur. Her şeye iki kat vergi getirerek çözüm bulamazsınız'' diye konuştu. 
     Önümüzdeki yılın Nisan ayında yapılacak yerel seçimler hakkındaki düşüncesi de sorulan Özdemir, ''Belediyeciliğin kitabını biz yazdık. Recep Tayyip Erdoğan da oku kitabı okuyarak Büyükşehir Belediye Başkanı, ardından da Başbakan oldu'' yanıtını verdi. 
     Ali Talip Özdemir, Adapazarı Büyükşehir Belediyesi, Çark Caddesi'ndeki esnafı, Sakarya Esnaf ve Sanatkarlar Odaları Birliği'ni ve bazı depremzede aileleri ziyaret edip, iki yerel televizyonda canlı yayınlara, ardından da Sakarya Sanayici ve İşadamları Derneği'nin toplantısına katılacak. 
     





</TEXT>
</DOC>
