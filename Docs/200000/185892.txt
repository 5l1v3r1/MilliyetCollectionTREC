<DOC>
<DOCNO> 185892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun11.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda cihazla teşhis rezaleti 
</HEADLINE>
<TEXT>

   ŞÜKRAN ÖZÇAKMAK İstanbul 

   
   ISO belgeli SSK İstanbul Eğitim Hastanesi'nde dört yıl önce "tamir edilemediği" gerekçesiyle hurdaya ayrılan iki "odyometre" cihazıyla, işitme problemi olan hastalara teşhis koyuluyor. Cihazla yapılan ölçümler sonucunda, hastanın işitme cihazı mı kullanacağı yoksa ameliyat mı yapılacağı konusunda karara varılıyor. ISO denetçisi tarafından her yıl denetlenen hastanenin Odyoloji Servisi'ndeki bu hurda cihazlar her seferinde gözden kaçıyor. Hastane yetkilileri, hastaları mağdur etmemek için cihazı tamir ederek kullandıklarını söylüyor. 
   
   'TAMİRİ MÜMKÜN DEĞİL' 
   Oysa, 25 Kasım 1999'da SSK Genel Müdürlüğü'ne gönderilen yazıda, 1984 ve 85 girişli cihazların kalibrasyon ayarları bozulduğu için tamirlerinin mümkün olmadığı belirtildi. 
   Yapılan yazışmaların ardından cihazın hurdaya ayrılmasını uygun bulan SSK Genel Müdürlüğü Makine ve İkmal Dairesi Başkanlığı, hurdaların satılmasını, hurda ve kayıttan düşme belgelerinin dekontlarıyla Muhasebe ve Mali İşler Dairesi Başkanlığı'na gönderilmesini istedi. Ancak aradan dört yıl geçmesine rağmen hurda cihazın yenisi gönderilmedi. 
   
   'Hata telafi edilemez'    Kulak Burun Boğaz Uzmanı Prof. Dr. Mehmet Ömür, hurdaya ayrılmış bir cihazla hastaya teşhis koymanın telafisi mümkün olmayan sonuçlar doğuracağını belirterek, "Hasta duymuyorken, duyar gibi ölçüm yaparsınız veya duyan bir hastayı, duymadığı gerekçesiyle ameliyata alırsınız" diye konuştu. 
   
   
</TEXT>
</DOC>
