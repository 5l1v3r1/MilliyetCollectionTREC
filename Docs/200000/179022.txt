<DOC>
<DOCNO> 179022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur30.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Referandum da "referandum"a gider 
</HEADLINE>
<TEXT>

     CHP Grup Başkanvekili Mustafa Özyürek, AK Parti'nin, ''2B'' olarak isimlendirilen yasayı referandumsuz çözmesinin mümkün olmadığını ifade ederek, ''Halktan kaçış yolu yoktur. Cumhurbaşkanı'nın, yetkilerinin sınırlandırılmasını da referanduma götürme yetkisi var'' dedi. 
     Özyürek, Parlamento'da düzenlediği basın toplantısında, Anayasa değişikliği ile ilgili her konunun Cumhurbaşkanı'nın istemesi durumunda referanduma götürülebileceğini söyledi. 
     ''Korkunun ecele faydası yok'' diyen Özyürek, AK Parti'nin, 2b arazilerinin satışı konusunda halkı nasıl ikna edeceğini düşünmesini önerdi. Özyürek, halkın ''Ormanların talanına, peşkeş çekilmesine, bazı bakanların da aralarında bulunduğu kişilerin zengin edilmesine'' izin vermeyeceğini kaydetti. Ormanları korumak isteyen herkesin olası bir referandumda ''Hayır'' diyeceğini ifade eden Özyürek, ''Halka gitmek kolay değil. Yasa elimizin altında diyorlar. Ellerinin altında ama ellerini yakıyor'' diye konuştu. 
     Cumhurbaşkanı'nın referandum yetkisinin Anayasa'nın en temel, en demokratik maddelerinden biri olduğunu belirten CHP Grup Başkanvekili Özyürek, ''Halktan kaçış yolu yoktur. 2b'yi referandumsuz çözmek mümkün değil. AKP'ye abesle uğraşmamasını, doğru yola kafa yormasını, kamuoyu ve muhalefetle uzlaşmasını öneriyoruz'' dedi. 
     
     ÜNİVERSİTELERDE KADROLAŞMAK İSTİYORLAR 
     Basın toplantısında, YÖK ile ilgili düzenleme konusunda kamuoyuna yansıdığı gibi bir uzlaşma sağlanmasının mümkün olmadığını da kaydeden Özyürek, AK Parti Hükümeti'nin üniversitelerde kadrolaşmak, üniversitelerdeki özgür ortamı kendi görüşleri doğrultusunda düzenlemek istediğini savundu. 
     Özyürek, Atatürkçü, demokrat herkesi bu konuda yapılacak düzenlemeye karşı mücadele etmeye çağırdı. 
     CHP Grup Başkanvekili Özyürek, ''10 bin öğrencinin özel okullarda okutulması'' konusundaki tartışmalara değinirken de Milli Eğitim Bakanı Hüseyin Çelik'in ''Hukuk tanımaz'' bir tutum takındığını söyledi. Önce yargıya karşı çıkıldığını, bunun için yasa çıkartıldığını, yasa veto edilince de fiili durum yaratılarak öğrencilerin okutulması programının uygulandığını ifade eden Özyürek, ''Bu olay, Hükümet ve Milli Eğitim Bakanı'nın hukuku hiçe saymasının, yargı ve Cumhurbaşkanı ile zıtlaşmasının en önemli göstergelerinden biri'' dedi. 
     
     AYDOĞAN KILINÇ ADAY GÖSTERİLMELİ 
     Özyürek, TRT Genel Müdürlüğü'ne aday belirlemek için dün RTÜK'te yapılan oylamalarda da yasaların çiğnendiğini söyledi. Yasanın, ilk üç turda 5 oy alan kişinin aday gösterilmesini hükme bağladığını ifade eden Özyürek, yasaya aykırı olarak çıkartılan yönetmeliğe dayanılarak, aday adayları arasında yer alan TRT Haber Dairesi Başkanı Aydoğan Kılınç'ın aday gösterilmediğini bildirdi. Kılınç'ın üçüncü turda 5 oy aldığını kaydeden Özyürek, ''Hakkı yendi. Bu konunun yargıdan dönmesi kesindir. RTÜK'ü bu yanlıştan dönmeye çağırıyoruz'' diye konuştu. 
     
</TEXT>
</DOC>
