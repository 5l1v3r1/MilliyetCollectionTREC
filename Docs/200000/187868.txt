<DOC>
<DOCNO> 187868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko02.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye yeni kaynak arayacak 
</HEADLINE>
<TEXT>

   Maliye Bakanı Unakıtan ek taşıt vergisinin iptali nedeniyle yeni kaynak bulunması gerektiğini belirtti ve bu amaçla çalışma yapıldığını söyledi 
      ANKARA Milliyet 
   
   Anayasa Mahkemesi'nin Ek Taşıt Vergisi'ni iptal etmesi Maliye'yi gelir kaybını telafi edecek yöntemler aramaya yöneltti. Maliye Bakanı Kemal Unakıtan, gelir kaybının telafisi için çalışma yapıldığını açıkladı. 
   Başbakan Tayyip Erdoğan önceki gün, Yüksek Mahkeme kararının ardından ödenen vergilerin sonraki ödemelerden düşüleceğini bildirmişti. Bu nedenle Maliye 800 - 900 trilyon lira civarındaki vergi gelirinin yerine yeni gelir üretmek zorunda kaldı. 
   Unakıtan "yeni kaynak arayışı" açıklamasını Rıza Moghadam başkanlığındaki IMF heyetiyle yaklaşık 3.5 saat süren görüşmenin ardından yaptı. Gazetecilerin sorularını yanıtlayan Unakıtan, yüzde 6.5'lik faiz dışı fazla hedefini olmazsa olmaz şart olarak nitelendirerek "Haliyle bunu elde etmek için ne gerekiyorsa o tedbiri alırız, yerine getiririz" dedi. 
   
   'Yeni vergi yok' 
   "KİT ürünlerine zam var mı " sorusuna, "Yok, yok hayır" yanıtını veren Unakıtan, "Ek verginin iptali, faiz dışı fazla hedefini tehlikeye sokmadı mı " sorusu üzerine de "Vergilerin iptali yeni bir kaynak bulmamızı gerektiriyor. Onların çalışmaları şu anda yapılıyor" yanıtını verdi. Unakıtan, ek verginin iptalinden kaynaklanan gelir kaybının telafisine ilişkin soru üzerine, "Yeni vergi yok, bunu bilin" dedi. 
   Irak'a asker göndermenin maliyeti konusundaki çalışmaların sorulması üzerine de Unakıtan, "Bütçenin kendi büyüklükleri içerisinde onu da nazar - ı itibara alacağız" dedi. Irak'a bu yıl asker gönderilmesi halinde maliyetin sorulması üzerine Unakıtan, "2003 bütçesi ona müsait, o konuda bir derdimiz yok" diye konuştu. 
   
   Davaya gerek yok, mahsup olacak    Gelirler Genel Müdür Vekili Osman Arıoğlu, Anayasa Mahkemesi tarafından iptal edilen ek motorlu taşıtlar vergisiyle ilgili vatandaşların dava açmalarına gerek olmadığını söyledi. 
   Arıoğlu, gazetecilerin sorusu üzerine, Başbakan Erdoğan ile Maliye Bakanı Unakıtan'ın bu konuda açıklamalarda bulunduklarına dikkat çekerek, "Bununla ilgili teknik altyapı hazırlanacak. Mahsup veya iade de açıklanan şekilde yapılacak" dedi. Dava açan vatandaşların bundan sonuç almasının mahsup veya iade işleminden daha uzun zaman alacağını ifade eden Arıoğlu, bu şekilde mahkemelerin de meşgul edileceğine dikkat çekti. Arıoğlu, "Kimsenin böyle bir zahmete girmesine gerek yok" diye konuştu. 
   
   
</TEXT>
</DOC>
