<DOC>
<DOCNO> 190869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/ekonomi/eko07.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kredisinin acelesi yok, AB'den hibe var 
</HEADLINE>
<TEXT>

   Babacan, 8.5 milyar dolarlık ABD kredisi için 'Ne zaman işimize gelirse o zaman kullanırız' dedi 
   
   Devlet Bakanı Ali Babacan, ABD'den gelecek 8.5 milyar dolarlık kredinin ne zaman kullanılacağına Türk tarafının karar vereceğini, şu anda kullanımı için acil bir durum bulunmadığını belirterek, "Ne zaman işimize gelirse o zaman kullanırız" dedi. 
   
   'Erken çekmeye gerek yok' 
   AB Komisyonu Türkiye Temsilcisi Büyükelçi Hansjörg Kretschmer ile düzenlediği basın toplantısından sonra soruları yanıtlayan Babacan, şöyle konuştu "Hazine'mizin finansman durumu son derece rahat. Böyle bir krediyi zamanından evvel kullanıp da bir yandan da faiz ödemeye başlamayı uygun görmüyoruz. Ne zaman uygun görürsek o zaman kullanacağız." Babacan, yerinden uygulama sistemi YUS ile üç yıl içinde Avrupa fonlarından 1 milyar euroluk hibenin geleceğine işaret ederek, "8.5 milyar dolar, 1 milyar dolar hibe karşılığı bir kredi. 8.5 milyar dolar bir yere, bu iş bir yere, bu çok daha önemli" dedi. İlk aşamada 126 milyon euroluk hibe için 9 Ekim 2003'te Avrupa Komisyonu'na başvuruldu. 
   Büyükelçi Kretschmer de "YUS'un hayata geçirilmesi, Türkiye ile AB'ye aday 12 ülke arasındaki uyum farkını azalttı. Bu Türkiye'nin AB üyeliği için gösterdiği çok hızlı gelişmelerin göstergesi" dedi. YUS, üyelik öncesi AB fonlarını yönetmek üzere kurulan ve bu fonların kullanımı, kontrolü ve hangi projelere yönlendirileceği gibi sorumlulukların, nihai sorumluluk Avrupa Komisyonu'nda olmak üzere aday ülkelere aktarıldığı bir kurumsal oluşum. 
   
   
</TEXT>
</DOC>
