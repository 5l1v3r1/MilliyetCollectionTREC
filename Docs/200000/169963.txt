<DOC>
<DOCNO> 169963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun10.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'ya göç eden yabancılar azalan nüfusu dengeliyor 
</HEADLINE>
<TEXT>

     Almanya'ya göç eden yabancıların, 2002 yılında da, ölüm-doğum oranını dengede tuttuğu bildirildi. 
     Wiesbaden kentinde bulunan Federal İstatistik Dairesi tarafından bugün yapılan açıklamada, 2002 yılında Almanya'ya gelen yabancıların sayısının, dönenlerden 219 bin, ülkede ölenlerin sayısının da doğanlardan 122 bin fazla olduğu, buna göre nüfusun yüzde 0,1 oranında artarak, 82 milyon 7 bine yükseldiği belirtildi. 
     Almanya'da doğanların sayısının 1991 yılından bu yana ölenlere oranla azaldığına dikkat çekilen açıklamada, göçmenlerin sayısının ise yıldan yıla büyük farklılıklar gösterdiği kaydedildi. 
     Almanya'nın doğusundaki eyaletlerden batıdaki eski eyaletlere yönelik göçün de sürdüğüne işaret edilen açıklamada, doğudaki eyaletlerin nüfus oranının 2002 yılında yüzde 0,8 oranında azaldığı, buna karşın Saarland eyaleti dışındaki batı eyaletlerinde arttığı ifade edildi. 
     Almanya'ya 2002 yılında hangi ülkelerden kaç kişinin göç ettiği konusunda verilerin henüz hazırlanmadığı bildirildi. 
     
</TEXT>
</DOC>
