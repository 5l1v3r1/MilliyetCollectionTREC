<DOC>
<DOCNO> 185024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/ekonomi/eko03.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria - Aycell birleşmesine 300 milyon dolarlık destek 
</HEADLINE>
<TEXT>

   Bakanlar Kurulu, Aycell ve Aria birleşmesinin ardından kurulacak yeni şirkete, Telekomünikasyon Kurumu'nun 300 milyon dolar aktarmasını kararlaştırdı 
   ANKARA ANKA 
   
   Bakanlar Kurulu'nun, Aycell ve Aria birleşmesinin ardından kurulacak yeni şirkete, Telekomünikasyon Kurumu'nun 300 milyon dolar aktarmasını kararlaştırdığı öğrenildi. Hükümet, Türkiye'de bir ilki oluşturan cep telefonu operatörleri Aycell ve Aria birleşmesi için ağustos ayında yasa çıkarmıştı. 
   Aycell - Aria birleşmesine olanak tanıyan yasada, birleşmeye ilişkin hiçbir ayrıntıya yer verilmezken, bu konudaki kritik düzenlemeler yasadan önce Bakanlar Kurulu'nun imzaladığı "prensip kararı"nda yer aldı. 
   Söz konusu karar, bilinen anlamda bir Bakanlar Kurulu kararı niteliği taşımadığı için Cumhurbaşkanı Ahmet Necdet Sezer'e onay için gönderilmedi ve Resmi Gazete'de yayımlanmadı. 
   Bugüne kadar içeriği "sır" gibi saklanan prensip kararında yer alan birleşmeye ilişkin çok önemli bazı ayrıntılar, yavaş yavaş ortaya çıkmaya başladı. 
   Telekomünikasyon Kurumu'na da gönderilen ve birleşmenin çerçevesini çizen kararda Telekomünikasyon Kurumu'nun, Aycell ve Aria'nın birleşmesinin ardından yeni kurulacak şirkete, 300 milyon dolar aktarması kararlaştırıldı. 
   Telekomünikasyon Kurumu, söz konusu tutarı, her yıl bütçeye aktardığı kaynağa mahsuben kurulacak şirkete ödeyecek. 
   
   Marka adı belli değil 
   Birleşmede, söz konusu iki operatörün büyük bütçeli reklam kampanyalarıyla kamuoyuna duyurdukları Aria ve Aycell marka adlarının korunup korunmayacağı da tartışma konusu oldu. 
   Bu kapsamda iki seçenek gündeme getiriliyor. Bunlardan ilki, Aria ve Aycell'in her ikisinin birden lisanslarını iade etmesi. Bu seçeneğin işletilmesi durumunda Telekomünikasyon Kurumu, yeni kurulacak şirkete, GSM 1800 lisansı verecek. Bu süreçte, söz konusu operatörlerin marka adlarından birinin tasfiye edilecebileceği kaydediliyor. İkinci seçenek de operatörden birinin lisansını iade etmesi. Bu durumda, yeni kurulacak şirket, lisans sahibi operatörün markasıyla yoluna devam edecek. 
   Bilindiği gibi Türk Telekom, Genel Kurulu'ndan birleşmeye dönük işlemleri oluşturmak üzere yetki almıştı. 
   
   
</TEXT>
</DOC>
