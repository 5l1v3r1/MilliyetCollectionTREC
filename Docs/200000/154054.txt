<DOC>
<DOCNO> 154054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo21.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Galatasaray bizden bilet talebinde bulunmadı... 
</HEADLINE>
<TEXT>

     Trabzonspor Kulübü Genel Sekreteri Yusuf Ziya Yılmaz, Galatasaray Kulübü'nün kendilerinden bilet talebinde bulunmadığını söyledi. 
     Yusuf Ziya Yılmaz, yaptığı açıklamada, Galatasaray taraftarlarına tribünde yer ayırmayacaklarını belirterek, ''Biz Galatasaray'ın talebi haricindeki organizasyonlara sıcak bakmıyoruz. Bunun haricindeki talepleri reddedeceğiz'' dedi. 
     Ligin ilk yarısında Galatasaray ile yaptıkları karşılaşmada bordo-mavili taraftarların Ali Sami Yen Stadı'ndan dışarı çıkarıldığını da kaydeden Yılmaz, taraftarlar arasında gelişebilecek bir olayı engellemenin güçleşebileceğini de bildirdi. 
     Galatasaray maçına, her maça olduğu gibi 3 puan için çıkacaklarını dile getiren Yılmaz, ''Biz kendi işimize bakacağız. Ligde ilk 4'e girmeyi hedefleyen bir takımız. Derbi kazanamadığımız gerçeği de var. Ümit ediyorum, Galatasaray karşısında sahadan galibiyetle ayrılan taraf olacağız'' diye konuştu. 
     Öte yandan Trabzonspor, bu akşam basına kapalı olarak yapacağı çalışmayla Galatasaray maçı hazırlıklarını sürdürecek. 
     




</TEXT>
</DOC>
