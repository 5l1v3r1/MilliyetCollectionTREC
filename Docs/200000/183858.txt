<DOC>
<DOCNO> 183858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/yazar/akyol.html </URL>
<DATE> 2003/09/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye Ekonomisinin Tarihi 
</HEADLINE>
<TEXT>

   
   
   TEVFİK Çavdar'ın yeni eseri "Türkiye Ekonomisinin Tarihi", 1900 - 1960 dönemini kapsıyor. İmge Kitabevi, www.imge.com.tr Yakın tarihimiz üzerine çok zengin içerikli eserleri bulunan Çavdar, tarihe 1960'ların "yarı sömürgeleşme" teorisi açısından bakar. 
   Prof. Şevket Pamuk ve Prof. Zafer Toprak gibi uzman akademisyenler bu teorinin zayıf yönlerine dikkat çekerek, artık "bağımlılık ve büyüme ilişkisi" gibi daha objektif bakış açılarının geliştiğini belirtirler. 
   Sayın Çavdar yeni kitabında "yarı sömürgeleşme" teorisini sürdürdüğü için, kesin, kestirme hükümlere varıyor 
   "Ülkenin yüz elli yıl boyunca bir kısır döngü içinde çırpınıp durmasının nedenini, ekonomi politikalarındaki tek çizgiye piyasa ekonomisine bağlayabiliriz... 
   Tanzimat ve ıslahat hareketleri Batı kapitalizminin karakollarını Osmanlı ülkesine getirmiştir... Emperyalizmin dış borç tuzağı..." 
   Ama baş sömürgeci İngiltere Osmanlı'ya pek borç vermemiş Çavdar bunu "ilginç" buluyor Sf. 56 
   Kitap, piyasasız başarılı olmuş bir modelden de bahsetmiyor. 
   
   ÇAVDAR, 1890'dan itibaren Osmanlı'da eğitime "titizlikle" önem verildiğini anlatıyor, ekonomik süreçleri "yarı sömürgeleşme" teorisiyle izah ediyor. Cumhuriyet'in harap bir ülke devraldığını anlatıyor 
   "Okuryazar oranı yüzde 20'nin altındadır. Yaşama umudu sadece 32 yıldır. Bu veriler insan gücü açısından durumun ne derece vahim olduğunu göstermektedir." Sf. 192 
   Atatürk'ün 1922 İzmir İktisat Kongresi'nde, Çavdar'a göre liberalizm ağır basmış, o yüzden 1930'a kadar olan dönem, başarısız geçmiştir. Sf. 148 vd. 
   İktisat tarihçileri Şevket Pamuk ve Roger Owen ise bu dönemi başarılı bulur 
   Çavdar, 1930'larda başlayan "devletçiliğin" özellikle "sanayi kesimindeki atılımlarını" övgüyle belirtiyor ama Kemalist devletçiliğin de "kapitalistleşme isteğine" dayandığını eleştirel bir dille anlatıyor. Sf. 248 
   
   1950 sonrasına bakarken Çavdar'ın piyasa ekonomisine yönelttiği hücumlar tabii artıyor, kalkınmanın sorunları konusunda kesin hüküm de veriyor "Liberal ekonominin egemen olduğu bir kalkınma yolu seçildiğinde böylesine ağır bir borç yükü ve ekonomik bağımlılık kaçınılmaz olur..." Sf. 397 
   Ama Uzakdoğu ülkelerinde niye böyle olmadı 
   Mesele, piyasa ekonomisiyle değil, "ithal ikamesi" ve "dışa açık kalkınma" modelleriyle ilgilidir. 
   Çavdar 1950 sonrasını en sert şekilde eleştiriyor ama gerçeklere de yer veriyor "1950 - 60 dönemi sanayi, ticaret ve tarımın gelişimi için gerekli altyapı yatırımlarının gerçekleştirilmesine tanık olmuştur... 1950'den sonra, eski durağan Türk toplumu yerine, yaşamdaki özlem ve umutları her geçen gün artan bir toplum ortaya çıkmıştır..." Sf. 394 
   Çavdar, eğitimden sağlığa, enerjiden maddi üretime, 1950'den sonra kat kat yükselen rakamları da veriyor. 
   Ve Çavdar kitabını Nazım Hikmet'in Soğuk Harp dönemindeki bir radyo konuşmasıyla bitiriyor 
   Yorumlarına katılmasam da, Çavdar'ın kitabı, içerdiği verilerle değerli bir çalışmadır. 
   
      
   
</TEXT>
</DOC>
