<DOC>
<DOCNO> 160176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun32.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplantı yapan Baas Partililer yakalandı... Irak'ta silah affı... 
</HEADLINE>
<TEXT>

     Irak'ın başkenti Bağdat'taki polis akademisinde toplantı yapan Baas Partisi üyeleri tutuklandı. 
     Irak İçişleri Bakanlığı'na danışmanlık yapan eski New York Polis Şefi Bernard Kerik, gazetecilere yaptığı açıklamada, tutuklamaların bugün yapıldığını belirterek, akademi dışındaki polislerin toplantıyı bildikleri halde korkularından haber vermediklerini, ama parti üyeleri elleri kelepçelenmiş dışarı çıkarılırken tutuklamayı alkışladıklarını söyledi. 
     Tutuklananlar arasında akademinin dekanı, 5 Tuğgeneral ve 1 Tümgeneral bulunuyor. 
     Tutuklama sırasında ateş açılmadığını söyleyen Kerik, Amerikan güçlerinin toplantıyı nasıl haber aldığını belirtmedi, ancak toplantı haberinin günler öncesinden geldiğini ve soruşturmanın devam ettiğini kaydetti. 
     
     SİLAH AFFI 
     Bu arada, Irak'ta sivil halkın elindeki silahları toplamak için silah affı çıkarılacağı bildirildi. 
     Irak'ın imarından sorumlu olan İnsani Yardım ve Yeniden İnşa Bürosu'ndan bir sözcü, bugün yaptığı açıklamada, afla sivillerin silahlarını bir torbaya koyup karakolların önüne bırakmalarının isteneceğini, ellerindeki kaleşnikof ve tabancaları evlerinde tutmalarına izin verileceğini, ama sokağa silahla çıkanların cezalandırılacağını belirtti. 
     
</TEXT>
</DOC>
