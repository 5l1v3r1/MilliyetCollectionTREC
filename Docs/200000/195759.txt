<DOC>
<DOCNO> 195759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo19.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hakem taraflıydı" 
</HEADLINE>
<TEXT>

     ''HAKEM TARAFLIYDI'' Devlet Bakanı ve Başbakan Yardımcısı Mehmet Ali Şahin, A Milli Takım'ın Letonya'ya 1-0 yenildiği karşılaşmayı yöneten Fransız hakem Gilles Veissiere'nin taraflı bir yönetim gösterdiğini söyledi. 
     Milli Takım ile birlikte Letonya'ya giden ve karşılaşmayı izleyen Bakan Şahin, maç sonrası yaptığı açıklamada, Skonto Riga Stadı'nın zemininin tamamen buzla kaplı olduğunu belirterek, ''Bu sahada futbolcularımızın rahatlıkla oynayabilecekleri ayakkabılara hakem izin vermedi. Taraflı bir yönetim gösterdi'' dedi. 
     Bu karşılaşmada alınan 1-0'lık yenilgiye rağmen, Portekiz'de yapılacak Avrupa Şampiyonası'na Türkiye'nin katılacağına inandığını da kaydeden Şahin, ''İstanbul'da en az 2-0'lık skorla kazanır ve Portekiz'e gideriz'' diye konuştu. 
     Gençlik ve Spor Genel Müdürü Mehmet Atalay ise yaptığı değerlendirmede, Türk Milli Takımı'nın bu akşam beklenen futbolunu ortaya koyamadığını ifade etti. 
     
</TEXT>
</DOC>
