<DOC>
<DOCNO> 153105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/ekonomi/eko02.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hyundai yatırımında top hükümette' 
</HEADLINE>
<TEXT>

Hyundai Assan Başkan Yardımcısı Steve S.Yang, "1 milyar dolarlık yatırım için fizibiliteyi gönderdik. Artık hükümetin ne yapabileceğini görmek istiyorlar" dedi 
     ŞULE YÜCEBIYIK 

     Hyundai Assan Başkan Yardımcısı Steve S.Yang, Hyundai Motor Co.'nun Avrupa'da yapmayı planladığı 1 milyar dolarlık otomotiv fabrikası yatırımına resmen talip olduklarını, fizibilite raporlarını gönderdiklerini açıkladı. 
     Yang, yılda 300 bin adet otomobilin üretileceği, 8 bin kişiye doğrudan iş kapısı açacak yatırım için Türkiye'nin şansı olduğunu ancak bu aşamada devletin desteğine ihtiyaçları olduğunu belirtti. 
     Türkiye'nin rakipleri olan Çek Cumhuriyeti, Slovakya, Polonya ve Macaristan'ın yatırımı çekmek için büyük çaba gösterdiğini kaydeden Yang, "Bu ülkelerin hükümetleri, bedava arazi, işçi ücretinde sübvansiyon, vergi muafiyeti, yedek parça imtiyazı gibi cazip avantajlar sunuyor" dedi. 
     Hükümetin avantajlar sunması halinde yatırımın gelebileceğine dikkat çeken Yang, "Bundan sonra herşey hükümetin ne sunacağına bağlı. Hyundai Motor Co.'nun kriterlerinden en önemlisi bu" dedi. 
     Yang, Türkiye'de yabancı sermayeye genel bakıldığına işaret ederek "Her türlü yatırım tek bir kanun çerçevesinde değerlendiriliyor. Başka ülkelerde bu tür büyük yatırımlar söz konusu olunca özel teşvik sistemleri devreye giriyor" diye konuştu. 
     Steve S.Yang, Hyundai Assan'da yeni yatırımların da gündemde olduğunu belirterek "Yeni bir modelin üretimi için 10 milyon dolarlık yatırım yapacağız." dedi. 
     


EKONOMİ 



















</TEXT>
</DOC>
