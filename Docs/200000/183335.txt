<DOC>
<DOCNO> 183335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/zbirand.html </URL>
<DATE> 2003/09/19/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye Irak'a TL için gidiyor 
</HEADLINE>
<TEXT>

   
   Irak'a asker yollayıp yollanılmaması konusunda uzun süredir bir tartışma yapılıyor. Her iki tarafın sözcüleri birbirinden önemli, kendilerine göre de tutarlı gerekçeler ortaya koyuyorlar. 
   Geçenlerde, Irak'ın son durumunu yakından bilen bir Amerikalı, bir de Türk uzman ile uzun uzun tartıştık. Sonunda belirli noktalarda görüş birliğine vardık. Bugün sizlerle bu görüşleri paylaşmak istiyorum. Zira şimdiye kadar pek karşılaşmadığım saptamalar ve yorumlar ortaya çıktı. 
   Ortaya attığımız temel soru şuydu Türkiye Irak'a neden asker yolluyor ve karşılığında ne elde etmeyi planlıyor 
   Bir zamanlar, KIRMIZI ÇİZGİLERİMİZ diye nitelendirdiğimiz gerekçelerden başladık. 
   
   KÜRT DEVLETİ ENGELLENEBİLİR Mİ 
   Türk Silahlı Kuvvetlerinin gitmesinin en önde gelen gerekçelerinden biri, ilerde kurulabilecek olası bir bağımsız Kürt Devletini engellemekti. Askerlerimiz ve resmi yetkililerimiz, sık sık "Türk askeri varlığı, hem Kürtleri bu yönde bir adım atmaktan caydıracak, hem de bu konuda son sözü söyleyecek olan Amerikalılar üzerinde önemli bir baskı yaratacak" diyorlar. 
   Yani Amerikalılar "Aman Türkleri kırmayalım. Kızarlarsa askerlerini çekebilirler" diyecekler ve Kürtlerin bu yönde bir adım atmalarını engelleyeceklerdir, varsayımından hareket ediyoruz. 
   Kendi kendimizi aldatmak istiyorsak, bu varsayımlara dayalı değerlendirmelerimizin artık savaş öncesindeki tezkere reddedildikten sonra pek geçerliği kalmadığını görmeliyiz. 
   Kuzey Irak'ta günün birinde bağımsız bir Kürt devleti olacaksa, bunun kararı, Washington ile Telaviv arasında alınır ve Türkiye ne kadar protesto ederse etsin, uygulamaya sokulur. Eğer bugüne kadar, bu yönde bir adım atılmadıysa, koşulların henüz oluşmamasından ve Türkiye'nin istikrarsızlığa düşmesi istenmediğindendir. Yoksa Irak'a sokacağımız asker, ne Kürtlerle savaşıp bir bağımsızlığı engelleyebilir, ne Amerikan kuvvetlerine rağmen bir harekata girebilir. 
   Aynı şekilde Türkiye, Irak'a gidecek askeri gücüne dayanarak Türkmenleri desteklemek veya PKK militanlarını yok etmek gibi planlarını da uygulamaya sokamaz. 
   Mehmetçik varlığı ile Türkiye'ye prestij getirir, bölgede ve ABD nezdinde ağırlığını arttırır, o kadar. 
   Ancak bütün bunların ötesinde, Mehmetçiği Irak'a yollamanın başka avantajları vardır ki, asıl üzerinde durulması gereken ve bu ülkeye somut katkılar getirecek unsurlar bunlardır. 
   
   EKONOMİK KATKI SON DERECE ÖNEMLİ 
   Bugün piyasalara kulak verdiğiniz zaman hemen dikkatinizi çekiyordur. Gelişmeler olumlu yorumlanıyor, insanlar ümitli konuşuyorlar, ancak her cümle "tabii, yeni tezkere meclis'ten geçerse" diye bitiyor. 
   Nedeni de son derece basit. 
   Türkiye, ince bir yolda yürüyor. En basitinden olumsuz bir gelişme herşeyi altüst etmeye yetecek. Ekonomik kriz bu defa daha da kötü biçimde üstümüze gelecek. Bu olumsuzluğu yaratacak başlıca unsur da, Washington ile yine ters düşmek ve Bush yönetiminin şimşeklerini üstümüze çekmek olacaktır. 
   Bu defa da, söz verip sonradan tutum değiştirecek bir Türkiye Uluslararası finans dünyasında hemen "kredi verilmesi çok tehlikeli" ülke diye nitelenecektir. 
   Aynı anda da, faizler hem içerde hem de dışarda yine yükselecek, enflasyon tekrar fırlayacaktır. 
   Irak'a asker yollayacak olan bir Türkiye ise, farklı muamele görecek, ekonomisini düzeltmesi için destek bulması kolaylaşacaktır. 
   Irak'a asker yollayacak olan bir Türkiye, Washington'un PKK konusunu daha başka bir kulakla dinlemesini sağlayacaktır. 
   Özetlemek gerekirse, Türk Silahlı Kuvvetleri Irak'a TL'yi korumak ve kollamak için gitmektedir. Gerisi, soyut laflardır. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
