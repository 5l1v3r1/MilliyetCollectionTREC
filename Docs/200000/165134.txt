<DOC>
<DOCNO> 165134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun20.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, El Kaide zanlısı Türkler'i sınırdışı etmiyor 
</HEADLINE>
<TEXT>

     Afrika ülkesi Malavi'de El Kaide örgütü üyesi oldukları gerekçesiyle gözaltına alınan ikisi Türk beş kişinin sınır dışı edilmesini Yüksek Mahkeme yine kabul etmedi. 
     Mahkeme kaynaklarından verilen bilgiye göre, Yüksek Mahkeme Yargıcı Healey Potani, hükümetin her şeyden önce Pazar günkü mahkeme kararını uygulayarak, şüphelileri ya mahkemeye çıkarması ya da kefaletle serbest bırakması gerektiğini belirtti. 
     Yargıç Potani, ''Şüphelilerin mahkemeye neden çıkarılmadığını bilmiyorum'' dedi ve hükümeti, Yüksek Mahkeme'nin Pazar günkü kararını uygulamayarak ''yasaları ihlal etmeye çalışmak''la suçladı. Yargıç, ''Pazar günkü karar geçerli'' dedi. 
     Okul müdürü İbrahim Habacı ve lokantacı Arif Ulusam adlı Türklerin yanı sıra Suudi Fahd el Behli, Sudanlı Mahmud Serdar İsa ve Kenyalı Halife Abdi Hasan, Malavi'nin ekonomik başkenti Blantir'deki evlerinde geçen Cumartesi günü gözaltına alınmışlardı. Hükümet, şüphelilerin sınır dışı edilmesinin ABD tarafından istendiğini bildirmiş, ancak şüphelilerin Malavi ya da başka bir ülkede işledikleri suçları ''güvenlik gerekçesiyle'' açıklamamıştı. 
     Gözaltındaki sanıkların avukatı, Yüksek Mahkeme'nin kararından memnuniyet duyduğunu belirtti, ancak müvekkillerinin akıbeti konusunda kaygılarının devam ettiğini bildirdi. 
     
</TEXT>
</DOC>
