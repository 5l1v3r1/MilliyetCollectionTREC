<DOC>
<DOCNO> 155539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yazar/pulur.html </URL>
<DATE> 2003/05/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir şamar 
</HEADLINE>
<TEXT>

     "Kendimi, bu kadar aşağılanmış hissetmemiştim " 
     
     ABD Savunma Bakan Yardımcısı Wolfowitz, bir sömürge valisi edasıyla "Hata yaptınız " diyor, "Özür dileyin " diyor, "Bir daha böyle haltlar karıştırmayın, onunla bununla konuşmayın " diyor, ordunun da tutumunu eleştiriyor, "İyi liderlik yapamadı " diye... 
     
     ELBETTE, Meclis karar vermeden "Bize güven, gerisini merak etme sen " palavralarının, adamları kızdırdığından kuşku yok 
     Sen kapalı kapılar arkasında söz vermişsin, adamlar gemileri getirmiş, malzemeleri yığmış, üsler kiralamış, sanki Meclis kararı formalite, Amerikan askeri Kuzey Irak'a marş, marş "la girecek... 
     Meclis ters karar verince her şey tepetaklak... 
     
     ADAMLAR şimdi, bunun intikamını alacaklar, ağızlarına ne gelirse söylüyorlar... 
     Ve bizimkilerin en cesur cevabı "Valla, billa hata yapmadık "tan ileri gidemiyor. 
     
     BU bir tokattır... 
     Ulusal onurun suratında patlayan bir şamardır. 
     Kurtuluş Savaşı subaylarından Albay Rahmi Apak'ın anlattığı cinsten bir şamar... 
     Birinci Cihan Savaşı'nda, Filistin cephesinde İngilizlere esir düşen Türk subayları ve askerleri getiren gemi Galata rıhtımlarına yanaşır. 
     
     BUNDAN sonrasını Rahmi Apak anlatır 
     "Bizi Malta'dan İstanbul'a getiren İngiliz vapuru 1920 yılının Ocak ayında Galata rıhtımına yanaşmıştı. Bütün esirler, bir an önce vatan toprağına ayak basmak, hürriyete kavuşmak için dışarı çıkmaya acele ediyorlardı. Bu esnada, vapurun rıhtıma yanaşması ile birlikte, bir İngiliz subayının yanında vapura girmiş ve sırtında bir İngiliz elbisesi taşıyan İstanbullu genç bir Ermeni, esir arkadaşlarımızdan birisine Ulen neye acele ediyorsun diye bağırdıktan sonra suratına şiddetli bir şamar attı. Dikkat ettim, etraftaki yüzlerce Türk esiri bu şamarı kendi suratlarına yemişler gibi irkildiler. Ben şahsen, bu şamarın, kendi yüzümden bir ateş çıkarır gibi olduğunu duydum. Eyvah, biz esir kaldığımız düşman memleketinde bile böyle hakaretler görmedik. Biz bu vatanda nasıl yaşayabiliriz diye düşündüm ve titredim. 
     Halbuki, birçok arkadaşlar gibi, ben de, Trakya'daki kasabama çekilerek kendime yeni bir hayat kurmak fikrinde idim. Bu düşüncemin sakat olduğunu derhal anladım ve orada, İngiliz vapurunun içinde, dışarı çıkmak için ayakta beklediğim zaman da, derhal Anadolu'ya geçip tekrar silaha sarılmak kararını verdim." x 
     
     ALLAH böyle bir şamar göstermesin 
     Eğer, böyle bir şamara layık olmadığımızı düşünüyorsak, bunun da bilincine varmalıyız. 
     Bu bilincin, nasıl bir bilinç olduğunu anlamak istiyorsanız, TRT 1'de yeni başlayan Kemal Tahir'in "Esir Şehrin İnsanları" dizisini izleyin, ipuçlarını bulursunuz. 
     - 
     x Yetmişlik Bir Subayın Hatıraları Türk Tarih Kurumu 
     
     

</TEXT>
</DOC>
