<DOC>
<DOCNO> 162295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo24.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Akın Gençlerbirliği'nde... 
</HEADLINE>
<TEXT>

     Gençlerbirliği, İngiltere'nin Bolton Wandorers takımında forma giyen Bülent Akın'ı renklerine bağladı. 
     Beştepe İlhan Cavcav Tesisleri'nde yapılan imza töreninde, kendisini 2 yıllığına kırmızı-siyahlı renklere bağlayan sözleşmeye imza atan Bülent Akın, yuvaya döndüğü için çok mutlu olduğunu söyledi. 
     Bülent Akın, duygularını şöyle dile getirdi 
     ''Galatasaray'da hem maddi, hem de manevi zorluklar yaşadım. 1,5 yıl sakatlık dönemim oldu. Daha sonra İngiltere'ye transfer oldum. Orada da geçen sezon hemen hemen hiç oynamadım. Buna rağmen bana güvenip kadrosuna dahil etmek isteyen Gençlerbirliği'ne geldiğim için çok mutluyum. Kendilerine teşekkür ediyor, burada hep birlikte büyük başarılara imza atacağımıza inanıyorum.'' Beşiktaş Kulübü'nden de teklif aldığını belirten Bülent Akın, ''Lucescu hocam ile görüştüm. Beni Beşiktaş'a almak istedi. Ancak ücret konusunda anlaşamadık. Gençlerbirliği'ni tercih etmemin en büyük nedeniyse, Galatasaray'da yaşadığım sorunları burada yaşamayacağımı bilmem. Sarı-kırmızılı kulüpte ameliyat oldum, parasını kendi cebimden ödedim. Oysa burada hem maddi, hem de manevi bakımdan sorun yaşamayacağıma eminim'' diye konuştu. 
     Gençlerbirliği Kulübü Başkanı İlhan Cavcav da futbolcu kişiliğini Gençlerbirliği'nde bulan Bülent Akın'ı yeniden yuvasında görmekten mutlu olduğunu ifade ederek, şöyle konuştu 
     ''Belçika'dan getirttiğimiz Bülent bizde futbolcu kişiliğini kazandı. Daha sonra sırasıyla Denizlispor, Galatasaray ve İngiliz Bolton Wandorers takımlarının da formasını giyen Bülent'i yeniden kadromuza dahil ettik. Gençlerbirliği olarak bu sezon şampiyonluğa oynayacak bir kadro oluşturuyoruz. Bülent de bu kadroda yerini aldı.'' İlhan Cavcav, diğer kulüplerin transfer ücretlerinde futbolcular arasında uçurumlar oluşturacak farklı paralar ödediğini vurgulayarak, ''Biz diğer kulüplerin yaptığı gibi futbolculara çok farklı ücretler ödemiyoruz. Transfer ücretlerini birbirine yakın tutuyoruz. Çünkü kulübün bütçesi, geleceği ve başarısı açısından biz buna uyuyoruz'' dedi. 
     
     LİGDE KALİTENİN YÜKSELMESİNİN SIRRI 
     Cavcav, Süper Lig'de kalitenin yükselmesi için lige yeni katılan takımlar da dahil olmak üzere tüm takımların iyi kadrolar kurarak hedefler koyması gerektiğini belirterek, ''Süper Lig'e katılan takımlar da dahil olmak üzere tüm takımlar iyi kadrolar kurarak mücadele etmeliler. Çünkü ligde kalitenin yükselmesi için hedefi olan ve yıllardır 3 büyüklerin parsellediği şampiyonluğa oynamak gerekiyor. Ne kadar çok takım şampiyonluk mücadelesi verirse kalite de o kadar yükselir'' diye konuştu. 
     
     ''FATİH TERİM KONUSUNU KAPATTIM'' 
     Bir spor yazarının, gazetelerde, dün gece bir TV kanalında Galatasaray Teknik Direktörü Fatih Terim'le yaptığı tartışmayla ilgili çıkan haberlere ilişkin düşüncelerini sorması üzerine Cavcav, ''Fatih Terim, Türkiye'nin yetiştirdiği nadir hocalardan birisi. Dün Star TV'de canlı bağlanarak Terim'e gerekli cevabı verdim. Artık o konu hakkında konuşmak istemiyorum. Benim için Fatih Terim konusu kapanmıştır. Galatasaray kitle olarak da çok büyük bir camia. Ben de büyük saygı duyuyorum'' dedi. 
     
     SPOR AHLAKINA AYKIRI DAVRANIŞ 
     İlhan Cavcav, kulübüyle sözleşmesi süren futbolcuların aklını çelmeye çalışan kulüplerin, bu davranışlarının spor ahlakına uymadığını belirtti. 
     Cavcav, şöyle konuştu 
     ''Youla'ya da büyük kulüplerimizden birisi teklif getirmiş. Ancak bu futbolcumuz, bizden yıllık olarak 150 bin Euro aldığını ve burada çok mutlu olduğunu söyleyerek teklifi geri çevirmiş. Bu durumdan haberdar olduktan sonra biz de futbolcumuzun bu hareketini takdir ettik ve kendisinin yılık ücretini 200 bin Euro'ya çıkartarak, 2 yıllık sözleşme süresini de 4 yıl yaptık. Zira bizde daha 3 yıllık sözleşmesi olan Okan Koç'un aklını da böyle çeldiler. Bu durum spor ahlakıyla bağdaşmaz. Kulüpler mukavelesi devam eden bir futbolcuya talip olacaklarsa, futbolcudan önce kulübüyle görüşürlerse spor ahlakına uygun olur.'' 
     
     FUTBOLCU TRANSFERLERİNDEN ALINAN VERGİ 
     İlhan Cavcav, Maliye Bakanı ile görüşerek, transfer ücretlerinden alınan vergilerin yüzde 15'e düşürülmesini istediğini, bu uygulamayla da hem kulüplerin, hem de futbolcuların vergi konusunda daha adil davrandığını ifade etti. 
     Cavcav, sözlerini şöyle tamamladı 
     ''Vergilerin yüzde 15'e düşürülmesi hem futbolcuları, hem de kulüpleri vergi konusunda daha adil davranmaya itmiştir. Böylece vergi kaçırma olayı bitmiştir. Göreceksiniz devletin kasasına bu sene geçen yıllara oranla vergi gelirinden giren para yüzde 200-300 daha fazla olacaktır.'' 
     
</TEXT>
</DOC>
