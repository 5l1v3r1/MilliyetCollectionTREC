<DOC>
<DOCNO> 188506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun10.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT Türk askerleri Kürtlerle çatışabilir 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ'un açıklamaları yankı buldu. New York Times, Başbuğ'un açıklamalarının Türk askerleriyle Iraklı Kürtler arasındaki bir çatışma olasılığını dile getirdiği yorumunu yaptı. 
     New York Times gazetesi, "Türk, Kürtlerden Gelebilecek Tehlike Konusunda Uyarıyor" başlıklı haberinde Orgeneral Başbuğ'un açıklamalarına yer verdi. Başbuğ'un Irak'ın orta kısmına asker gönderme konusunu değerlendirdiklerini söylediğini belirten gazete, ancak Türk askerlerine söz konusu bölgeye ulaşmak için Kuzey'deki Kürt bölgesinden geçmesi gerekeceğine dikkat çekti. 
     Gazete, "Genelkurmay İkinci Başkanı General İlker Başbuğ, Ankara'daki basın toplantısında konuşurken sanki Türk kuvvetleri ile Iraklı Kürtler arasında bir çatışma olasılığını dile getirdi" diye yazdı. 
     Türk Parlamentosunun asker gönderilmesine onay verdiğini ifade eden gazete, Türk ve Amerikan yetkililerinin bu konuşlanmanın ayrıntıları üzerinde çalıştıklarını belirtti. 
     Bush Yönetiminin Türk askerlerinin Irak'a konuşlanmasına istekli olduğuna işaret eden New York Times, ancak bu olasılığının giderek zorlu konuları gündeme getirdiğini yazdı. 
     
</TEXT>
</DOC>
