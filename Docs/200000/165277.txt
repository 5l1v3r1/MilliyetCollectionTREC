<DOC>
<DOCNO> 165277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy01.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Güvenlik Kurulu Genel Sekreterliği için iki formül gündemde 
</HEADLINE>
<TEXT>
MGK'ya Uyum rötuşu 
7. Uyum Paketi'nde genel sekreterin ya siviller arasından atanması ya da seçilecek askeri, sivillerin belirlemesi öngörülüyor. Düşünce düşmanı maddeler de değiştiriliyor 
     GÖKÇER TAHİNCİOĞLU, ELÇİN ERGÜN Ankara 

     Hükümet, 6. AB'ye Uyum Paketi yasalaşmadan, 7. Paket için hazırlıklarını hızlandırdı. AB Genel Sekreterliği, paketin "ham" taslak metnini hazırladı. İdarenin sivilleştirilmesinin damgasını vurduğu taslakta, "MGK Genel Sekreterliği'ne atama" konusunda iki formül geliştirildi. Taslak, düşünce özgürlüğüne engel gösterilen maddelerde de değişiklik yapılmasını öngörüyor. 
     Bu hafta içerisinde uyum konusunda hükümetin değişik kesimlerinden gelecek görüş doğrultusunda olganlaştırılacak ve Adalet Bakanlığı'na iletilecek olan taslakta MGK Kanunu'nun, MGK Genel Sekreteri'nin atanmasına ilişkin 15. maddesinde değişiklik öngörülüyor. Bu maddenin mevcut hali, "MGK Genel Sekreteri, orgeneral veya oramiral rütbesinde, silahlı kuvvetleri arasından, Genelkurmay Başkanı'nın inhası önerisi , Başbakan'ın teklifi üzerine Bakanlar Kurulu'nca atanır" düzenlemesini içeriyor. Taslakta, bu maddenin iki biçimde değiştirilebileceği belirtildi. Birinci görüş, genel sekreterin siviller arasından atanması, ikinci görüş ise genel sekreterin yine askerler arasından atanması ancak atamada tamamen sivillerin söz sahibi olması biçiminde şekillendi. Maddenin, genel sekreterin, asker veya siviller arasından, sivillerce seçilebileceği şekline de dönüştürülebileceği kaydedildi. 
     
     Asker sayısında azaltma yok 
     Askerlerin sivil alandaki varlığına son veren birçok düzenlemenin yer alacağı taslakta, MGK'daki asker sayısının azaltılmasına ilişkin düzenleme bulunmayacağı bildirildi. 
     Taslak, düşünce özgürlüğünün önünde engel olarak gösterilen TCK'nın "sosyal sınıf, ırk, din ve mezhep farklılığına dayanarak, halkı birbirine karşı kamu düzeni için tehlikeli olabilecek şekilde düşmanlığa tahrik" fiilini düzenleyen 312. maddesi ile "Türklüğü, cumhuriyeti, TBMM'yi, hükümetin, bakanlıkların, devletin askeri veya emniyet muhafaza kuvvetlerinin veya adliyenin manevi şahsiyetine tahkir ve tezyif" düzenlemesini içeren 159. maddesinin değiştirilmesini öngörüyor. 
     Bu maddelerin, eyleme dönüşmeyecek söz ve düşünceleri suç olmaktan tamamen çıkartan bir yapıya büründürüleceği kaydedildi. Taslağın, TMY'nin "Terör örgütlerini kuran ve yönetenlerle bunların propagandasını yapanların hapisle cezalandırılması, bu örgütlere destek veren dernek ve lokallerin kapatılması" düzenlemelerini içeren 7. maddesinde de değişiklik içerdiği bildirildi 
     

</TEXT>
</DOC>
