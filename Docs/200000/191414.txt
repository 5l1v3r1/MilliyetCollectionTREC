<DOC>
<DOCNO> 191414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo15.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da durmak yok, Beşiktaş hazırlıkları başladı 
</HEADLINE>
<TEXT>

     Birinci Süper Futbol Ligi'nde haftayı 1-0'lık Samsunspor galibiyetiyle tamamlayan Galatasaray, 31 Ekim Cuma günü Beşiktaş'la yapılacak derbi maçın hazırlıklarına ara vermeden başladı. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen antrenmanın 45 dakikalık bölümü basına açık tutulurken, futbolcular bu süre içerisinde kondisyon çalışmasının ardından çift kale maç yaptılar. 
     Samsunspor maçında 90 dakika forma giyen oyuncuların hafif koşu yapmakla yetindiği idmana, sakatlıkları bulunan oyunculardan Volkan ile Sabri katılmadı. Ümit Karan ise ilk bölümdeki koşunun ardından tesislere geçti. 
     Kulüp doktoru Serhan Kurtulmuş, Olympiakos maçında sakatlanan Sabri'nin Beşiktaş karşılaşmasına yetiştirilmesi için yoğun bir tedavi programı uyguladıklarını belirterek, ''İyileşme dönemi hızlı geçiyor. Amacımız Beşiktaş maçında hazır hale getirmek. Ama kesin durumu bir kaç gün içinde netleşebilir'' diye konuştu. 
     Sarı-kırmızılılar, Beşiktaş maçı hazırlıklarını yarın akşam yapacakları tek antrenmanla sürdürecek. 
     
</TEXT>
</DOC>
