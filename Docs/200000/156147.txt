<DOC>
<DOCNO> 156147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun29.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Doktor mikrop" ittifak güçlerinin elinde... 
</HEADLINE>
<TEXT>

     ''Doktor Mikrop'' olarak bilinen Iraklı bilim adamı Rihab Raşid Taha'nın da Irak'taki ittifak güçlerinin elinde olduğu bildirildi. 
     Amerikan Merkez Komutanlığı'ndan Binbaşı Brad Lowell, geliştirdiği şarbon içerikli silahlar nedeniyle ''Dr. Mikrop'' olarak tanına bayan Taha'nın teslim olması için birkaç gün görüşme yapıldığını, Taha'nın da 48 saat önce kendilerine teslim olduğunu söyledi. 
     BM silah denetçilerinin Dr. Mikrop dedikleri mikrobiyolog Taha, İngiltere'nin Doğu Anglia Üniversitesi'nde doktora yapmıştı. 
     Taha, ABD'nin 55 kişilik en çok arananlar listesinde bulunmuyordu. Amerikan güçleri geçen ay Taha ve kocasını başkent Bağdat'taki evlerinde yakalamaya çalışmış, ama bulamamışlardı. 
     Taha, Saddam Hüseyin rejimi döneminde petrol bakanı ve füze programından sorumlu olan Emir Raşid ile evli. Emir Raşid, 28 Nisan'da Amerikan güçlerine teslim olmuştu. 
     
</TEXT>
</DOC>
