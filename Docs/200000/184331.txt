<DOC>
<DOCNO> 184331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko15.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsot'ta aflatoksin tehlikesi... 
</HEADLINE>
<TEXT>

     Harran Üniversitesi HRÜ Ziraat Fakültesi Gıda Mühendisliği Bölümü Öğretim Üyesi Doç. Dr. İbrahim Hayoğlu, uygun şartlarda hazırlanmayan, işleme aşamasından sonra depo ve nem düzeyine dikkat edilmeyen ''isot''un pul biber , kanserojenik etkiye sahip ''aflatoksin'' oluşumuna neden olabileceğini, karaciğerde önemli sağlık sorunlarına yol açabileceğini söyledi. 
     Doç. Dr. Hayoğlu, Şanlıurfa Mutfağı'nın vazgeçilmez baharatları arasında yer alan isotun, kadınlar tarafından evlerinin avlularında, hatta balkonlarda yapıldığına dikkat çekerek, yapım aşamasında bazı konulara dikkat edilmesi uyarısında bulundu. 
     Biberlerin hasat edildikten sonra, uygun şartlarda taşınması ve zedelenmemesine önem verilmesi gerektiğine işaret eden Doç. Dr. Hayoğlu, şöyle dedi 
     ''Saplarından ayrılan ve parçalandıktan sonra kuruması için güneşte bekletilen biberlerin, toprakla veya beton zeminle temas etmemesi gerekir. Mümkün olduğunca üst üste gelmeyecek şekilde temiz bir bez üzerinde kurutulması gereken biberde, üst üste gelen kısımlar çabuk kuruyamayacağı için küf oluşumu gözlenir. Zehirli etkiye sahip olan 'Aflatoksin' oluşumu, tüketicinin bünyesine ve yaş durumuna göre farklı sürelerde ortaya çıkar. Böylece, uygun olmayan şartlarda hazırlanan isotlar, karaciğerde önemli sağlık sorunlarına neden olabilir. Bu nedenle isot yapımı ayrı bir özen gerektirir.'' Doç. Dr. Hayoğlu, biberlerin işlenip, isot haline getirildikten sonra bile nemli ortamlarda bekletilmemesi gerektiğini vurgulayarak kurutulup, öğütülen isotların nem geçirmeyen ambalalajlarda, serin ve nemsiz bir ortamda, yaklaşık 15 derece sıcaklıkta muhafaza edilmesi gerektiğini sözlerine ekledi. 
     
</TEXT>
</DOC>
