<DOC>
<DOCNO> 180436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/ysenay.html </URL>
<DATE> 2003/09/05/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
F.Bahçe durumları ve... 
</HEADLINE>
<TEXT>

   
   Fenerbahçe'nin, Diyarbakır'da oynadığı futbol, verdiği türlü çeşitli oyun varyasyonlarındaki zenginlikler, doğrusu ya, kolay beğenmeyen" e adı çıkmış bendenizi bile çok umutlara bağladı gelecek adına... 
   Sarı - Lacivertli yönetim bu transfer yılında ilk kez "laftan çok iş yaptı" kanaatimizce... Ayrıca son yılların belki de en seçici ve Daum gibi bir usta adamın istekleri doğrultusunda kalmaya itina gösterdi yönetim elden geldiğince... Yaş olarak istikbali düşünen ve futbolun olgun çağlarına doğru yürüyen "genç adamların" takımın iskeletini oluşturması Fenerbahçe idarecilerinin ilk kez günlük değil de, gelecek sezonlar adına da düşündüğünü koyuyor ortaya... Son gün alınan Servet ve Petkov gibi isimler ilaç gibi gelecek Fenerbahçe'nin savunma bloku ile sol kanattaki eksik olan ve bizlerin de endişeyle baktığı zaaflarına... Öyle ya, Luciano - Ümit Özat ikilisinin göbekte fevkalade iyi niyetli ve çalışkan oynamalarına rağmen düşünce ortaklığı, yani rakibin ceza sahası içindeki tehlike paylaşmalarında çok açıklar verdiğini cümle alem Fenerbahçeliler ve otoriteler çok da iyi bilmekteler... Hele şimdi Servet gibi çabuk düşünüp, çabuk davranan bir genç ve milli oyuncunun o bölgede forma giymesi büyük bir emniyet duygusu getirmeyecek mi Fenerbahçe'yle yatıp, kalkanlara... 
   Sol kanatta ise Mahmut'un gösterişsiz ama defansif kavramları çok yerli yerinde oyun stili, Fenerbahçe'ye büyük avantajlar sağlayacak bu sezon... Şimdi onun önüne gelen Petkov'un, İstanbulspor'daki parlak kanat futbolu Fenerbahçe'nin hücum gücüne önemli katkı sağlayacak... Ayrıca Petkov'un ölçülü ortaları ve yüksek teknik kapasite gösteren top kullanma özelliği de Hooijdonk'un göz kamaştırıcı futboluna yeni cazibeler katacak... Bu arada sol kanat ağırlıklı oynatılmakta adeta mecbur kalınan Tuncay da, Petkov'un gelmesiyle boş alanlarda gerçek futboluna ve gol ağırlıklı sprintleriyle tribünleri daha da ayaklandıracak... 
   Hırvat Tomas'ı da hesapların içinde tutmak gerekir... Oynadığı takımlar ve Hırvat Milli Takımı'ndaki değişmez formaya sahip oluşu, bu oyuncunun kariyeri konusunda göz alıcı işaretler veriyor bizlere... Defans organizasyonlarına yeni katılanlar bakalım Fatih Akyel kardeşimizin aklını başına getirecek mi .. Diyarbakır'da gözlerim hep onun üzerindeydi... Allah vergisi bir fizik gösterisine ve çabukluğuna sahip Fatih'in neden böyle çabuk sinirlenen ve profesyonel bir futbolcu olma verisini bir anda silip atan bir yapıya sahip olduğunu bir türlü çözemiyorum... Halbuki aklı sadece futbolda olsa, rakibinin de kendisi gibi bir "futbol emekçisi" olduğunu unutmasa, hem milli formadaki gibi Fenerbahçe'de de büyüyecek, hem de futbolseverin gözünde antipatik olmayacak... Dileriz bu sezon yukarıdaki ağabeyce öğütlere uygun bir Fatih Akyel seyreder ve alkışlarız... 
   Evet, Daum'un otoritesi ve sevgiye dayalı soyunma odası ilişkileri Fenerbahçe futbolcularını sarıp, sarmalamış durumda... Diyarbakır'daki çok anlamlı galibiyetin yanında, takımın bir bütün halinde düşünce anlayışı, yapılan bir hatayı kapatmak için bütün ekibin alarma geçmesi, futbolda yarışma adabı adına o kadar kıymetli ögeler ki... İşte bu bakımdan Tuncay'ın ve Hooijdonk'un altın vuruşları dahil, bütün teknik verileri aşan unsur, Fenerbahçe'nin sahada artık bir bütün olarak yarışmada son yılların en üst düzeyinde görünmesidir Diyarbakır'da... 
   Dileriz kalede Recep ile Volkan kardeşler bu sezon da kendilerini açıkça ispat ederler ve hem onlar, hem de Fenerbahçe bu sezonun ve önümüzdeki yılların en önemli kazançlarını elde etmiş olurlar. 
   
   MAHMUT KÜÇÜK dostumuzu da yitirdik... Necmi Tanyolaç ve İslam Çupi gibi devlerle o da eski Babıali'nin ve Tercüman'ın en görkemli flaş'larından biriydi... İnsani değerleri çok yüksek dostlar bir bir kayboldukça eskiden bütün dünyam alt üst olurdu. Ama artık öyle değil. Onları yitirdikçe, garip bir yakınlaşmanın kavurucu kıvılcımlarını hissediyorum sürekli içimde... Eh ne de olsa biz de yaşam denen en değerli yarışmanın üçüncü devresinde oynuyoruz artık. 
   
      
</TEXT>
</DOC>
