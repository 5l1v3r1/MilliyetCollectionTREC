<DOC>
<DOCNO> 184820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo19.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi İzmir'de coşkulu bir taraftar topluluğu karşıladı 
</HEADLINE>
<TEXT>

     Birinci Süper Futbol Ligi'nde yarın Gençlerbirliği ile karşılaşacak olan Fenerbahçe, bu maç için İzmir'e geldi. 
     Özel uçakla gelen sarı-lacivertlileri, Adnan Menderes Havalimanı'nda coşkulu bir taraftar topluluğu karşıladı. 
     Taraftarlar, kulüp başkanı Aziz Yıldırım, futbolcular Tuncay, Semih ve Pier Van Hooijdonk'a yoğun sevgi gösterisinde bulundu. Futbolcular bol bol imza dağıtarak, taraftarlarla fotoğraf çektirdi. 
     Sarı-lacivertliler daha sonra polis eskortu eşliğinde, otobüsle Hilton Oteli'ne gelerek kampa girdi. 
     Sarı-lacivertlilere verilen 1 maç saha kapatma cezası nedeniyle İzmir'e alınan Fenerbahçe-Gençlerbirliği maçı, yarın saat 19.00'da Atatürk Stadı'nda oynanacak. 
     Diğer yandan Fenerbahçe'nin rakibi Gençlerbirliği'nin de akşam saatlerinde İzmir'de olacağı öğrenildi. 
     Karşılaşmayı İsmet Arzuman yönetecek. 
     
</TEXT>
</DOC>
