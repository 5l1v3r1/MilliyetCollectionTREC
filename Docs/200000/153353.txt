<DOC>
<DOCNO> 153353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur38.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom zammı mahkemelik oldu... 
</HEADLINE>
<TEXT>

     Tüketiciler Birliği İstanbul Şubesi, Türk Telekomünikasyon A.Ş Türk Telekom tarafından telefon konuşma ve internet bağlantı ücretlerine zam yapılmasına ilişkin idari işlemin iptali için dava açtı. 
     Kumkapı'daki İstanbul İdare Mahkemesi'ne gelen Tüketiciler Birliği Genel Başkan Yardımcısı Fatih Dinler ile beraberindeki grup, hazırladıkları dava dilekçesini Danıştay'a gönderilmek üzere İstanbul İdare Mahkemesi Başkanlığı'na verdi. 
     Konuya ilişkin basın açıklaması yapan Dinler, Türk Telekom'un konuşma ve internet bağlantı ücretlerine yaptığı zamla ilgili olarak yargıya başvurduklarını belirtti. 
     Türk Telekom'un TEFE ve TÜFE artış oranlarından daha yüksek zam yapamayacağını savunan Dinler, ancak buna rağmen sürekli olarak keyfi zamların yapıldığını öne sürdü. 
     Yapılan zamların, haberleşme özgürlüğünü düzenleyen Anayasa'nın 22. maddesine aykırılık oluşturduğunu belirten Dinler, ''Önceden olduğu gibi Türk yargısının bu konuda da en adil kararı vereceğinden eminiz'' dedi. 
     Dinler, dilekçelerinde Türk Telekom'un telefon konuşma ve internet bağlantı ücretlerine yaptığı zamma ilişkin idari işlemin iptalini istediklerini belirtti. 
     




</TEXT>
</DOC>
