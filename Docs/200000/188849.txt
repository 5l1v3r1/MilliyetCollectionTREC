<DOC>
<DOCNO> 188849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo29.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Basel 1 - Malatyaspor 2 
</HEADLINE>
<TEXT>

     Malatyaspor, UEFA Kupası 1. tur rövanş maçında İsviçre'nin FC Basel takımını deplasmanda 2-1 yendi. Ancak, Malatya'da yapılan ilk maçı 2-0 kaybeden Malatyaspor kupaya veda etti. 
     
     İlk yarı 

     Malatya'da yapılan ilk maçı 2-0 kazanan FC Basel, karşılaşmaya hızlı başladı. İlk 10 dakikada Malatyaspor kalesinde etkili olan İsviçre ekibi bu ataklardan sonuç alamazken, ilerleyen dakikalarda Malatyaspor oyunda dengeyi sağladı. Genellikle orta alan mücadelesi şeklinde geçen ilk yarıda her iki takım da gol pozisyonları bulmakta zorlandı. 
     1. dakikada sol taraftan aldığı topla ceza sahasına giren Cantaluppi'nin pasıyla buluşan Tum'un kafa vuruşunda, top az farkla yandan auta gitti. 
     7. dakikada topla soldan ceza sahasına giren Tum'un sol ayağıyla yaptığı vuruşta, meşin yuvarlak az farkla auta gitti. 
     31. dakikada gelişen Malatyaspor atağında, soldan ceza sahasına giren İnanç kaleciyle karşı karşıya kaldı. Bu futbolcunun uygun pozisyonda vuruşunda, kaleci Zuberbühler topu son anda kornere çeldi. 
     İlk yarı 0-0 sona erdi. 
     
     İkinci yarı 

     Malatyaspor, UEFA Kupası 1. tur rövanş maçında İsviçre'nin FC Basel takımını deplasmanda 2-1 yendi. Ancak, Malatya'da yapılan ilk maçı 2-0 kaybeden Malatyaspor kupaya veda etti. 
     Karşılaşmanın ikinci yarısında Celalettin'in ayağından iki gol bulan Malatyaspor, normal süreyi 2-0 önde tamamladı ve maçı uzatmaya götürmeyi başardı. Ancak, sarı-kırmızılı takım 1. uzatma devresinde kalesinde bir gol görünce, ''gümüş gol'' kuralı gereği 2. uzatma devresi oynanmadı ve İsviçre temsilcisi ikinci tura yükselmeyi başardı. 
     50. dakikada Fazlı sağ taraftan aldığı topla ceza sahasına girdi. Bu futbolcunun sert vuruşunda meşin yuvarlak az farkla yandan auta gitti. 
     53. dakikada ceza sahasına gelen topa Fazlı kafayla vurdu. Top kalecide kaldı. 
     59. dakikada Chippenfield, kornerden gelen topa gelişine vurdu. Kaleci Fevzi topa iki hamlede sahip olabildi. 
     63. dakikada Malatyaspor'un soldan gelişen atağında, ceza sahasına gelen topu Celalettin plase bir vuruşla filelere göndererek Malatyaspor'u 1-0 öne geçirdi. 
     67. dakikada topla ceza sahasına giren Tum'un sert vuruşunda, kaleci Fevzi gole izin vermedi. 
     75. dakikada Chipperfield kaleci Fevzi ile karşı karşıya kaldı. Fevzi son anda ayaklarıyla topu uzaklaştırdı. 
     84. dakikada soldan ceza alanına ortalanan topu Celalettin kafayla filelere gönderdi ve takımını 2-0 öne geçirdi. 
     Karşılaşmanın normal süresi Malatyaspor'un 2-0 üstünlüğüyle sona erdi. 
     94. dakikada soldan ceza alanına gönderilen topla buluşan Streller, kafayla meşin yuvarlağı Fevzi'nin üzerinden filelere gönderdi 2-1 
     96. dakikada Tum, kaleci Fevzi ile karşı karşıya kaldı. Fevzi son anda topu kornere çelmeyi başardı. 
     Gümüş gol kuralının uygulandığı karşılaşmada, uzatma bölümünün ilk devresi Malatyaspor'un 2-1 üstünlüğüyle sonuçlanmasına karşın, ilk maçı 2-0 kazanan FC Basel ikinci tura yükselen takım oldu. 
     
</TEXT>
</DOC>
