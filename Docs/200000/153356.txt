<DOC>
<DOCNO> 153356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/astro/index.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabırlı olun 
</HEADLINE>
<TEXT>

     Hem küçülmekte hem de saat 17.26'ya kadar boşlukta kalan Ay gün içinde kararsızlıklara, beklemeye ve huzursuzluklara işaret ediyor. Sabırlı olmak gerekli. Koç'lar yarım kalan işlerini bitirmeliler. Akıllarına gelen ilk işe girişmektense olayların nasıl gelişeceğini görmenin çok daha büyük faydası var. Boğa'lar akşam daha kararlı ve canlı olabilirler ama günün ilk yarısında kötümserliğe kapılmamalılar. Aşırı duygusal görülebilir. İkizler yeniliğe açıktır ama bugün çok düşünmeden, acele ile verecekleri kararlar daha sonra sonuçsuz kalabilir. Beklentiler içinde kalmaktansa gerçekçi olmaları iyi olacak. Yengeç'ler akşam daha rahat etmiş olacaklar. İşle ilgili konuları sonlandırabilirler ve böylece somut kazançlar da elde edebilirler. Aslan'lar süregelen dağınıklığına son vermeli. Bu arada yenilik ve yabancılarla bir araya gelmek gibi değişik konular söz konusu olabilir. Başak'lar son birkaç günün huzursuzluğunu üzerinden atabilecek. Özellikle akşam rahat hareket edebilecekleri koşullar var. Olaylara esnek bakmak ve geçmişe ait gerginlikleri unutmak gerekiyor. 
     Terazi'ler dışsal etkilere açık durumdalar ve bu yüzden kararsız da kalabilirler. Ortaklaşa konularda haklarını korumalılar. Bazı sonlanmalar, bitişler yaşanabilir. Akrep'ler tek başlarına hareket etmekte zorlanabilirler. Dışardan gelen önerilere açık olmalılar. Akşam inatçılıktan kaçınmak gerekiyor. Yay'lar kendilerini toparlayabilecekleri bir gündeler. Detaylara dikkat etmek ve verimli olmak gerekiyor. Sağlık açısından hassas bir gündeler. Oğlak'lar akşam rahat edecekler ve keyifleri yerine gelecek. Birkaç günün koşturmacası ardından şimdi daha keyifli olabilirler. Aşkta da canlanma var. Kova'nın dikkatli olması ve yapıcı davranması gerekiyor. Ev ve yakın çevreye ait konularda tamamlanması gereken işler ve yeni meşguliyetler ortaya çıkabilir. Balık'lar hareket, iletişim ve kısa yolculuklar açısından akıcı bir gündeler. Kardeşler ve yakın çevre ile ilgili olaylar da gündeme gelebilir. 
     


            Faks 287 74 37 
      




</TEXT>
</DOC>
