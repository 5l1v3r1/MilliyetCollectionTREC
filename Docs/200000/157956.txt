<DOC>
<DOCNO> 157956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/yasam/yas06.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir kapı Mehmet'in canını aldı 
</HEADLINE>
<TEXT>

     İSMAİL POLAT İstanbul 

     Kartal'da sağır ve dilsiz bir çocuk, cıvataları çıkan kapının üzerine düşmesi sonucu hayatını kaybetti. 
     Alınan bilgiye göre Topselvi, Bağlar Caddesi, Cumhur Sokak'taki Furkan Demir ve Metal Deposu'nun sürgülü kapısı dün saat 17.30 sıralarında yerinden çıktı. Büyük bir gürültüyle yere düşen kapı, hemen yanında oyun oynayan dokuz yaşındaki Mehmet Can Sağlam'ın üzerine düştü. Sağır ve dilsiz olduğu öğrenilen küçük Mehmet, olay yerinde hayatını kaybetti. Olayı duyarak sinir krizi geçiren anne Nuran Sağlam ile baba Bayram Sağlam'ı komşuları yatıştırmaya çalıştı. Baba Sağlam, "Oğlum sağır ve dilsiz olduğu için gözümün nuru gibi büyüttüm. İhmal sonucu ölmesine anlam veremiyorum. Depo sorumluları hakkında dava açacağım" dedi. Polis, deponun sahibi Nedret Yazıcı'nın ifadesini aldı. 
     

</TEXT>
</DOC>
