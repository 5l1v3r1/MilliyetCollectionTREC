<DOC>
<DOCNO> 194546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun21.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Başpsikoposu'ndan türban yasağına itiraz .. 
</HEADLINE>
<TEXT>

     Fransa Başpiskoposu Jean-Pierre Ricard, ''okullarda dini simgelerin taşınmasını yasaklamak için kanun çıkarılmasının, inanç özgürlüğünden geri adım atmak anlamına geldiğini'' söyledi. 
     Ülkenin güneyinde yer alan Lourdes kasabasında, Fransa'daki piskoposların katıldığı bir toplantıda konuşan Jean-Pierre Ricard, ''laikliğin dikkatli ve anlayışla uygulanması gerektiğini'' belirterek, ''dikkat ve anlayış arasındaki dengenin bozulmaması gerektiğini'' kaydetti. 
     Radikal İslamcılardan kaynaklanan korku yüzünden diğer insanların inançlarını ifade özgürlüğüne zarar verilmemesi gerektiğini belirten Başpiskopos, ''Kamu düzenini bozmamasına rağmen, okullarda öğrencilerin dini simgeler taşımalarına yasak getirecek kanun, inanç özgürlüğünden geri adım atmak anlamına gelir'' dedi. 
     Başpiskopos Ricard, devletin bu konuda baskıcı bir yöntemle yasa çıkarmak yerine, özellikle gençleri laiklik konusunda daha fazla bilgilendirme yolunu tercih etmesi gerektiğini savundu. 
     Cumhurbaşkanı Jacques Chirac tarafından kurulan laiklik komisyonu, ülkedeki siyasi partiler, ilgili kurum ve kuruluşların temsilcileriyle görüşerek, okullarda türbanın kanunla yasaklanmasına ilişkin görüşleri dinliyor. 
     Çalışmalarına Eylül ayında başlayan Komisyon, hazırlayacağı raporu yıl başından önce Chirac'a sunacak. 
     
</TEXT>
</DOC>
