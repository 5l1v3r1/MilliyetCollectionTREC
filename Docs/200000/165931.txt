<DOC>
<DOCNO> 165931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur40.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğetmen sağlık ocağına gitti, deli raporuyla ayrıldı 
</HEADLINE>
<TEXT>

     Bursa'nın Karacabey İlçesi'nde bir öğretmen, kalp ilacı yazdırmak için gittiği sağlık ocağından, ''öğretmenlik yapması sakıncalı'' raporu ile ayrıldı. 
     Eğitim-Sen Bursa Şubesi, ''akıl sağlığını'' ispat için 2 hastaneden ''sağlam'' raporu alan öğretmenle ilgili, ilk raporu düzenleyen sağlık ocağının pratisyen doktoru hakkında dava açılacağını bildirdi. 
     Alınan bilgiye göre, Karakoca İlköğretim Okulu'nda görev yapan öğretmen Selim Üst 46 , geçirdiği kalp rahatsızlığının tedavisinde kullandığı ilaçlarını yazdırmak için gittiği Karacabey 1 No'lu Sağlık Ocağı'nda, görevli hekim Zafer Birinç ile tartıştı. Doktor Birinç, ilaç yazmayı reddedince, öğretmen ilaçlarını bir başka sağlık ocağında yazdırdı. 
     Sağlık ocağına başvurusundan 15 gün sonra Karacabey Kaymakamlığı'na çağrılan öğretmene, tartıştığı doktor tarafından hazırlanmış ''psikolojik durumu açısından öğrencilere ders vermesinde sakınca bulunduğu'' yönünde görüş bildirilen rapor tebliğ edildi. Öğretmen Selim Üst, bu rapor doğrultusunda Kaymakamlık tarafından zorunlu olarak Bursa Devlet Hastanesi psikiyatri Polikliniği'ne sevk edildi. 
     Önce Bursa Devlet Hastanesi'nden ''sağlam'' raporu alan, ardından Uludağ Üniversitesi Tıp Fakültesi Hastanesi'nden aldığı ikinci raporla, akıl sağlığının yerinde olduğunu ''ispat eden'' öğretmen Üst, her iki raporu da Kaymakamlığa sundu. Öğretmen Üst, Kaymakamlığın hakkında vereceği kararı beklerken, Eğitim-Sen Bursa Şubesi, sağlık ocağının AK Parti Bursa Milletvekili Şerif Birinç'in kardeşi olan pratisyen doktoru hakkında dava açma kararı aldı. 
     Şubeden yapılan yazılı açıklamada, '' Milletvekili kardeşiyim diye yılların eğitimcisi üyemizin, muayene edilmeden, herhangi tetkik yapılmadan 'deli' yakıştırması yapılarak zorla hastaneye sevk edilmesine sessiz kalmayacağız'' denildi. 
     
     ''GÖREVİMİ YAPTIM'' 
     Doktor Birinç ise, öğretmenle aralarında tartışma yaşanmadığını öne sürerek, ''Ben vatandaşlık görevimi yaptım. Öğretmeni görün, çocuğunuzu emanet eder misiniz, siz karar verin'' dedi. 
     Birinç, devlet memuru olması nedeniyle olayla ilgili açıklama yapmayı uygun bulmadığını da kaydetti. 
     
</TEXT>
</DOC>
