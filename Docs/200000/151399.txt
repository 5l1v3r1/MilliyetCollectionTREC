<DOC>
<DOCNO> 151399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo14.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da keyifler yerinde... 
</HEADLINE>
<TEXT>

     İkinci Lig A Kategorisi'nde şampiyonluğun en güçlü adaylarından Konyaspor'da, maddi sorunlar verilen desteklerle çözülüyor. 
     Konya Büyükşehir Belediye Başkanı Mustafa Özkafa, Konyaspor'un yıllar süren Süper Lig özleminin sona ermesi için sayılı günler kaldığını söyledi. 
     Sezon başında binbir güçlükle oluşturulan kadronun, teknik heyetin başarılı yönetimiyle önemli başarılara imza atığını belirten Özkafa, zaman içinde yaşanan sıkıntıların özveri ve çok çalışmayla aşıldığını kaydetti. 
     Şimdi İkinci Ligin en iyi kadrosuna sahip takımın, Süper Lig'e çıkmasıyla kentin havasının değişeceğini söyleyen Özkafa, ''Bazı maddi sıkıntılar vardı. Seri galibiyet yakalayan takımın maddi sıkıntıları da yavaş yavaş çözüm yoluna girdi. Süper Lig yolunda emin adımlarla ilerleyen takıma verilen desteğin artırılması için işadamları ile sürekli toplantılar yapıyoruz'' diye konuştu. 
     Son olarak Şeker Fabrikası A.Ş'nin kulübe 25 milyar liralık bir bağışta bulunduğunu anımsatan Özkafa, taraftarın şampiyonluğun en güçlü adayı olan Konyaspor'a şimdi her zaman olduğundan daha fazla sahip çıkması gerektiğini sözlerine ekledi. 
     





</TEXT>
</DOC>
