<DOC>
<DOCNO> 187605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur18.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den yarım trilyon liralık kongre... 
</HEADLINE>
<TEXT>

     AK Parti'nin, 12 Ekim Pazar günü yapılacak 1. Olağan Kongresi için 400 gazetecinin akreditasyon yaptırdığı ve bugüne kadar 576 milyar lira harcama yapıldığı bildirildi. 
     Genel Başkan Yardımsı Hayati Yazıcı, parti Genel Merkezi'nde düzenlediği basın toplantısında, beraberindeki organizasyon komitesi üyeleriyle birlikte, kongre çalışmaları hakkında bilgi verdi. Yazıcı, kongrede 1463 delegenin oy kullanma hakkı bulunduğunu, ancak doğal delege olan Kurucular Kurulu üyesi Bülent Arınç'ın TBMM Başkanlığı görevini yürütmesi nedeniyle oy hakkının bulunmadığını söyledi. 
     Kongre günü, geniş güvenlik önlemlerinin yanı sıra partinin gençlik kollarından, tek tip kıyafet giyecek çok sayıda partilinin de salonda görev yapacağını kaydeden Yazıcı, delegelerin kurulacak 14 şeffaf sandıkta oy kullanacağını bildirdi. 
     Kongre programı hakkında da bilgiler veren Yazıcı, ilk olarak genel başkan seçimi, ardından Merkez Karar ve Yönetim Kurulu MKYK üyeliği ve diğer yetkili organların seçimlerinin yapılacağını bildirdi. 
     
     576 MİLYAR HARCAMA 
     Kongre organizasyon komitesinde yer alan Genel Başkan Yardımcısı Bülent Gedikli de bir soru üzerine bugüne kadar kongre için 576 milyar lira harcama yapıldığını bildirdi. 
     Salon kirası için 71 milyar, delegelerin otel masrafları için 80 milyar, ses ve ışık düzeni için 171 milyar, organizasyon giderleri için 146 milyar, yiyecek, içecek ve güvenlik için 71 milyar harcandığını belirten Gedikli, ihtiyaç duyulması halinde kongre gününe kadar başka harcamaların da olabileceğini kaydetti. 
     Genel Başkan Yardımcısı Şaban Dişli de bir soru üzerine, kongreye, Avrupa Parlamentosu'nda temsil edilen grupların liderlerinin de davet edildiğini, Yunanistan ana muhalefet partisi lideri Costas Karamanlis ile AP Liberal Grubu Başkanı Graham Watson kongreye katılacaklarını bildirdiklerini söyledi. Dişli, ayrıca Türkiye'de görev yapan büyükelçilerinde kongreye davet edildiğini belirtti. 
     Genel Başkan Yardımcısı Murat Mercan da şu ana kadar 400 gazetecinin akreditasyon yaptığını, 50-100 civarında da yabancı basın mensubunun kongreyi izlemesini beklediklerini söyledi. 
     
     ''AKLI YERİNDE OLAN İSTEMEZ'' 
     Genel Başkan Yardımcısı Hayati Yazıcı, bir gazetecinin, ''Bir gazetede, Başbakan Erdoğan'ın parti teşkilatlarına, yerel seçimlerle birlikte genel seçimlerin de yapılabileceği ihtimaline karşı hazırlıklı olunması talimatı verdiği haberleri çıktı. Nasıl değerlendiriyorsunuz'' sorusu üzerine, bu tür yayınların ne hukukla ne de ahlakla bağdaşmadığını söyledi. Yazıcı, ''Türkiye'de aklı yerinde olan hiçbir bireyin seçimi ağzına alması söz konusu olamaz'' dedi. 
     
</TEXT>
</DOC>
