<DOC>
<DOCNO> 163674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun20.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"El Kaide'nin nükleer saldırı yapması an meselesi" 
</HEADLINE>
<TEXT>

     İngiliz iç istihbarat servisi MI5'in başkanı Eliza Manningham-Buller, ''Herhangi bir terör örgütünün Batı'da herhangi bir kente karşı nükleer, kimyasal ya da biyolojik saldırı düzenlemesinin an meselesi olduğunu'' söyledi. 
     Londra'da bir araştırma enstitüsünde konuşan Manningham-Buller, 11 Eylül saldırılarının faili El Kaide örgütünün ''ölümcül tehdit'' olmaya devam ettiğini kaydetti. 
     ''Kimyasal, biyolojik ya da nükleer silahların kullanılacağı bir saldırı olasılığıyla karşı karşıyayız'' diyen MI5 başkanı, ''Batılı bir kente bu tür saldırı düzenlenmesi an meselesi sayılır'' dedi. 
     MI5 başkanı, istihbarat raporlarının, bazı ''satılmış'' bilim adamlarının teröristlere bu tür silah yapma bilgisi verdiğini düşündürdüğünü söyledi. 
     MI5'in başına geçen yılın Ekim ayında getirilen Manningham-Buller, ilk kez bir topluluk huzurunda konuştu. 
     
</TEXT>
</DOC>
