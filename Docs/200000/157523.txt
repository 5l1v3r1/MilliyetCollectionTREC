<DOC>
<DOCNO> 157523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur18.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Her zaman söylüyoruz, birinci önceliğimiz ekonomidir 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ''Her zaman söylüyoruz, bizim birinci önceliğimiz ekonomidir'' dedi. 
     Abdullah Gül ve işadamı Kadir Has, Fuar Kültür Park'ta, gazetecilerle sohbet etti. 
     Kadir Has, ekonominin Türkiye'nin can damarı olduğunu, krizler nedeniyle halkın perişan hale geldiğini söyledi. 
     Başbakan Recep Tayyip Erdoğan ve Abdullah Gül'ün de bunun farkında olduklarını ifade eden Has, şöyle konuştu 
     ''Abdullah Bey de Tayyip Bey de biliyorlar ki, AK Parti'yi kurtaracak birşey vardır o da, ekonomiyi düzeltmektir. Ekonomiyi düzeltmedikleri taktirde 3-4 seneyi zor bulurlar, yıkılıp giderler. Ekonomi demek Türkiye'nin can damarı demektir. Gerisi hikaye. Şu olmuş, bu olmuş, ABD Türkiye'ye küsmüş, darılmış, bunlar ikinci, üçüncü planda. 70 milyon kulağını dikmiş ekonomiyi dinliyor. Bu arkadaşlarımıza niçin oy verdiler Can kurtaran simidi olarak gördükleri için verdiler. Bütün partileri yok ettiler. Yoksa nereden bilirler AK Parti'nin ne olduğunu. Herkes sarılacak bir dal aradı. Bunu ararken AK Parti'yi yakaladı. AK Parti ekonomiyi düzeltmezse yolcudur.'' Has, Kayseri'de ve Türkiye'de hayırseverlerin lideri olduğunu, bu liderliğini de kimsenin kendisinden alamayacağını savundu. 
     Hemşehrisi olarak Abdullah Gül ile gurur duyduğunu kaydeden Has, ''Eskiden ticarette başarılı olamayacak çocukları okula gönderirlerdi. İşe yarar dediklerini de yanlarında çalıştırırlardı. Bunlardan biri de Kayseri'nin yetiştirdiği Abdullah Gül'dür. İşte o zaman ki zihniyeti Abdullah Bey yıkmış oluyor. O zaman 'okusunlar' diyenler azınlıktaydı, Abdullah Bey bu azınlığı ortadan kaldırdı. Şimdi gençler Abdullah Bey'e özeniyor, O'nun gibi olmak için çabalıyor. Hayatımda kimseye yağ çekmedim. Abdullah Bey ile iftihar ediyorum. Hemşerim olduğu, dürüst biri olduğu için iftihar ediyorum. İnanıyorum ki, Türk politikasında derin izler bırakacaktır.'' 
     
     ''BAŞBAKANLIK KİME YAKIŞIYOR '' 
     Bir gazetecinin ''sizce Başbakanlık Abdullah Bey'e mi, Tayyip Bey'e mi yakışıyor '' diye sorması üzerine Has, şunları kaydetti 
     ''Ben Kayseriliyim. Öyle oyunlara düşmem. Abdullah Bey seçildiği gün 'ben geçici Başbakanım'' dedi ve beyfendiliğini fazlasıyla gösterdi. Halen bu tavrında bir değişiklik olmamıştır. Bir hemşehrim olarak gurur duydum. Mütevazi bir başbakandı. Gün geldi Erdoğan'ın cezası bitti, görevini teslim etti ve yerine çekildi. Abdullah Gül, politikada çok iyi işler yapacaktır. Arkasında da Hayrünisa hanım vardır. Kendisi çok sever ve sayarım.'' ''Keşke İstanbul'a yaptıklarımı Kayseri'ye yapsaydım. Şimdi geçtiğim yollarda heykellerimi görürdüm'' diyen Has, ''İstanbul'da ismimi biliyorlar, fakir fukara benden övgüyle bahsediyor ama maalesef İstanbul basını her nedense yaptıklarıma yer vermiyor. Bu benim için büyük bir üzüntüdür. Kadir Has, deyipte geçmeyin tek başına Türkiye'de üniversite yapan tek adamım. Yapanlar oldu ancak onlar aile şirketleri. Krizde bunun sıkıntılarını da çektim ama parasız da kalmadım.'' Abdullah Gül de birinci önceliklerinin ekonomi olduğunu her zaman söylediklerini belirtti. 
     Irak savaşı sırasında da bunu dile getirdiklerini anımsatan Gül, ''Hatırlarsanız Irak savaşında ben hep şunu söyledim, bu bir gün gelip geçecek, biz kendi gerçeğimizle yüz yüze kalacağız. Dolayısıyla birinci gündemimiz ekonomidir. Çünkü herkesi ilgilendiren budur. Millet büyük sıkıntılar çektiği için o günleri bekliyor. İnşallah o da olacaktır'' dedi. 
     Gül ve Has daha sonra kendileri için özel olarak hazırlanan Kayseri'nin yöresel yemeklerinden yağlama, su böreği, kızarmış sucuk, pastırma ve çemenden tattı. 
     
</TEXT>
</DOC>
