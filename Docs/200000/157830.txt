<DOC>
<DOCNO> 157830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko26.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine mallarının satışı kolaylaşıyor... 
</HEADLINE>
<TEXT>

     Hazine'ye ait malların satışı ve yönetiminin kolaylaştırılmasının yanı sıra, gelir getirici ve bürokrasiyi azaltıcı düzenlemeler içeren, trafik cezalarının da kredi kartı ile ödenmesini öngören yasa tasarısı, TBMM Başkanlığı'na sunuldu. 
     Yürürlükteki çok sayıda yasada değişiklik yapan tasarı, sanayi bölgeleri ve sanayi siteleri ile üretim alanlarının ve toplu konut üretiminin teşvik edilmesini, köy ve beldelerdeki tarım arazilerinin kullanıcılara taksit imkanı da verilerek satışının kolaylaştırılmasını hükmediyor. 
     Tasarı, birinci derecede sit alanlarında kalan taşınmazlarda yüzde 6 oranında yapılaşmaya izin verilmesini, dördüncü sınıftan yukarı tarım arazilerinin yatırımların teşviki kapsamında kullanıma açılmasını, yabancı gerçek kişilerle ticaret şirketlerinin karşılıklı olmak kaydıyla taşınmaz mal edinebilmelerini de düzenliyor. 
     Tasarıyla trafik para cezalarının kredi kartı ile ödenebilmesi yolu da açılıyor. 
     
</TEXT>
</DOC>
