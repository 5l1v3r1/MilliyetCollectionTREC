<DOC>
<DOCNO> 189824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun03.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers Asker kararı zaman alacak .. 
</HEADLINE>
<TEXT>

     ABD Genelkurmay Başkanı Orgeneral Richard Myers, Irak'a yabancı asker konusunda Türkiye ve diğer ülkelerle görüşmelerin devam ettiğini ve bu müzakerelerin zaman alacağını söyledi. 
     Myers, sonuçta bu konuda alınacak kararın, ''siyasi bir karar'' olacağını kaydetti. 
     Myers, Washington'da Savunma Forumu Vakfı ile Savunma ve Dış Politika Forumu adlı kuruluşların düzenlediği ''terörizme karşı savaşta ön cepheden haberler'' başlıklı oturuma katıldı. 
     Orgeneral Myers, Irak'a yabancı kuvvet gönderilmesi konusundaki bir soru üzerine, BM Güvenlik Konseyi'nin Irak kararının ardından birçok ülkenin, asker göndermeye destek vermesinin beklendiğini söyledi. Myers, ''Herkes Türk hükümeti, Pakistan, Güney Kore ve Japon hükümetleriyle, bu çabaya katkı konusunu görüştüğümüzü biliyor. Bu müzakereler ve tartışmalar devam ediyor'' dedi. 
     Söz konusu ülkelerden askerlerin Irak'a ulaşması halinde lojistik alanında alabilecekleri destek konularının da görüşüldüğünü kaydeden Myers, bu görüşmelerin zaman almasını beklediğini de kaydetti. Myers, en sonunda yabancı ülkelerin desteği konusunda verilecek kararın, ''siyasi bir karar'' olacağına işaret ederek, askeri bir yetkili olarak daha fazla bir şey söylemek istemediğini belirtti. 
     Şu ana kadar 32 ülkenin Irak'ta askeri olarak ABD'ye destek olduğunu belirten Myers, bunların çoğunun El Salvador gibi 300-400 askerlik katkıda bulunan küçük ülkeler olduğunu söyledi. 
     
</TEXT>
</DOC>
