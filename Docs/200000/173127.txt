<DOC>
<DOCNO> 173127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/spo02.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega ipi çözdü 
</HEADLINE>
<TEXT>

   River Plate, Fenerbahçe'nin tüm engelleme çalışmalarına rağmen FIFA'dan geçici lisans çıkararak, son dakikada Arjantinli yıldızın ismini federasyona bildirdi 
      MEHMET ÇİFTÇİ 

   
   Kötü haber 
   FENERBAHÇE ile FIFA'lık olan Ariel Ortega'ya yeniden sahalara dönme yolu açıldı. River Plate, son dakikada Ortega'yı transfer ettiklerini açıklayarak, Arjantinli yıldızın ismini Futbol Federasyonu'na bildirdi. Bu durum, Ortega transferinden 11 milyon dolar alacağı bulunan Fenerbahçe'yi endişeye düşürdü. Ortega'ya izin verilmeyerek, bu transferdeki masraflarını tahsil etme umudunu taşıyan Fenerbahçe'nin en büyük güvencesi de böylece suya düşmüş oldu. 
   
   Caliendo mutlu 
   RIVER Plate, Arjantin'de perşembe günü sona eren 2003 - 2004 sezonunun ilk transfer döneminin kapanmasına dakikalar kala FIFA'dan aldığı bir kararla Ariel Ortega'yı önümüzdeki sezon için kadrosuna kattığını bildirdi. Fenerbahçe ise, geçici lisans verilmemesi konusunda FIFA'da yaptığı girişimlerde sonuca ulaşamamanın sıkıntısını yaşıyor. Ortega'nın Arjantinli Menajeri Caliendo "Geçici lisansa kavuştuk. Ortega artık futbol oynayabilecek" açıklamasını yaptı. 
   
   Pazartesi iletilecek 
   CALIENDO, Ortega'yı futbola döndürmek için yaptığı çalışmaların karşılığını aldıklarını vurgulayıp, şöyle devam etti "Daha önceki başvuruda böyle büyük bir oyuncunun futboldan kopmasının cinayet olacağını belirtmiştik. FIFA da bize geçici lisans vererek, River Plate ile Fenerbahçe bu sorunu çözene dek Ortega'nın futbol oynayabileceğini bildirdi. Pazartesi FIFA'nın bu konuyla ilgili yazısı elimize ulaşacak. Aynı gün yazıyı Fenerbahçe'ye ileteceğiz" dedi. 
   
   Ve Fener görücüde    YAPTIĞI transferlerle dikkatleri üzerine çeken Fenerbahçe, Kocaelispor ile oynayacağı Türkiye'deki ilk hazırlık maçında bugün taraftarların merakını giderme fırsatı bulacak. Sarı - Lacivertli ekip, Kocaelispor'un sezon açılışında saat 20.00'de İzmit İsmetpaşa Stadı'nda Süper Lig öncesi son ciddi provasını verecek. 
   VAN Hooijdonk, Luciano, Selçuk, Enke ve Mahmut Hanefi gibi yıldız isimleri renklere bağlayan Fenerbahçe, daha önceki hazırlık sınavlarında dört galibiyet, 1 beraberlik elde etmişti. Teknik Direktör Daum'un, bu maçta yeni transfer Enke'ye de şans vermesi bekleniyor. Karşılaşmayı Show TV naklen ekranlara taşıyacak. 
   
   Recep bayıldı    SAMANDIRA Tesisleri'nde dün sabah basına kapalı olarak gerçekleştirilen idmanda Fenerbahçe'nin yaklaşık 1.5 saat taktik ağırlıklı çalıştığı öğrenildi. Daum'un istediği biçimde şut atamayan oyunculara saha çevresinde bir tur koşu cezası verdiği bildirildi. Ali Güneş'in sert şutunda top başına çarpan kaleci Recep kısa süreli bir sakatlık geçirdi. 
   RECEP, "Yere düştüğümü hatırlıyorum. Sonra beni ayılttılar. Ancak şu anda iyiyim" diye konuştu. İdman sonrası futbolcuların "Hocam çok yorgunuz, akşam idmanını iptal edebilir misiniz" teklifine Daum'dan izin çıkmadı. Alman teknik adam, yorgun olanlardan evlerine gidip dinlenmelerini, akşamki antrenmana da saatinde gelmelerini istedi. 
   
   Alptekin'den gözdağı    KADIKÖY Grubu'nun, Divan Kurulu toplantısında ortaya çıkan tüzüğe aykırı büfe ihalesi nedeniyle Başkan Aziz Yıldırım'ı Haysiyet Divanı'na vermek için harekete geçmesinin yankıları sürüyor. Yüksek Divan Kurulu Başkanı Adnan Alptekin, yaptığı yazılı açıklamada, "Yetkilerimi, görevimi görmezliğe gelenleri, Fenerbahçe'nin örf, adet ve törelerini tanımayanları sonuna kadar takip edeceğim" dedi. 
   
   
</TEXT>
</DOC>
