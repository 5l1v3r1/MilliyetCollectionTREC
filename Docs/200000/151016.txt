<DOC>
<DOCNO> 151016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo11.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabetten ilginç notlar... 
</HEADLINE>
<TEXT>

     Beşiktaş ile Fenerbahçe arasında yarın yapılacak derbi maç öncesi, her 2 takım da geçmişlerindeki en farklı skorlu galibiyetlerini 7'şer golle aldı. 
     Fenerbahçe, Beşiktaş karşısında en farklı skorlu galibiyetini, 6 Aralık 1958'de yapılan özel maçta 7-0'lık skorla elde ederken, siyah-beyazlılar da 23 Mart 1941'deki özel karşılaşmada ezeli rakiplerini 7-1 yenmeyi başardı. 
     
     LİGDE FARKLI SKORLAR 
     Ligde ise Beşiktaş, 6 Ocak 1990 tarihinde Fenerbahçe'yi 5-1 yenerek en farklı skorlu galibiyeti elde etti. 
     Siyah-beyazlılar ayrıca, 16 Mayıs 1987 ve 21 Kasım 1987'deki lig maçlarında ezeli rakibini 4-0'lık skorlarla yendi. 
     Fenerbahçe ise Beşiktaş'a karşı ligdeki en farklı skorlu galibiyeti ise 7 Mart 1976'da 3-0'lık sonuçla aldı. 
     
     EN GOLLÜ MAÇLAR 
     Ezeli rakipler arasında 79 yıllık rekabette geride kalan 305 maçta penaltılar dışında en fazla golün atıldığı karşılaşmada sporseverler toplam 9 gol izledi. 
     11 Ağustos 1974 tarihinde İnönü Stadı'nda yapılan TSYD Kupası maçını Beşiktaş 5-4 kazanırken, filelere giden toplam 9 gol, 79 yıllık rekabette bir maçta atılan en fazla gol olarak tarihe geçti. 
     Ayrıca 19 Mayıs 1955'te yapılan Atatürk Kupası maçı da 4-4 berabere sonuçlanırken, 1 Temmuz 1960'deki Cemal Gürsel Kupası karşılaşmasını ise Fenerbahçe 6-2 kazanmıştı. 
     
     GOLCÜLER 
     Ezeli rekabette en fazla golü Beşiktaş'ın efsane kaptanı Hakkı Yeten attı. 
     Fenerbahçe'ye karşı 58 kez Beşiktaş forması giyen ''Baba'' lakaplı Hakkı Yeten, 32 kez ezeli rakiplerinin filelerini havalandırdı. 
     Fenerbahçe adına Beşiktaş'a en fazla golü ise 18 golle Cemil Turan kaydetti. 
     
     EN ÇOK FORMA GİYENLER 
     Fenerbahçe-Beşiktaş derbilerinde en çok forma giyen futbolcu unvanı ise Beşiktaşlı Rıza Çalımbay'a ait. 
     Halen Denizlispor'un teknik direktörlüğünü yapan Rıza Çalımbay, siyah-beyazlı formayla Fenerbahçe karşısına 64 kez çıktı. 
     Bu futbolcuyu 61 maçla Beşiktaşlı Şeref Görkey, 59'ar maçla da Beşiktaşlı Ulvi Güveneroğlu ile Fenerbahçeli Müjdat Yetkiner izliyor. 
     
     2 TAKIMDA DA OYNAYANLAR 
     Ezeli rekabetin 79 yıllık geçmişinde her 2 takım formasını da giyen pekçok futbolcu bulunuyor. 
     Bunlar arasında son 20 yılda 2 takımda da oynayan futbolculardan bazıları şöyle 
     Adem İbrahimoğlu, Ali Kemal Denizci, Engin İpekoğlu, Tayfur Havutçu, Feyyaz Uçar, Saffet Sancaklı, Sergen Yalçın, Oktay Derelioğlu, Alpay Özalan, Ahmet Yıldırım. 
     





</TEXT>
</DOC>
