<DOC>
<DOCNO> 192443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun29.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
UAEA'nın İran'a tanıdığı süre doldu 
</HEADLINE>
<TEXT>

     BM'ye bağlı Uluslararası Atom Enerjisi Ajansı'nın UAEA İran'a gizli nükleer silah programı olmadığını kanıtlaması için verdiği süre doldu. 
     Merkezi Viyana'da bulunan UAEA tarafından yapılan açıklamada, İran'ın nükleer programına ilişkin belgeleri geçen hafta teslim etmesi ve bu belgelerin incelemesinin sürmesi nedeniyle Ajansın bugün konuyla ilgili özel bir faaliyeti olmayacağı bildirildi. 
     UAEA İran'dan, nükleer etkinliklerinin, sadece elektrik üretimi için olduğunu ve ABD'nin iddia ettiği gibi nükleer silah üretiminin amaçlanmadığını 31 Ekim'e kadar kanıtlamasını istemişti. 
     İran, UAEA'nın ve Batılı hükümetlerin, gizli nükleer silah programı olmadığını kanıtlaması yönündeki yoğun baskılarının ardından programıyla ilgili bilgi ve belgelerin olduğu bir dosyayı geçen hafta UAEA'ya teslim etmişti. 
     Ajansın sözcüsü Melissa Fleming ise yaptığı açıklamada, UAEA'nın, henüz İran'ın taleplere uyup uymadığı konusunda karar vermediğini, çünkü Tahran'ın sunduğu raporu henüz tamamen doğrulayabilecek durumda olmadığını söyledi. 
     Fleming, UAEA'nın, İran'dan aldığı bilgilerin doğru ve eksiksiz olduğunu doğrulamak için hala çok işi bulunduğunu belirtti, ajans denetçilerinin, Tahran'ın, ''nükleer programıyla ilgili ortaya konan soruları yanıtlaması'' yönündeki UAEA'nın talebini yerine getirdiği konusunda iyimser olmak için nedeni bulunduğunu da kaydetti. 
     Bu arada, UAEA Başkanı Muhammed El Baradei, Alman Frankfurter Allgemeine Zeitung gazetesinde bugün yayımlanan demecinde, İran'ın geçmişe oranla UAEA ile işbirliği için daha çok çaba sarfediyor gözüktüğünü belirtti. 
     El Baradei, ''İran, her şeyi açıkladığını söylediği belgeleri teslim etti. Biz de dosyayı hala inceliyoruz ve bize istediğimiz bütün tesislerde denetleme yapma olanağı verildi'' dedi. 
     Ajansın konuyla ilgili kapsamlı raporunun, UAEA yönetim kurulunun 20 Kasım'daki toplantısından önce Kasım ayı ortasına kadar tamamlanmasının beklendiği kaydediliyor. 
     İran, AB üyesi Almanya, İngiltere ve Fransa dışişleri bakanlarının geçen haftaki Tahran ziyareti sırasında yapılan yoğun görüşmelerden sonra Nükleer Silahların Yayılmasını Önleme Anlaşması'nın NPT ek protokolünü imzalamayı, uranyum zenginleştirme çalışmalarını askıya almayı kabul etmiş ve nükleer programıyla ilgili belgeleri UAEA'ya sunmuştu. 
     UAEA yönetim kurulu, İran'a, nükleer planlarıyla ilgili sorulara açıklık getirmesi ve gizli nükleer programı bulunmadığını kanıtlaması için 31 Ekim'e kadar süre tanıma kararını 12 Eylül'de almıştı. 
     
</TEXT>
</DOC>
