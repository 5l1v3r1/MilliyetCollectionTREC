<DOC>
<DOCNO> 169794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko37.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO araştırması Küçük sanayi firmalarının kapasite kullanımı arttı 
</HEADLINE>
<TEXT>

     İstanbul Ticaret Odası İTO tarafından yapılan araştırmada, geçen yıl küçük sanayi firmalarının kapasite kullanım oranlarının arttığı belirlendi. 
     İTO'nun, küçük sanayicilerin 2002 yılı içindeki genel durumunu tespit etmek üzere 151 firmanın katılımıyla gerçekleştirdiği ''İstanbul Küçük Sanayi Kapasite Kullanım Araştırması'' nın sonuçları belli oldu. 
     İTO'dan yapılan açıklamada, ekonomideki iyileşmeye paralel 2002'nin ilk aylarında başlayan üretim ve satıştaki gelişmenin küçük sanayi firmalarının beklentilerini artırdığı, küçük sanayide kapasite oranlarında belli bir artış görüldüğü belirtildi. 
     Üretim değerinin baz alındığı sisteme göre 2002 yılında en yüksek kapasite kullanım oranı yüzde 69.93 ile tekstil sektöründe gerçekleşirken, en düşük kapasite kullanım oranı yüzde .52 ile diğer imalat sanayiinde, yüzde .96 ile cam, taş ve toprağa dayalı eşya sanayinde oldu. 
     Bi önceki yıla göre gıda ve cam, taş-toprak sanayinde kapasite kullanım oranı azalırken, diğer tüm sektörlerde artış görüldü. 
     Tam kapasite ile çalışamama nedenlerinde ilk sırayı yüzde 38.0 ile talep yetersizliği aldı. 
     Küçük sanayi firmalarının yüzde 56.4'ünde üretim, yüzde 57.2'sinde satış, yüzde 47.1'inde kapasite kullanım oranı arttı. Yüzde 35.5'inde de hammadde stok seviyeleri azaldı. 
     Toplam istihdamda yüzde 17.7 artış izlenen küçük imalat sanayinde bir önceki yıla göre ortalama yüzde 40.91 oranında mamul maliyet artışı oldu. 
     Kullanılan finansman kaynaklarında öz kaynak yüzde 51.8 ile ön planda yer alırken, firmaların yüzde 2.6'sı KOBİ kredilerinden faydalandı. 
     
     TALEP YETERSİZLİĞİ 
     Ankete cevap veren firmaların yüzde 44.4'ü yatırımda bulunurken, makine yüzde 48.5, teçhizat yüzde 25.3 ile en fazla yatırım yapılan alanlar oldu. 
     Firmaların, ekonomi ile siyasi istikrarsızlıktan duyulan rahatsızlıklarını dile getirdiği belirtildi. 
     Küçük sanayicilerin istekleri arasında da ekonomik ve siyasi istikrarla beraber piyasalarda güven ortamının sağlanması, reel sektörün canlanması ve iç talebin artırılması için gerekli tedbirlerin alınması, yatırımlar için kredi faiz oranlarının düşürülmesi yer alıyor. 
     İTO Yönetim Kurulu Başkanı Mehmet Yıldırım, yaptığı açıklamada, 2002 yılında küçük sanayide kapasite kullanım oranının tartısız ortalamaya göre işyeri sayısına göre yüzde 48.84'ten yüzde 57.88'e, tartılı ortalamaya göre üretim değeri ağırlıklı ise yüzde 56'dan yüzde 61.37'ye yükseldiğini belirtti. 
     Yıldırım, ''Ancak firmaların tam kapasite ile çalışmalarını engelleyen sorunların başında, yüzde 38 gibi bir oranla talep yetersizliğinin gelmiş olması, ekonomideki kronik sorunun geçen yıla da damgasını vurduğunu göstermektedir'' dedi. 
     
</TEXT>
</DOC>
