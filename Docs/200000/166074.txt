<DOC>
<DOCNO> 166074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur17.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu "Emekliyi hak ettiği gelir seviyesine getiremedik" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, işçi emeklilerini hak ettiği gelir seviyesine kavuşturamadıklarını belirterek, ''Hayat pahalılığı karşısında, enflasyon karşısında onlara rahat yaşayabilecekleri, muhtaç olmayacakları bir gelir seviyesine ulaştırmakta hala zorluklarımız var'' dedi. 
     Türkiye İşçi Emeklileri Derneği TİED tarafından düzenlenen ''Türk Sosyal Güvenlik Sistemi ve İşçi Emeklilerinin Beklentisi'' konulu panelde konuşan Başesgioğlu, Avrupa ülkelerinin emeklilik sistemlerini gözden geçirdiklerini belirterek, Türkiye'de de sosyal güvenlik sisteminde radikal dönüşümlerin yapılmasının kaçınılmaz olduğunu söyledi. 
     Türk sosyal güvenlik sisteminin çok büyük sorunları bulunduğuna dikkat çeken Başesgioğlu, bu sorunların çözümü için bu sistemde radikal çözümlerin gerekli olduğunu kaydetti. 
     SSK'nın bir ayda 950 trilyon lira prim tahsilatı yaptığını, buna karşılık her ay 1 katrilyon 200 trilyon lira emekli aylığı ödediğini hatırlatan Başesigoğlu, ''Toplamış olduğumuz prim gelirleri bırakın sağlık hizmetlerini karşılamayı, emekli aylıklarını bile karşılamıyor. Bu sistemi sürdürmemiz için mutlaka ve mutlaka köklü tedbirler almamız lazım'' dedi. 
     SSK'nın bu yılın ilk 6 ayında bütün tasarruf tedbirleri ile Hazine'den alması öngörülen gereken ödeneğin 60 trilyon liranın altında aldığını anlatan Başesgioğlu, buna karşın sosyal güvenlik sistemini mevcut aktüeryal denge ile yürütmenin mümkün olmadığını bildirdi. 
     Başesgioğlu, emekliler arasında çok farklı sistemler bulunduğunu anlatarak, farklı olan emeklilik sistemini norm ve standart birliği sağlanması suretiyle bir koordinasyon içine alınması gerektiğini belirtti. 
     Çalışma ve Sosyal Güvenlik Bakanı Murat Başesgioğlu, Türkiye'de çağdaş bir dünyada ve toplumda var olan yaşam parametrelerinin yakalanamadığını belirtti. 
     İşçi emeklilerinin sorunlarını yakından bildiğini vurgulayan Başesgioğlu, ''Emeklilerimizi maalesef hak ettiği gelir seviyesine kavuşturamadık. Hayat pahalılığı karşısında, enflasyon karşısında, onları rahat yaşayabilecekleri, muhtaç olmayacakları bir gelir seviyesine ulaştırmakta hala zorluklarımız var'' dedi. 
     Her 3 lise mezunundan birinin işsiz olduğunu ve her yıl 700 bin kişinin işgücüne katıldığını anlatan Başesgioğlu, birikmiş işsizlerle birlikte Türkiye'nin her yıl 1 milyon kişiye iş bulmak zorunda olduğunu kaydetti. 
     Başesgioğlu, Türkiye'de 10 milyon kişiye bir gelir sağlama imkanı bulunmadığını belirterek, 3 Kasım seçimlerinde yakalanan siyasi istikrar ile bu sorunların aşılacağına inandığın ifade etti. 
     Başesgioğlu, işçi emeklilerinin aylık ödeme gün sayısını 4'ten 10'a çıkardıklarını, bu uygulama sonucunu banka kuyruklarında önemli oranda azalmalar olduğunu vurgulayarak, bu uygulama nedeniyle oluşan 30 trilyon liralık farkın Hazine tarafından emeklilere ödendiğini bildirdi. 
     PTT şubelerinden de emekli aylığı ödenmesi uygulamasına geçeceklerini ifade eden Başesgioğlu, bu konuda Ulaştırma Bakanı ile çalıştıklarına dikkat çekerek, ''Bir ilçede banka şubesi yok, beldede banka şubesi yok. Emeklimiz zaten az olan emekli maaşını almak için otobüs parası, yol parası vermekten artık kurtulacak. Ana doludaki küçük ilçelerimizde, küçük beldelerimizde de PTT şubelerinden emekli maaşını alma uygulamasını inşallah önümüzdeki günlerde başlatacağız'' dedi. 
     Başesgioğlu, SSK ve Bağ-Kur'lulara bu yılbaşından itibaren her ay ''Sosyal Destek Ödemesi Altında'' 75 milyon lira ödeme yaptıklarını, bu ödemelerin toplam miktarının 3.2 katrilyon lira olduğunu vurgulayarak, bu zamları IMF ile görüşmeleri askıya almak pahasına olsa da yaptıklarını sözlerine ekledi. 
     
</TEXT>
</DOC>
