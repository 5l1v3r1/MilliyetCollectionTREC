<DOC>
<DOCNO> 199339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur12.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör soruşturmasında gözler Ankara'da... 
</HEADLINE>
<TEXT>

     Terör soruşturmasında gözler Ankara'da. İstanbul'daki bombalı saldırılar ile ilgisi olduğu gerekçesiyle Suriye'de yakalanan Hilmi Tuğluoğlu ve eşi Leyla Tuğluoğlu Ankara'ya getirildi. 
     Bu arada Türkiye'nin Suriye'den 6 isim istedği bunlardan sadece birinin eşi ile birlikte iade edildiği, 5 ismin akibetinin ise henüz bilinmediği belirtiliyor. 
     Türkiye'ye getirildikten sonra ilk sorguları Jandarma tarafından Hatay'da yapılan Tuğluoğlu çifti, sağlık kontrolü için Keçiören'deki Adli Tıp Kurumu'na götürüldü. 
     Adli Tıp Kurumu'na iki ayrı araç içerisinde getirilen Tuğluoğlu çifti, basın mensuplarına görüntü vermemek için yüzlerini gizledi. 
     İstanbul'da meydana gelen 4 ayrı patlama olayıyla ilgili Suriye'de yakalanarak Türk güvenlik makamlarına teslim edilen Hilmi Tuğluoğlu ile eşi Leyla Tuğluoğlu'nun Ankara Emniyet Müdürlüğü'ndeki sorgulamaları sürüyor. 
     
     SORGUDA ÖNEMLİ BİLGİLER... 

     Ankara Emniyet Müdürlüğü'nde sorgulanan Hilmi Tuğluoğlu'nun İstanbul'da meydana gelen terörist eylemleri organize ettiği bildirilen ve halen kaçak durumda olan Azat Ekinci ile çeşitli zamanlarda görüşmeler yaptığı belirlendi. Ankara'da bilgisayar malzemesi üzerine ticaret yapan Tuğluoğlu'nun, Ekinci ile zaman zaman İstanbul'da bir araya geldikleri ayrıca telefon görüşmeleri yaptıkları da ifade edildi. 
     Hilmi Tuğluoğlu'nun 2 defa Afganistan'a 1 defa da Pakistan'a gittiğini belirleyen polis, Tuğluoğlu'nun İstanbul'da meydana gelen patlamalarda ölen teröristler ile İstanbul Emniyet Müdürlüğü tarafından yakalandıktan sonra tutuklanan bazı kişilerle de ilişkili olduğu ortaya çıkarıldı. 
     Yetkililer Tuğluoğlu'nun yurtdışında kaldığı süreler içerisinde kimlerle nasıl bir ilişkiye girdiğinin sorgulamadan sonra ortaya çıkartılacağını söylediler. 
     Bu arada, İstanbul'da meydana gelen patlamaların ardından Ankara Emniyet Müdürlüğü, Hilmi Tuğluoğlu'nun bu olaya karışan bazı kişiler ile ilişkilerini tespit etmesinden sonra Tuğluoğlu'nun peşine düştüğü, bu kişinin Suriye'ye kaçtığının anlaşılmasından sonra İçişleri Bakanlığı aracılığıyla durumu Dışişleri Bakanlığı'na bildirdiği kaydedildi. Dışişleri Bakanlığı'nın da bu gelişme üzerine Suriye Dışişleri Bakanlığı aracılığıyla Hilmi Tuğluoğlu ve beraberindeki bazı kişilerin takibe alınmasını istedi. Suriye makamlarının Türkiye'nin bu talebi üzerine aralarında Hilmi Tuğluoğlu ve eşinin yer aldığı 22 kişiyi gözaltına alarak Türkiye'ye teslim ettiği belirtildi. 
     Tuğluoğlu ve eşinin iki gün daha gözaltı süresi bulunduğu belirtilerek, sorgulamanın sürdüğü ifade edildi. 
     
     6 İSİM İSTENDİ, BİRİ GÖNDERİLDİ... 

     Bu arada Türkiye'nin Suriye'den 6 isim istedği bunlardan sadece birinin eşi ile birlikte iade edildiği, 5 ismin akibetinin ise henüz bilinmediği belirtiliyor. 
     Suriye'nin buna karşılık Türkiye'nin istediği isimler arasında bulunmayan 20 kişiyi de gönderdiği belirtiliyor. 
     Bu arada hükümet çevreleri ve güvenlik birimlerinde Jandarma'nın Suriye'den iade edilen isimleri erken açıkladığı öne sürülerek huzursuzluk yaşanıyor. 
     Bombalı saldırıların karanlıkta kalan yönlerini çözmek için kilit isim olarak öne çıkan Azat Ekinci'nin nerede olduğu ise bilinmiyor. Habib Aktaş ve Gürcan Baç da kilit isimler olarak arananlar arasında bulunuyor. 
     
</TEXT>
</DOC>
