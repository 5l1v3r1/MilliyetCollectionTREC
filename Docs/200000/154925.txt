<DOC>
<DOCNO> 154925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur17.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bingöl'deki malzeme değil insanlık hırsızlığı" 
</HEADLINE>
<TEXT>

     Başbakan Recep Tayyip Erdoğan, ''Bingöl'deki malzeme hırsızlığı değil, insanlık hırsızlığıdır. Çürük olanları yıkıp yerine sağlam bir şekilde yapma anlayışımız deprem konusuyla da sınırlı değildir'' dedi. 
     Erdoğan, partisinin TBMM Grup toplantısında yaptığı konuşmada, güncel konulara ilişkin değerlendirmelerde bulundu. 
     Bingöl depremi konusunda yaşananların, geçmişte yapılamayanları da ortaya çıkardığını belirten Erdoğan, 17 Ağustos Marmara depreminden sonra TBMM'de deprem araştırma komisyonu kurulduğunu anımsattı. Komisyon'un 38 öneride bulunduğunu bildiren Erdoğan, Hükümet'in neleri yapıp neleri yapmadığının ortada olduğunu belirtti. Erdoğan, geçmişte deprem konusunda ciddi hiçbir çözüm üretilmediğini, önlem alınmadığını, vaatlerle yetinildiğini bildirdi. 
     Erdoğan, sözlerini şöyle sürdürdü 
     ''AK Parti iktidarı vaat iktidarı değil, çözüm iktidardır. Bu yüzden her geçen gün halkımızla kenetleniyor, güven ortamını sağlamlaştırıyoruz. Daha önceki deprem felaketlerinden sonra yurtiçi ve yurtiçinden gelen yardımların nerelerde nasıl kullanıldığını, deprem sonrası sosyal yaraların nasıl kaşındığını, Varto ve Erzincan depremlerinden sonra 17 Ağustos depreminde de yaşadık. 
     O yüzden biz sorunların kaynağının adalet ve kalkınma olduğuna inandığımız için bütün dikkatimizi oradan ayırmıyor, buna inandığımız için kötümserlik ve gerilim tohumları saçanlara prim vermiyoruz. 
     Türkiye'nin temel sorunu adalet ve kalkınmadır. Sorun sadece inşaat malzemesi çalmaya indirgenemez. Depremlerden sonra ortaya çıkan felaketler aslında geçmişten bugüne miras kalmış bir yönetim sorununun sonucudur. Malzemeden çalmanın arkasında ahlak hırsızlığı, demokrasiden çalmak, hukuk kapkaçcılığı, siyaset yankesiciliği ve kamu yönetimi kalpazanlığı vardır.'' 
     
     ''DEMOKRASİ HIRSIZLIĞI'' 
     Bu sorunların çözümünün, Türkiye'nin imkanlarının birlikte düşünerek doğru siyaset, tam demokrasi ve ciddi bir yönetim anlayışı ile ülkeyi kalkındırmaktan geçtiğinin altını çizen Erdoğan, şunları söyledi 
     ''Sadece mevcut sorunların çözümü değil, orta ve uzun vadede ülkemizin karşılaşabileceği her türlü sıkıntıya karşı önlem almak bizim öncelikli görevimizdir. Ülkemize ve insanımıza karşı borcumuzdur. 
     Milletin sesi olan AK Parti, kamu yönetimi kalpazanlığına, siyaset yankesiciliğine, ahlak ve hukuk kapkaçcılığı ve demokrasi hırsızlığına son vermek için işbaşına gelmiştir, bu böyle bilinmelidir.'' 
     
     BİNALARIN İÇ DENETİMİ 
     Kamu binalarının belli bir iç denetim sistemi ile yapıldığını, dışarıdan denetlenmediğini anımsatan Erdoğan, Bakanlar Kurulu'nun dün yaptığı toplantıda bütün kamu binalarının, öncelikle okul, hastanelerin tek tek elden geçirilmesi kararının alındığını anımsattı. Erdoğan, toplantıda, bazı binaların içeriden desteklenerek depreme dayanıklı hale getirilip güçlendirmesini, güçlendirilemeyecek olanları da yıkıp yerlerine yenisini yapma kararına vardıklarını anımsattı. 
     Erdoğan, şöyle konuştu 
     ''Biz çürük olan herşeyi yıkılmayacak, çürümeyecek şekilde yeniden yapmalıyız. Ancak Türkiye'de yıkılması gerekenlerin başında malzemeden çalma zihniyeti bulunmaktadır. Önce bunun halledilmesi gerekmektedir. Bu zihniyet yıkılmadıkça hiçbirşeyin doğru dürüst yapılacağına inanmıyorum. Bunun son örneğini Bingöl depreminde gördük. Onlarca masum yavruya mezar olan okul yatakhanesi 1999 depreminden sonra yapılmıştır. 1999 depreminin acıları geçmemişken, bu binada bile malzemeden çalma zihniyeti kendini göstermiştir. 
     Bu, malzeme hırsızlığı değil, insanlık hırsızlığıdır. Bu çürük olanları yıkıp, yerine sağlam bir şekilde yapma anlayışımız deprem konusuyla da sınırlı değildir.'' 
     
     DEVLETİN DEPREM BÖLGESİNE KOŞMASI 
     Recep Tayyip Erdoğan, Hükümet'in gündeminde Kamu Reformu Yasa Tasarısı'nın bulunduğunu anımsatarak, ''Malzemeden çalmadan işin hakkını vererek yapma anlayışı burada da geçerlidir'' dedi. 
     Cumhuriyet tarihinde ilk defa devletin bu kadar seri deprem mahaline ulaştığını vurgulayan Erdoğan, Sanayi ve Ticaret Bakanı Ali Coşkun'un sabah saat 06.00'da deprem bölgesine ulaştığını, kendilerinin de bölge milletvekilleriyle birlikte Ankara'dan hareket ederek saat 10.30'da deprem bölgesine vardıklarını anlattı. 
     
</TEXT>
</DOC>
