<DOC>
<DOCNO> 154631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba "Bu sezonun en kötü oyununu oynadık" 
</HEADLINE>
<TEXT>

     Trabzonspor Teknik Direktörü Samet Aybaba, Galatasaray karşısında bu sezon en kötü oyunlarından birini oynadıklarını söyledi. 
     Aybaba, 2-1'lik yenilgileriyle sona eren maçın ardından yaptığı değerlendirmede, maça iyi başladıklarını ve karşılaşmada öne geçen taraf olduklarını belirterek, ''Ancak ikinci yarıdaki oyunumuza bakarsak, bu sezon en kötü 3-4 oyunumuzdan birini oynadık. Böyle olunca da üstünlüğümüzü koruyamadık ve maçtan yenilgiyle ayrıldık'' dedi. 
     Bu sezon bir derbi maçı kazanamadıklarını ve bu özlemi gidermek için Galatasaray maçına çıktıklarını ifade eden Aybaba, ''Bunu başaramadığız için üzgünüz. Artık ligdeki tüm maçlarımızı alıp sıralamada gelebileceğimiz en iyi yere gelmek istiyoruz'' diye konuştu. 
     
     TERİM ''İLK 30 DAKİKADAN SONRA OYUNUN HAKİMİYDİK' 
     Galatasaray Teknik Direktörü Fatih Terim, Trabzonspor karşısında ilk 30 dakikadan sonra oyunun hakimi olduklarını söyledi. 
     Maça, 1-0 yenik başladıklarını ve kalelerinde gördükleri erken golün ardından 3-4 pozisyon verdiklerini ifade eden Terim, şöyle devam etti 
     ''Ancak ilk 30 dakikadan sonra oyuna ağırlığımızı koyduk. Oyunun bu dakikadan sonra hakimiydik. İkinci yarı Trabzonspor'a hiç pozisyon vermedik. Biz ise 7-8 pozisyon yakaladık. Maçta 2. golü bulduktan sonra da 3 puan almak için ne uygulanması gerekiyorsa onu yaptık ve bu bilinçle oynadık. Oyuncular, fizik ve taktiğin yanı sıra yüreklerini de ortaya koydu.'' Terim, maç içerisinde sahaya girmediğini ancak bu konuda çok tepki gördüğünü de kaydederek, şunları söyledi 
     ''Ali Sami Yen Stadı'nda Yılmaz Vural, saha içerisine girdi. Kimse bunlara birşey söylemiyor. Orta yapan, sağbek oynayan antrenörler var. Ben sahaya girmedim. Hep Fatih Terim deniliyor. Fatih Terim kolay gelmedi. Giderse bir daha kolay kolay geri gelmez. Bazen saha kenarında kendim de istemediğim hareketler yapıyorum. Her insanın hatası olabilir. Benim de hatalarımı hoşgörün. Oradaki atmosferde anlayışla karşılayın. Ben de bir insanım.'' Terim, maç içerisinde forvette 4 oyuncuya görev vermesiyle ilgili olarak da, ''Maç kazanmak için buna mecbursunuz. Hatta Lukunku'yu da oyuna sokacaktım. Gol gelmeseydi 5 forvet oyuncusuyla oynayacaktık'' diye konuştu. 
     
</TEXT>
</DOC>
