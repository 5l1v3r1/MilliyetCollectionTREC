<DOC>
<DOCNO> 176368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/ekonomi/eko06.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rakibimiz Ankara' 
</HEADLINE>
<TEXT>

   Türk tekstilinin rakipsiz olduğunu belirten Oran, 'Ankara çözülürse sorun kalmaz' dedi 
      DİLEK TAŞ Sinop 
   
   Türkiye Giyim Sanayicileri Derneği TGSD Başkanı Umut Oran "Tekstilde dünyada rakibimiz yok. En yakın rakibimiz Ankara. Onu da çözersek sorunumuz kalmayacak" dedi. TGSD'nin, Anadolu ile Kucaklaşma Gezisi kapsamında Sinop, Amasya ve Tokat'a yaptığı ziyaret sona erdi. Yatırım olanaklarını araştırmak ve ortak çalışma zemini geliştirmek amacıyla gerçekleştirilen gezide dile getirilen en önemli konu yatırımların önünün açılması oldu. 
   Başbakan Erdoğan'ın kişi başına geliri 1.500 doların altında olan illere vergi muafiyeti getirilmesi sözünü anımsatan Oran, "Bu kıvılcımı çakarlarsa biz ateşi yakacağız. Sektör olarak söz veriyorum ki, Teşvik Yasası çıktığı zaman birçok arkadaşımızla Anadolu'ya giderek burada ciddi canlandırma yapacağız. Vergisel muafiyet ile yatırımlar artacak" dedi. 
   
   
</TEXT>
</DOC>
