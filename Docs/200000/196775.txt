<DOC>
<DOCNO> 196775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun06.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sharon Stone, yaşlı bir çifti "büyükanne-büyükbaba" edindi 
</HEADLINE>
<TEXT>

     Ünlü Hollywood yıldızı Sharon Stone, yaşlı bir çifti resmen ''büyükanne-büyükbaba edindi''. 
     Ünlü aktristin Neil ve Eileen Mitzman adlı yaşlı çiftle, AIDS'le ilgili bir yardım örgütünün kurucu üyeleri olarak çalışmaları çerçevesinde tanıştığı bildirildi. 
     Stone, ''Hello'' dergisine yaptığı açıklamada, yaşlı çifti büyükanne-büyükbaba olarak seçme fikrinin, çifti, yardım çalışmaları çerçevesinde New York'taki evlerinde ziyaret ettiği zaman doğduğunu söyledi. 
     Stone, ''Oradayken, bu kişilerin benim için ne kadar değerli olduğunu fark edince, Neil ve Eileen'i bir kenara çekerek Benim resmen büyükanne ve babam olur musunuz dedim'' diye konuştu. 
     ''İlle de çocukları evlat edinmek zorunda değilsiniz. Kendinize kardeşler, halalar, teyzeler ve hatta anne-baba bulabilirsiniz. Ben de Neil ve Eileen'i seçtim'' diyen ünlü yıldız, yaşlı çiftin evlat edindikleri 2 kız çocuğundan birinin trafik kazasında, birinin de AIDS'ten öldüğünü, yaşamları süresince çok acı çektiklerini anlattı. 
     Torunları bulunmayan yaşlı çiftin bu teklifi seve seve kabul ettikleri bildirildi. 
     Sharon Stone daha önce de bir erkek çocuğu evlat edinmişti. 
     
</TEXT>
</DOC>
