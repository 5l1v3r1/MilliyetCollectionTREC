<DOC>
<DOCNO> 167796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun20.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Yunanlı şarkıcı KKTC'de şarkı söylese hapse girerdi" 
</HEADLINE>
<TEXT>

     Kıbrıs Rum basını, Girne'deki Rocks Otel ile geçen Cumartesi gecesi program yapma konusunda anlaşan, ancak Rum kesimi ve Yunanistan'dan gelen yoğun tepkiler üzerine programını son anda iptal etmek durumunda kalan Yunanlı şarkıcı Lefteris Pancazis'in ''KKTC'de şarkı söylememekle 6 ay hapis cezasından kurtulduğunu'' yazdı. 
     Pancazis'in konser vermek üzere KKTC'ye gelmesinin, ''hafta sonu Rum tarafında kıyameti kopardığını'' belirten Rum basını, ''KKTC hükümetinin kararıyla KKTC ile Güney Kıbrıs arasındaki turistik geçişlerin serbest bırakılmasının, gün geçtikçe daha da karmaşık hale gelen Rum yönetiminin siyasetindeki kaosu su üstüne çıkardığı'' yorumunu yaptı. 
     Pancasiz, Rum basınında yer alan açıklamalarında, adaya gelmeden önce bazı Rum ve Yunan politikacılarla görüştüğünü ve kendisine ''Girne'ye gitmesinde bir sakınca olmadığının söylendiğini'' belirtti. 
     Konuya geniş yer veren Rum basını, Pancazis'in KKTC'de konser vermemesi için Yunanistan'ın Rum kesimindeki Büyükelçisi Hristos Panagopulos'un bizzat devreye girdiğini ve Pancasiz Girne'deyken ona telefonla ulaşarak Yunan şarkıcıya, Rum yönetiminin tutumu hakkında bilgi verdiğini ve Rum tarafındaki bir otelde ve büyükelçilik tarafından kendisi için tutulan odada konaklaması gerektiği uyarısında bulunduğunu duyurdu. 
     Simerini gazetesi, Lefteris Pancasiz'in, bir Rum'a ait olduğunu iddia ettiği Rocks Otel'de sahneye çıkmış olsaydı, yargılanmasını ve devamında da hapis cezası almasını gündeme getirecek bir suç işlemiş olacağını, ancak Rum yönetiminin ve Rumların çok yönlü tepkilerine kulak verip konserden hemen vazgeçmesiyle bundan kurtulduğunu yazdı. 
     
     RUM POLİSİNDEN TEHDİT 
     Pancazis'in Rum tarafına varışıyla Rum güvenlik makamlarının harekete geçtiğini ve Girne'de sahne almasını engellemeye çalıştığını belirten gazete, Larnaka Havaalanı'nda üst rütbeli bir Rum polisin Pancazis'i, ''yasadışı davrandığı, bu nedenle tutuklanacağı ve yasaların öngördüğü cezalara çarptırılacağı konusunda'' uyardığını kaydetti. 
     Alithia gazetesi, ''Konsere ramak kala kıyamet koptu. Yunanistan'ın Rum kesimindeki büyükelçisi de müdahale etti'' ifadelerini kullandığı haberinde, ''Rum yönetiminin, Rumların bazı şartlar altında KKTC'ye gelmelerinin meşru olduğu, ancak KKTC'deki otellerde veya diğer eğlence yerlerinde konaklamanın ve eğlenmenin meşru olmadığı şeklindeki tutumunun doğruluğu konusunda ikna edici olamadığını, Pancazis'in açıklamalarının da doğruladığını'' yazdı. 
     Lefteris Pancazis'in, ''anlaşmasını yaptığı konseri, Cumartesi gecesi Yunanistan ve Rum tarafından bazı dostlarının kendisini telefonla arayarak, konser kararından dolayı kıyametlerin koptuğu ve herkesin kendisini eleştirdiği yolunda bilgi alması üzerine iptal ettiğini'' söylediğini anımsatan gazete, Pancazis'in, Rum tarafında yaptığı açıklamada, ''KKTC'deki bir otelde sahneye çıkmasının gerek Yunanistan'da, gerek Rum tarafında sorunlara neden olabileceğinden habersiz olduğunu'' söylediğini aktardı. 
     Üzgün olduğunu belirtip özür dileyen Pancasiz, adaya gelmeden önce bazı Rum politikacılarla görüştüğünü ve adını vermediği diplomatların kendisine ''Girne'ye gitmesinin sorun yaratmayacağını'' söylediklerini açıkladı. 
     
     RUM SİYASİLERİN GÖRÜŞLERİ 
     Rum yönetimi sözcüsü Kipros Hrisostomidis, konuyla ilgili açıklamasında, ''Pancazis'in yapmaya niyetlendiği şeyden dolayı Rum yönetiminin üzüntü duyduğunu'' ifade ederek, ''Rum-Yunan hükümetleri arasında, şarkıcılardan dolayı çatlaklar oluşmasının mümkün olmadığını'' söyledi Yunanistan'ın Kıbrıs Rum kesimindeki büyükelçiliğinin basın sözcüsü Panos Agrafiotis da büyükelçiliğin Lefteris Pancazis'in niyeti konusunda bilgi sahibi olmadığını belirterek, ''Niyetinden haberdar olsaydık kendisine, Rum hükümetinin resmi tutumunu aktaracaktık'' dedi. 
     Rum Adalet ve Kamu Düzeni Bakanı Doros Theodoru ile Sosyal Demokratlar Hareketi KS EDEK Onursal Başkanı Vasos Lissaridis de konserin iptal edilmesinden dolayı memnun olduklarını açıkladı. 
     Demokratik Seferberlik Partisi DİSİ Milletvekili Prodromos Prodromu ise ''Çıkan karışıklığın sorumluluğunun, yönetmek yerine yorum yapmakla yetinen Rum yönetimine ait olduğunu'' söyledi. 
     Yeni Ufuklar Partisi'nin NEO avukat milletvekili Hristos Kliridis, Pancazis'in '' işgal bölgelerindeki, Rum'a ait bir otelde reklamı yapıldıktan sonra sahneye çıkmış olsaydı, anayasanın 181. maddesini tamamen ihlal etmiş olacağını'' öne sürdü. Söz konusu anayasanın 181. maddesi, ''mal sahibinin rızası olmaksızın, işgal bölgelerindeki Rum otel ve diğer binalarında düzenlenen etkinliklere katılmak cezai bir suçtur ve 6 aya kadar hapis veya para cezası gerektirir'' ifadesini içeriyor. 
     NEO milletvekili, ''Sahibi Rum olan otelde gecelemeye teşebbüs'' olasılığının araştırılması ve KKTC'deki otellerde gecelemenin cezalandırılmasına ilişkin yasa değişikliği önerisinin Rum Meclisi tarafından bir an önce onaylanması gerektiğini söyledi. 
     
</TEXT>
</DOC>
