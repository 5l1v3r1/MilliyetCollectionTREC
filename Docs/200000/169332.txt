<DOC>
<DOCNO> 169332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo05.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Menajeri Süreyya süper formunda, hiçbir eksiği yok 
</HEADLINE>
<TEXT>

     Avrupa Şampiyonu Türk atlet Süreyya Ayhan'ın Menajeri Jos Hermens, Süreyya'nın, Dünya Şampiyonası öncesi ABD'de çok iyi bir hazırlık dönemi geçirdiğini söyledi. 
     Hermens, Ayhan'ın hem fizik, hem de kan değerlerinin çok iyi olduğunu belirterek, ''Süreyya Ayhan formunda ve hiçbir eksiği yok. Gelecek ay Paris'te yapılacak olan Dünya Atletizm Şampiyonası'nda Süreyya Ayhan'ın bin 500 metredeki en önemli rakipleri ABD'li Suzy Hamilton ve Regina Jacobs olacaktır. Rus atletler ile ilgili her zamanki gibi hiçbir bilgi alamadık'' diye konuştu. 
     Atletizm dalında dünyanın en büyük menajerlik şirketi olan Global Sports Communication'ı yöneten Hermens, bu sezon Süreyya Ayhan'ın Berlin, Zürih ve Brüksel'de Golden Leage Altın Ligler koşacağının kesinleştiğini bildirerek, şöyle konuştu 
     ''Ayhan'ın şu ana kadar zirvede kalmaması için herhangi bir neden yok. Çok iyi çalıştı. Şu an sürat ve pist çalışmaları sürüyor.'' 
     
     DOPİNG KONTROLLERİ SIKLAŞTIRILIYOR 

     Atletizmde doping kontrollerinin sıklaştırıldığını belirten Hermens, şunları söyledi 
     ''Atletizmde bu sezon doping kontrolleri daha yoğun olacak. Ayhan, Paris'te yapılacak Dünya Kupası öncesi 2 kez doping kontrolünden geçecek. Paris'teki yarışmadan sonrada kesin 1 kontrol olacak. Bu atletizmin ne kadar ciddi bir spor olduğunu gösteriyor.'' Paris'te 23 Ağustos'ta yapılacak Dünya Atletizm Şampiyonası'nda IAAF Konsey üyeliğine aday olduğunu ifade eden Hermens, şöyle konuştu 
     ''Hollanda Atletizm Federasyonu beni aday gösterdi. Bu seçimlerde 15 konsey üyesi seçilecek. Türk Atletizm Federasyonu adaylığımı desteklerse çok sevinirim. Konseye seçilirsem, hem Süreyya için, hem de Türk Atletizm Federasyonu'na büyük katkılarım olur. Bana göre atletizme yenilikler getirilmesi lazım. Organizasyonlar çok monoton oldu. Dünya'da 213 üye ülkesi olan Dünya Atletizm Federasyonu, olimpiyatlarda en büyük spor dalını temsil etmesine rağmen, hem promosyonda, hem sporcuların tanıtımında, hem de marketing konusunda çok zayıf kalıyor. Bunların bir an önce futbol, tenis gibi popüler sporlarla eşit seviyeye çıkarılması lazım.'' 
     
     HERMENS, ''TÜRKİYE'DE ULUSLARARASI YARIŞMA DÜZENLENSİN'' 

     Hermens, İstanbul'un 2012 Olimpiyatlarına aday olduğunu göz önünde bulundurarak, gelecek yıl Türkiye'de mutlaka uluslararası bir atletizm yarışması düzenlenmesi için çağrıda bulundu. 
     Hermens, şöyle dedi 
     ''Ben Süreyya Ayhan ve Türkiye Atletizm Federasyonu ile birlikte böyle bir yarışmanın yapılması için teklif getireceğim. Bu konuda şirketim ve ekibimle birlikte çok deneyimliyiz. Örneğin geçtiğimiz Mayıs ayında Meksika'da ünlü atlet Anna Geuarra ve Meksika Atletizm Federasyonu ile birlikte böyle bir uluslararası yarışma düzenledik. İlk kez böyle bir organizasyona girdim. 50 bin seyircimiz vardı. Bir çok ünlü atletin katıldığı yarışmaları Meksika Televizyonu canlı yayınladı. Meksika'dan sonra böyle bir organizasyonu 2. ülke olarak Türkiye'de gerçekleştirmek istiyorum.'' 
     
</TEXT>
</DOC>
