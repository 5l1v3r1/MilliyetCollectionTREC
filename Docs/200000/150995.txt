<DOC>
<DOCNO> 150995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko09.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta borç yükünün temizlenmesinin çarelerine bakılıyor... 
</HEADLINE>
<TEXT>

     Savaştan çıkmış Irak'ın tamamen kendine gelmesi, toparlanmasından önce milyarlarca dolarlık borç batağının temizlenmesi zorunlu. 
     ABD yönetimi savaş sonrası Irak'ın yeniden inşasının köşe taşına borç yükünün hafifletmesini oturtuyor. Fakat, Irak'ta hükümet yokluğu ve Irak'ın borç yükünün hafifletilmesinin en büyük kreditör ülkelerce soğuk karşılanması, Amerikan yönetiminin bu yöndeki girişiminin hızını kesiyor, bir dizi engeller çıkartıyor. 
     Her ne kadar hiç kimse Irak'taki borç batağının ne kadar derin olduğundan tam emin değilse de, bu ülkenin borç yükü toplamı tahmini 200 milyar dolara kadar çıkıyor. Bu durumda, Irak, kalkınmakta olan ülkeler arasında en borçlu ülkelerden biri oluyor. 
     Bir Amerikan ticaret uzmanı ve yetkilisinin ifadesiyle, ''Irak ekonomisinin toparlanmasına fırsat, nefes vermek için borç konusunu halletmek hayati önemde''. 
     Irak'ın yeniden inşa ihtiyaçları ilk birkaç yılda her yıl 20 milyardan 10 yılda toplam 600 milyar dolara kadar çıkabilecek. Artan maliyetlerden endişeli ABD yönetimi, zengin ülkelerden Irak'tan alacaklarının bir kısmını silmesini istiyor. 
     
     IRAK'IN BORÇLARI NASIL TEMİZLENECEK 
     Bu sorunun çözümünde, bazı hallerde borçların tamamının silinmesi, kısmen silinmesi, borç ötelemesi ve hatta borç ödemesi karşılığı yatırım takası kullanılacak. 
     Irak'tan alacaklarının tamamını silen ülkeler ve şirketlerine de nihai seçenek olarak, yeni Irak'ta özel yatırım hakları seçeneği sunulacak. 
     Irak'tan alacaklı bazı ülkeler Irak'ın malvarlıklarına el koyabilir ya da borç ödemeleri yerine petrol alabilir. 
     Bu ülkenin yeniden inşa maliyeti, ihtiyaçları ile borç yükünün hafifletilmesi işinin eşgüdümüne yardım amacıyla IMF heyeti Irak'da incelemelerde bulunup değerlendirme hazırlayacak. Irak'ı daha önce en son 1983 yılında ziyaret etmiş IMF heyetinin yeni değerlendirmesi beklenecek. 
     
     IRAK'IN DIŞ BORÇLARININ GÖRÜNÜMÜ 
     Irak'ın 1970'lerdeki petrol gelirleri kanalizasyon, otoyollar, karayolları, hastaneler ve havaalalanları inşasına aktı. 1980-88 dönemindeki Irak-İran Savaşı döneminde Fransa ile eski SSCB, Irak'a silah ve ekipman satarken, Kuveyt ve Suudi Arabistan krediler verdi. Irak'ın hibeden saydığı bu kredilerin tutarı 40 ila 60 milyar dolara ulaşıyor. 
     Paris Klübü üyesi kreditör ülkeler Irak'tan alacaklarına nasıl muamele edeceklerine dair görüşmelere başlamayı Perşembe günü kararlaştırdı. 
     Irak, ABD, Japonya, Almanya, Rusya dahil, Paris Klübü üyesi 19 ülkenin tamamına 26 milyar dolar borçlu, fakat, mazisi 1970'lere kadar uzanan bu borçlara faiz yükü dahil değil. Klüp Sekreteri Delphine D'Amarzit'in ifadesiyle, ''Irak'ın borcunun silinmesi için Irak yönetiminin varlığı gerekiyor''. Fakat, Irak'ta sivil idarenin kurulması haftalar hatta aylar alabilecek. 
     Bu esnada da sorunun boyutlarının değerlendirilmesi önemli. Irak'ın sadece eski SSCB döneminden kalan borçları 7 milyar dolar, Paris Klübü'ne faiz yükü hariç, sadece anapara borcu 26 milyar dolar. 
     





</TEXT>
</DOC>
