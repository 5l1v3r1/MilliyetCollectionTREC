<DOC>
<DOCNO> 152480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/guncel/gun20.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa 
</HEADLINE>
<TEXT>

Marttaki MGK'da da kadrolaşma konuşuldu      BARKIN ŞIK Ankara 

     MGK'nın mart ayı olağan toplantısında, türban ve kadrolaşma konularında gergin diyaloglar yaşandığı ortaya çıktı. Orgeneral Hilmi Özkök, toplantıda hükümeti kadrolaşma konusunda uyararak, "Atamalarda Başbakanlık Takip Kurulu'nun görüşlerini almıyorsunuz" dedi. Erdoğan, bu eleştiriye "Bugüne kadar görev yapanların ne yararını gördük ki " karşılığını verdi. Erdoğan, ayrıca "Türban sorununu çözmemiz gerekiyor, öğrenim hakkı engelleniyor" dedi. Cumhurbaşkanı da "Anayasa Mahkemesi'nin kararları var" diyerek konuya nokta koydu. 
     
ABD Başkanı Bush 'soykırım' demedi      YASEMİN ÇONGAR Washington 

     BAŞKAN George W. Bush, ABD'de resmi kabul gören 24 Nisan "Ermeni Anma Günü" sebebiyle yayımladığı mesajda, Beyaz Saray'ın son yıllardaki geleneğini sürdürdü ve "soykırım" ifadesini kullanmadı. Bush'un mesajında, geçen yılkinden farklı olarak, tarihin incelenmesi konusunda, Türkiye ile Ermenistan'dan gruplar arasında sürdürülen diyaloğu övmesi de dikkat çekti. Bush mesajına, "Bugün korkunç bir trajedinin, Osmanlı İmparatorluğu'nun son günlerinde sayısız Ermeni'nin kitle halinde öldürülmesinin ve sürgüne zorlanmasının yıldönümüdür" sözleriyle başladı ve ardından, "Birçok Ermeni bu olayları 'büyük felaket' diye nitelendirmektedir bu ifade, halen Ermenilerin ve komşuları Türk halkının hafızasından çıkmayan derin acıyı yansıtmaktadır" dedi. Katliam ve sürgünün tarihi olarak 1915'i gösteren Bush, "Aynı zamanda, bu olayları ve önemini, uzlaşmacı bir yaklaşımla ele almak için bir araya gelen, Ermenistan ve Türkiye'den akıllı ve cesur dostlarımızı da selamlıyorum. Onları, kin duygusunun üzerine çıkabildikleri ve daha iyi bir gelecek inşa etmek için eyleme geçmelerinden dolayı alkışlıyorum" dedi. ABD'nin Ermenistan'ın dostu olmaktan gurur duyduğunu belirten Bush, Dağlık Karabağ sorununun barışçı ve kalıcı bir çözüme ulaştırılması için çalışmaya kararlı olduklarını söyledi. 
     
Soykırım tasarısını kabul etmeyin      BAŞBAKAN Erdoğan'ın Dış ilişkiler Danışmanı ve İstanbul Milletvekili Egemen Bağış, ABD'li parlamenterlere mektup göndererek, sözde Ermeni soykırımı ile ilgili tasarının kabul edilmemesini istedi. Bağış, "Bu tasarının kabul edilmesi köklü ilişkilerimize ciddi darbe vurur" dedi. Bağış, ABD Temsilciler Meclisi ve Senato üyelerine gönderdiği mek-tupta, Ermeni soykırım iddialarının tekrar ABD Kongresi'nin gündemine geldiği yolunda bilgiler edindiklerini belirtti. Bağış, "Bizden önceki TC hükümetleri gibi bizler de geçmişten bugüne süregelen dostluğumuzu zedeleyebilecek bu ta-sarıya karşı olduğumuzu tekrar ediyorum" dedi. 
     
Irak'a yardım konvoyu yolda      5 TIR, 4 ambulans ve 2 haberleşme aracından oluşan Irak'a yardım konvoyunun Musul ve Kerkük'e doğru yola çıktığını açıklayan Kızılay Genel Başkanı Ertan Gönen, hükümetin direktifleri doğrultusunda 4 milyon dolarlık insani yardımı peyderpey yapacaklarını açıkladı. AKP'li Turhan Çömez'in de, 28 Nisan Pazartesi günü Irak'a geçecek Kızılay konvoyuna Başbakan Erdoğan'ın talimatıyla eşlik edeceği belirtildi. Hekim olması dolayısıyla kendisine böyle bir görev verildiğini kaydeden Çömez, Habur Sınır Kapısı'nda konvoya katılacağını ifade etti. Kızılay Olağan Kongresi'nde konuşan Gönen, Kürkek'teki hastane inşaatını tamamlamak istediklerini ve Irak'ta seyyar hastane kurmayı düşündüklerini söyledi. 
     
'Skandal vali'ye rüşvet davası      YARGITAY Başsavcısı Sabih Kanadoğlu, Batman Valiliği döneminde kendisine özel birlik kurduğu ve dönemin Başbakanı Tansu Çiller'in izniyle birliğe yasadışı yollardan silah aldığı iddia edilen Salih Şarman hakkında, "Mercedes araba karşılığı ihale vermek" suçlamasıyla dava açtı. Kanadoğlu'nun Yargıtay 5. Ceza Dairesi'ne gönderdiği iddianamede, Şarman'ın, Erin Yapı İnşaat'ın sahibi Hamit İnal'a, Mercedes karşılığı Batman çok katlı otoparkı ihalesini vermeyi vaat ettiği belirtildi. "Rüşvet almak"tan 18 yıl hapsi istenen Şarman'ın memuriyetten menle cezalandırılması talep edildi. 
     
     


GÜNCEL 
















</TEXT>
</DOC>
