<DOC>
<DOCNO> 186557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/tv/ekran.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir mafya destanı 
</HEADLINE>
<TEXT>

   Francis Ford Coppola'nın destansı filmi "Baba", Sicilyalı Corleone ailesinin yeraltı dünyasında iktidarını pekiştirme öyküsünü anlatıyor 
      ALİN TAŞÇIYAN 

   
   Sinema tarihinin en iyi 100 filmi hatta 20 filmi seçmelerinde hep ilk sıralara güreşir "Baba". Bütün zamanların en iyi gangster filmi listelerinde nadiren ilk sırayı kaptırır. O da "Baba 2"ye 
   Üç saate yakın süresiyle bu destansı film, Sicilya'da doğan suç örgütü efsanesinin Amerika'da İtalyan göçmenler arasında nasıl devam ettiğini, reisi "Baba" olan bir büyük ailenin devlet, düzen, hukuk tanımadan kendi iktidarını ve adaletini kurduğunu görkemli biçimde anlatır. 
   Mario Puzo'nun kendi romanını Francis Ford Coppola ile birlikte senaryolaştırdığı "Baba", sinema sanatının doruklarına çıkan romantik bir filmdir. Şiddetle övülü erkek egemen bir dünyayı ilginç karakterleri, örtüşmesi olanaksız duyguları iktidarın yozlaşması, gücün gitgide vahşileşen bir dünyada hiçbir etik tanımadan kötüye kullanılması temalarını Nino Rota'nın bugün herkesin mırıldanabileceği kadar ünlü ezgileri eşliğinde anlatır. 
   Usta yönetmen Coppola gangster filmi türüne birden fazla yenilik getirerek kalıpları kırdı "Baba"da. Bu parlak başarının sonucunda yeni bir film modeli doğdu. Hiç o kadar başarılısı çıkmasa da pek çok hevesli genç yönetmen Coppola'nın "Baba"sı üzerinden mafya ve gangster tiplemeleri yaratmaya, suç çetelerine romantik bir hava vermeye çalıştı. 
   
   10 dalda Oscar'a adaydı 
   "Baba"nın teknik üstünlükleri bir yana, oyunculuklardaki performanslar şaşırtıcıdır. Marlon Brando'nun Don Corleone rolüyle çenesini dışarı çıkarıp, dudaklarını büzerek, hırıltılı bir sesle ve koyu bir aksanla konuşuşu, elinden düşürmediği purosuyla yaptığı jestler, gözlerini kısarak bakışı orijinal diyaloglarla birleşir. Oğullarını canlandıran Al Pacino, James Caan, John Gazale ve sağ kolu rolündeki Robert Duvall de karakterleri o kadar renkli olmasa bile performanslarında Brando'dan aşağı kalmazlar. Toplam 10 dalda Oscar'a aday gösterilen filmin performansları o kadar güçlü ki 1972 yılında En İyi Yardımcı Erkek Oyuncu dalının beş adayından üçü Pacino, Caan, Duvall bu filmdendi Pacino'nun Oscar'ı ise her mimiğine kadar hak edilmişti. Tıpkı Brando'nunki gibi 
   New York'taki beş büyük mafyadan biri olan Sicilyalı Corleone klanının, uyuşturucu kaçakçılığına bulaşmak istememesiyle başlayacak ve yıllar boyu sürecek aileyi ihanetlerle sarsacak çalkantılı dönemini anlatan "Baba"yı izlemediyseniz sinema tarihi bilginiz eksik kalmıştır. Bu tarz şiddetten hoşlanmayan kadın izleyiciler bile "Baba"dan okkalı bir yedinci sanat dersi alacaktır. 
   
   "Baba The Godfather" 
   Yönetmen Francis Ford CoppolaGörüntü Gordon Willis Senaryo Mario Puzo, F. F. Coppola Müzik Nino Rota Oyuncular Marlon Brando, Al Pacino, James Caan, Robert Duvall, Diane Keaton, Talia Shire, Sterling Hayden, John Gazale 
   TRT 1 20.00 
   
   
   Hafta sonu TV mönüsü zengin    Ters Köşe Bugün ilk kez ekrana gelecek programda Fehmi Koru ve M. Akif Beki, Başbakan Recep Tayyip Erdoğan'ı ağırlıyor. KANAL 7 11.45 
   Kırkbeşlik Moğollar'ın anlatıldığı bu bölümde grubun "Kırkbeşlik" için özel çekilmiş konseri de var. TRT 2 14.10 
   Serdar Ortaç'la Hep Beraber Yarışmada iki grup, ipucu olarak kısa bir pasajı verilen şarkının devamını getiriyor. SHOW 18.00 
   Pako'ya Mektuplar Bekir Coşkun'un programı neşeli, hüzünlü ve komik bölümlerden oluşuyor. Yıldız Kenter ve Müşfik Kenter'in oynadıkları küçük dramalar da var. TRT 1 18.05 
   Artı Eksi 7 Rıdvan Akar'ın sunduğu programda TBMM Başkanı Bülent Arınç'ın portresi, seçim tartışması ve Urfa'da biletle yolculuk yapan hayvanlar var. CNN TÜRK 18.15 
   Sihirli Annem Sevilen dizinin bu bölümünde Tarık ve Eda boşanmaya karar veriyorlar. Ayrılığın faturası Dudu'ya kesiliyor. KANAL D 19.50 
   Şarkıların Sultanı Muazzez Ersoy'un yeni programı bu gece başlıyor. Tuğba Özay, Esra Eron ve Yüksel Ak'ın da skeçlerde oynayacağı programın mek nı bir konak. Tabii konağın hanımı da Muazzez Ersoy. İlk programa Mine Koşan ve Mustafa Keser katılıyor. TGRT 20.00 
   
   
</TEXT>
</DOC>
