<DOC>
<DOCNO> 187870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko04.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İhbarda bulunan bankacıya koruma 
</HEADLINE>
<TEXT>

   Kara paranın kapsamını genişletecek yasal düzenlemede, şüpheli fon hareketleri konusunda ihbarda bulunacak bankacılara hukuki koruma getirilmesi öngörülüyor 
   
   Maliye Bakanlığı Mali Suçları Araştırma Kurulu MASAK özellikle bankacılık sisteminden kaynaklanan suçlarda etkin olacağı yasal bir düzenleme hazırladı. Karaparanın Aklanmasının Önlenmesine Dair 4208 sayılı Kanun'a köklü değişiklik getiren yeni taslakta, "kara para" tanımı yerini "Suç Geliri"ne bırakıyor. 
   
   Bir an önce yasalaşacak 
   MASAK'ın hazırladığı taslak, ilgili kamu kuruluşlarının görüşüne sunuldu. Düzenlemenin bir hafta içinde Mali Suçlar Koordinasyon Kurulu'nda ele alınmasının ardından Başbakanlığa sevk edilmesi ve bir an önce de TBMM'de yasalaşması öngörülüyor. 
   Mevcut yasada tanımlanan suçların kapsamını genişleten, suça ve suçluya ulaşmayı ve suçla mücadelede özellikle mali sektörle işbirliğini güçlendirmeyi amaçlayan taslakla inceleme, soruşturma ve yargı süreci kısaltılıyor. Karşılaştıkları şüpheli fon hareketlerini yasa gereği MASAK'a bildiren kesimler için mevcut düzenlemede yasal koruma bulunmazken yeni yasada ihbar edene koruma getiriliyor. Mevcut düzenlemede, şüpheli işlem bildirimi yapılan kişi ya da kuruluşlar, kendileriyle ilgili böyle bir bildirimde bulunan banka ya da mali sektör görevlisi hakkında hukuk ya da ceza davası açabiliyor. 
   
   Savcılara uzman desteği 
   Taslakla, savcılar yürüttükleri soruşturmalarda ihtiyaç duydukları uzmanlığa sahip alanlarda eleman desteği alabilecek. Mevcut düzenlemede, savcılar, soruşturma yaptıkları olayla ilgili dosyayı MASAK'a gönderiyor ve inceleme istiyor. Bu ise inceleme ve soruşturmaların çok uzamasına, dava ve delillerin karartılmasına neden oluyor. 
   Yeni sistemde, savcı dosyayı MASAK'a göndermeyecek, bu kuruluştan ya da ilgili kuruluşlardan uzman inceleme elemanı isteyecek ve onlarla birlikte çalışacak. Böylece mali ve adli soruşturmaların eş zamanlı ve eşgüdümlü, dolayısıyla daha etkin şekilde yürütülmesinin mümkün hale getirilmesi planlanıyor. İncelemeye yetkili birimlerin sayısının arttırılmasıyla da inceleme ve denetim kapasitesinin güçlendirilmesi sağlanacağı tahmin ediliyor. 
   
   
</TEXT>
</DOC>
