<DOC>
<DOCNO> 157793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun18.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Kıbrıs sorunu AB koşullarında çözülür" 
</HEADLINE>
<TEXT>

     Kıbrıs Rum Yönetimi lideri Tasos Papadopulos, Kıbrıs sorununun, Avrupa Birliği'nin öngördüğü koşullar çerçevesinde çözümlenebileceğini söyledi. 
     Papadopulos, Hollanda'da yayımlanan de Telegraaf gazetesine verdiği demeçte, BM Genel Sekreteri Kofi Annan'ın Kıbrıs planının ortadan kalktığı görüşüne katılmadığını belirterek, bu nedenle çözüm için görüşmelere yeniden başlanması konusunda BM Genel Sekreteri'ne başvurduklarını söyledi. 
     KKTC Cumhurbaşkanı Rauf Denktaş'ın görevde kaldığı sürece soruna çözüm bulunmasının güç olacağını iddia eden Papadopulos, ''Bu görüşe yalnızca kendisinin sahip olmadığını, aynı şekilde düşünen başkalarının da bulunduğunu, Aralık ayında yapılacak seçimlerde bunun görüleceğini'' ileri sürdü. 
     Papadopulos, ''Rumlar için sınırın açılmasının, gerçek bir çözüm olamayacağını, Denktaş'ın dış dünyada iyi bir imaj çizebilmek için bu yola başvurduğunu'' iddia etti. 
     Sınırın açılmasından sonra Kıbrıslı Rumların ve Türklerin birbirlerini sıcak karşılamalarının bir 'kazanım' olduğunu ifade eden Papadopulos, Denktaş'ın bugüne kadar devamlı ''karşılıklı barışın olamayacağını'', 'iki ayrı devletin gerektiğini'' söylediğini, ancak bu gelişmelerin, Denktaş'ın söylediklerinin doğru olmadığını ortaya koyduğunu öne sürdü. 
     Kıbrıs sorununun çözümlenmesinin Türkiye'nin de çıkarına olduğunu ifade eden Papadopulos, Avrupa Birliği'nin tam üyelik için Türkiye'ye insan hakları ihlallarinin ortadan kaldırılması, azınlık haklarının geliştirilmesi gibi bazı koşullar öne sürdüğünü belirterek, ''Biz bu koşullara Kıbrıs sorununun çözümlenmesinin de eklenmesini isterdik'' dedi. 
     
</TEXT>
</DOC>
