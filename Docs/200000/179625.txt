<DOC>
<DOCNO> 179625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur37.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöl karıncaları Doryluslar, Bolkar dağlarına ulaştı... 
</HEADLINE>
<TEXT>

     Aşırı sıcaklar nedeniyle Afrika'dan göç eden ve çöl karıncaları olarak bilinen Dorylus cinsi karıncaların Bolkar Dağları'nın güney yamaçlarına kadar ulaştıkları bildirildi. 
     Trakya Üniversitesi Fen-Edebiyat Fakültesi Biyoloji Bölümü Başkanı Prof. Dr. Nihat Aktaş, Bolkar Dağları'nın güney yamaçlarında görülmeye başlanan ve Türkiye'deki en büyük karınca olan Dorylus karıncalarının iklim değişiklikleri ve küresel ısınmanın belirtilerinden olduğunu belirtti. 
     NATO Bilimsel Programı çerçevesinde Ukrayna'nın Kiev Üniversitesi Doğa Bilimleri Akademisi ve İngiltere'nin Dorset Üniversitesi Ekolojik Araştırmalar Enstitüsü'nden gelen bilim adamlarıyla birlikte 1999'dan beri Bolkar Dağları'nda çeşitli çalışmalar yaptıklarını kaydeden Aktaş, şu bilgileri verdi 
     ''İlk olarak İskenderun'da bulduğum afrotoropikal orjinli bir karınca cinsi olan Dorylus'u, 1976'dan beri takip ediyorum. Yaptığımız araştırmalar sonucunda tropikal çöl karıncası olarak bilinen ve Afrika'dan göç eden bu karıncaların Bolkar Dağları'nın güney yamaçlarında, Niğde'nin Ulukışla İlçesi yakınlarında görüldüğünü tespit ettik. Bu karıncaların sürekli kuzeye doğru göç halinde olmaları iklim değişikliklerinin ve çölleşmenin habercisidir. Sabit yuvaları olmayan ve toplu halde göç eden bu karıncaların geçen yıla kadar Bolkar Dağları'nı aşmadığını tespit etmiştik. Ancak şimdi Ulukışla ilçesi yakınlarında görülmeleri bizleri endişelendirdi.'' 
     
     ANADOLU ÇÖLLEŞİYOR MU 
     Öte yandan, bölgede yaşanan bazı iklim değişiklikleri ve çevre olayları da çölleşme endişelerini doğruluyor. Bugüne dek Bolkar Dağları'nın karsız kalmadığını belirten vatandaşlar, dağın yüksek kesimlerindeki kar ve buzulların büyük ölçüde eridiğini, bazı derelerde su miktarının azaldığını söylediler. 
     Ayrıca bölgedeki ormanlık alanların son yıllarda tahrip edilmesinin de çölleşme belirtilerini beraberinde getirdiği, iklim değişikliklerinin olumsuz etkilerinden kurtulmak için ağaçlandırma kampanyalarına önem verilmesi gerektiği bildirildi. 
     
</TEXT>
</DOC>
