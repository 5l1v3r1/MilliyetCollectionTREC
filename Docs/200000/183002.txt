<DOC>
<DOCNO> 183002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur31.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başında 18 santimlik demir çubuk saplandı... 
</HEADLINE>
<TEXT>

     Konya'da 4 yaşındaki bir çocuğun kafasına 18 santimetre derinliğinde saplanan demir çubuk, başarılı bir ameliyatla çıkarıldı. Ameliyatı yapan Opr. Dr. Hüsnü Termal, olayı bir ''mucize'' olarak nitelendirdi. 
     Konya'nın Kulu İlçesi'ne bağlı Tuzyaka Köyü'nde, Adem Kızıler'in demirci dükkanı son derece ilginç bir olaya sahne oldu. Kızıler'in 4 yaşındaki oğlu Enver, dükkanda oyun oynadığı sırada dengesini kaybederek, dik duran bir demir çubuğun üzerine düştü. 30 santimetre uzunluğundaki demir çubuk, küçük Enver'in burnunun hemen üzerinden kafasına yaklaşık 18 santimetre saplandı. Yakınları tarafından önce Kulu Devlet Hastanesi'ne getirilen Enver Kızıler, burada cerrahi operasyon yapılamadığı için Konya Numune Hastanesi'ne sevk edildi. 
     Konya Numune Hastanesi'nde beyin tomografisi çekilen küçük Enver'in kafasına 18 santimetre giren demir çubuğun 10 santimlik bölümünün beyine saplandığı tespit edildi. 
     Beyin Cerrahi Uzmanı Opr. Dr. Hüsnü Termal tarafından gerçekleştirilen ameliyatla kafadaki demir çubuk başarılı bir operasyonla yerinden çıkarılarak, Enver Kızıler yaşama döndürüldü. 
     
     DOKTORA GÖRE YAŞAMASI MUCİZE 
     Dr. Termal, meslek hayatında böyle bir olay ile ilk kez karşılaştığını belirterek, hastanın yaşamasının gerçek bir mucize olduğunu söyledi. Demir çubuğun yarım santim sağa ya da sola girmesi durumumda küçük çocuğun yaşamasının imkansız olduğunu dile getiren Dr. Termal, şöyle konuştu 
     ''Beyinde iki tane şah damarı var. Çubuk iki damarın tam ortasından geçmiş. Biraz farklı bir noktadan girmiş olsaydı damarları parçalayabilir ya da solunum merkezini zarar verebilirdi. Bu da küçük çocuğun ne kadar şanslı olduğunu gösteriyor. Burnun hemen üzerinden saplanan çubuk, beyne de 10 santimetre derinliğinde girdikten sonra beyinciğe yakın bir noktada durmuş. Daha önce kafasına yandan mil giren bir kişiyi ameliyat etmiştik ancak, beyine bu kadar derinlikte yabancı maddenin saplandığı vakayla ilk kez karşılaşıyorum.'' Termal, Enver Kızıler'in sağlık durumunun iyiye gittiğini belirterek, ''Çocuk şimdi konuşmaya başladı. Bir miktar beyin ödemi oluşmuş, çok az da gözaltı bölgesinde sorun var. Ancak böyle bir vaka için sağlık durumu son derece iyi sayılır. İyileştiğinde normal yaşamına dönebilir'' diye konuştu. 
     
</TEXT>
</DOC>
