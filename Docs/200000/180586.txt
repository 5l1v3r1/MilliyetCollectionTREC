<DOC>
<DOCNO> 180586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur35.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan'dan itiraf e-devlet politikacıların işine gelmez 
</HEADLINE>
<TEXT>

     Eski Çalışma Sosyal Güvenlik Bakanı Yaşar Okuyan, e-devlet ve e-belediyelerin, ''siyasetçiler ile bürokratların işine gelmeyeceğini'' bunun nedeninin de, ''eldeki gücü kaybetme kaygısı'' olduğunu söyledi. 
     TÜYAP Beylikdüzü Fuar ve Kongre Mekezi'ndeki CeBIT Eurasia Bilişim Fuarı kapsamında düzenlenen ''Avrasya e-Belediye Forumu''nun, ''e-Belediye Hayalimiz'' konulu oturumunda konuşan Okuyan, son dönemlerde e-devlet ve e-belediye kavramlarının çok sık kullanıldığını belirterek, kamu yönetiminin bir parçası olan bu kavramların hayata geçirilmesinin, kamuoyu talebi, eğitim süreciyle ilgili olduğunu söyledi. 
     Türkiye'de ciddi bir yönetim sorunu bulunduğunu ve bugün gelinen noktada bunu giderebilecek olan e-devlet, e-belediye uygulamalarının yetersiz olduğunu savunan Okuyan, ''Bu kavramlar hükümetlerin, devletin politikası haline getirilmeli. Ama e-devlet, e-belediye biz politikacıların, bürokratların işine gelmez, çünkü eldeki gücü kaybetme kaygısı var'' dedi. 
     ''Belediyeler ve kamu birimlerindeki yolsuzluğu önlemek istiyorsak, yapacağımız tek şey e-devlet, e-belediye uygulamalarını bir an önce hayata geçirmektir'' diyen Okuyan, kaynak sıkıntısının söz konusu olamayacağını ve buraya aktarılacak kaynağın, yolsuzluğu önleyecek uygulamalarla bir yılda elde edilebileceğini söyledi. 
     
     PROF. DR. KALAYCIOĞLU 
     Sabancı Üniversitesi Öğretim Üyesi Prof. Dr. Ersin Kalaycıoğlu da kamu kuruluşlarının sadece bilgiyi halkla paylaşmasının, e-devlet uygulaması anlamına gelemeyeceğini ifade ederek, ''AB'de büyük önem taşıyan e-devletin temel unsurları, bilgilendirmenin yanında, katılımcı demokrasinin önünü açması, şeffaflığı ve yönetime ortak olmayı sağlamasıdır'' dedi. 
     Modern devletlerin yönetim katmanlarından oluştuğunu ve e-devletin bu katmanlar arasındaki iletişimi kolaylaştırdığını anlatan Prof. Dr. Kalaycıoğlu, bu uygulamaları talep edecek ve kullanabilecek bilinçli bir seçmen kitlesinin de önemli olduğunu vurguladı. 
     
</TEXT>
</DOC>
