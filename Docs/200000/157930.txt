<DOC>
<DOCNO> 157930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/siyaset/siy07.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT seçimi BBP'li Şahin'e takıldı 
</HEADLINE>
<TEXT>

     ANKARA Milliyet 

     Radyo Televizyon Üst Kurulu'nun RTÜK TRT Genel Müdürlüğü adaylığını BBP üyesi olduğu gerekçesiyle iptal ettiği Mehmet Nuri Şahin, kararın iptali ve yürürlüğünün durdurulması istemiyle Ankara 6. İdare Mahkemesi'ne dava açtı. RTÜK ise mahkemenin yorumunun sonradan adayların değişmesine neden olabileceği gerekçesiyle bekleme kararı aldı. Ankara 6. İdare Mahkemesi Şahin'in başvurusunu reddederse, RTÜK Bakanlar Kurulu'na yeniden liste sunacak. Bu isimler arasında Şahin dışındaki eski iki aday ya da yeni üç isim olacak. Mahkeme, Şahin'in lehinde karar verirse, Bakanlar Kurulu'na önceden belirlenen üç adayın ismi bildirilecek. 
     RTÜK Başkanı Fatih Karaca, mahkemenin konuyu karara bağlamak için RTÜK'ten savunma istediğini söyledi. Karaca, davanın konusuna göre adayların belirlenmesi için izleyecekleri yöntemi saptayacaklarını vurguladı. 
     
     

</TEXT>
</DOC>
