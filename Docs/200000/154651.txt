<DOC>
<DOCNO> 154651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo21.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Galatasaray ile aynı saatte oynamalıyız... 
</HEADLINE>
<TEXT>

     Beşiktaş'ın sol kanat oyuncusu İbrahim Üzülmez, şampiyonluğu görmek için beklemeleri gerektiğini söyledi. 
     Adanaspor ile bu hafta sonu zor bir deplasman maçı oynayacaklarını kaydeden İbrahim, ''Tüm maçlar artık çok zor. Takım olarak bunun bilincindeyiz. Adanaspor iyi oynuyor. Ligde kalmayı da garantiledi. Bu nedenle rahat. Bizim ise şiddetle 3 puana ihtiyacımız var'' dedi. 
     İbrahim, fikstüre bakıldığında kağıt üzerinde Galatasaray'ın avantajlı olduğunu ifade ederek, ''Ancak biz de buraya kadar getirdik. Şampiyonluk için beklemeliyiz. Biz kenetlenip sahada mücadele edersek, fikstürün de önemi kalmaz. 100. yılımızda şampiyonluğu camiamıza getirmek istiyoruz'' şeklinde konuştu. 
     İbrahim, ligde son 4 haftaya girildiğini ve şampiyonluk yarışının çetin geçtiğini vurgulayarak, kalan maçlarını Galatasaray ile aynı saatte oynamaları gerektiğini sözlerine ekledi. 
     
     GÖZÜNDE ASTİGMAT ÇIKTI 
     İbrahim Üzülmez, bugün Aksaray'daki Laser Göz Merkezi'nde gözlerini kontrol ettirdi. 
     Göz nezlesine yakalandığı açıklanan İbrahim'in, yapılan muayenesinde de gözlerinde 0.5 astigmat bozukluğu ortaya çıktı. Uzun süre bilgisayar başında kalınca ve televizyon izleyince başının ağrıdığından şikayet eden İbrahim'in, görme açısından sıkıntısının bulunmadığı, ancak bilgisayar kullanırken gözlük takması gerektiği kaydedildi. 
     Laser Göz Merkezi'nde ayrıca, İbrahim'in gözleri ömür boyu sigortalandı. 
     
</TEXT>
</DOC>
