<DOC>
<DOCNO> 156841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko07.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan 4 ayda gerçekleşen harcama, hedeflere uygun 
</HEADLINE>
<TEXT>

     Maliye Bakanı Kemal Unakıtan, Vergi Barışı'ndan sonra bakanlığın en önemli hedefinin, kayıtdışı ekonomi ile mücadele olduğunu söyledi. Bakan Unakıtan, yılın ilk 4 ayında elde edilen harcama rakamlarının hedeflere uygun olduğunu açıkladı. 
     Vergi barışı ve bütçe uygulama sonuçları hakkında bilgi veren Maliye Bakanı Unakıtan, ''Kayıtdışı ekonomi artık bizim bir ayıbımızdır, bunu halletmemiz lazım'' dedi. 
     Kayıtdışı ekonominin Türkiye'nin en kronikleşmiş bir problemi olduğunu ifade eden Unakıtan, ''Türk milleti olarak bunu aşmamız lazımdır. Buradan haraketle 2003 yılında vergi idaresi ile vergi denetimlerimizi yeniden yapılandırıyoruz. Yeni anlayışa göre denetimlere başlıyoruz'' şeklinde konuştu. 
     Amaçlarının kayıtdışı ekonomiyi kayıt altına almak olduğunu ifade eden Unakıtan, şunları kaydetti 
     ''Çünkü biliyorsunuz. Büçce açıkyarının kapatılması ancak ve ancak sağlıklı vergi gelirleriyle karşılandığı taktirde, doğru bir iş yapılmış olunur. Borcu bütçe açıklarıyla karşılamak yanlış bir tutumdur. Bütçe 145 katrilyon lira civarında. 100 katrilyon lirası vergilerden ve vergidışı gelirlerden toplanıyor, 45 katrilyon lira açık var. Giderler olarak bakıldığında ise 65.5 katrilyon lira faiz açığımız var, 80 katrilyon lira diğer giderlerimiz var. 
     Aslolan bütçede giderleri kısmak ve gelirleri artırmaktır. Gelirleri artırırken, hükümet olarak politikamız, vergi oranlarını arttırmak yeni vergi koymak değil, kayıtdışı ekonomiyi kayıt altına almaktır.'' 
     
     4 AYLIK DÖNEMDEKİ HARCAMA HEDEFLERE UYGUN 

     Maliye Bakanı Kemal Unakıtan, yılın 4 aylık dönemi içinde belirlenen faiz dışı harcama hedefinin 21.1 katrilyon lira iken, bu rakamın 20.8 katrilyon lira olarak gerçekleştiğini bildirdi. 
     Bakan, 3 aylık dönemde 4.9 katrilyon lira olan faiz dışı bütçe fazlasının ise Nisan sonunda 6.8 katrilyon liraya ulaştığını vurguladı. 
     Bakan Unakıtan, ''bu da göstermektedir ki, yılın 4 ayında gerçekleşen harcama, hedeflere uygundur'' dedi. 
     Maliye Bakanı Unakıtan, vergi barışı ve bütçe uygulama sonuçlarıyla ilgili düzenlediği basın toplantısında, bütçenin çok önemli olduğunu, bütçe içinde de faiz dışı fazlanın ayrı bir öneme sahip olduğunu söyledi. 
     Faiz dışı fazlanın tutturulmasının, ''olmazsa olmaz'' şartlarından biri olduğunu ve IMF ile yürütülen programda yüzde 6.5 oranındaki faiz dışı fazlanın sürekli dikkate alındığını kaydeden Bakan, ''Bütçe de bu esaslar çerçevesinde hazırlanmıştır'' dedi. 
     
     4 AYLIK BÜTÇE UYGULAMA SONUÇLARI 

     Unakıtan bu arada, 4 aylık Bütçe uygulama sonuçlarının alındığını vurgularken, şu bilgileri verdi 
     ''Konsolide bütçenin ilk 4 aylık sonuçlarına göre gelirlerimiz 27.6 trilyon lira olmuştur. Vergi gelirleri 22.3 katrilyon lira, giderler 44.3 katrilyon lira, faiz dışı giderler 20.8 katrilyon lira, faiz dışı bütçe fazlası 6.7 katrilyon olarak gerçekleşmiştir. İlk 3 aylık dönemde 4.9 katrilyon olan faiz dışı bütçe fazlası, Nisan sonunda 6.8 katrilyon liraya ulaştı. Bilindiği gibi, yıllık hedef 20.3 katrilyon liradır.'' 
     
     FAİZ DIŞI FAZLA 

     Kamu maliyesinin sağlıklı bir yapıya dönüşmesinde önemli bir kriter olan faiz dışı bütçe fazlasının, geçen ay olduğu gibi Nisan ayı itibariyle de olumlu bir seyir izlediğine işaret eden Unakıtan, devamla şöyle konuştu 
     ''İlk 4 aylık dönem içinde belirlenen faiz dışı haracama hedefi 21.1 katrilyon lira iken, bu rakam 20.8 katrilyon lira olarak gerçekleşmişitir. Bu da göstermektedir ki yılın ilk 4 ayında gerçekleşen harcama hedeflere uygundur. 
     Aynı çaba, yılın geri kalar kısmında da devam edecektir. Bütçe hedeflerinin aşılmaması yönündeki yaklaşım ve programa uyum, bugüne kadar olduğu gibi öncelikerimiz arasında olacaktır.'' 
     
     MALİ DİSİPLİN AÇISINDAN OLUMLU 

     Yılın 4 aylık dönemi için hedeflenen konsolide bütçe geliri 27.2 katrilyon lira iken, bu rakamın 27.6 kitrilyon olarak gerçekleştiğini bildiren Unakıtan, konuşmasını şöyle sürdürdü 
     ''Yılın 4 ayı sonunda bütçe gelirleri, geçen yılın aynı dönemine göre yüzde 36.9 artarken, bütçe giderlerinde bu oran yüzde 24.5 olarak gerçekleşmiştir. Bu da bütçe dengesi açısından, geçen yılın aynı dönemine göre yüzde 8'lik bir artışa tekabül etmektedir. Bu durum, bütçe dengesi ve mali disiplin açısından olumlu bir gelişmeyi göstermektedir.'' Unakıtan, bakanlık olarak, bir yandan konsolide bütçe gelirlerini sağlam kaynaklardan artırmaya çalışırken, diğer yandan da giderlerin hedefler doğrultusunda, bütçe disiplini içinde gerçekleşme konusunda büyük bir çaba sarfedilmekte olduğunu kaydetti. 
     
</TEXT>
</DOC>
