<DOC>
<DOCNO> 196576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko06.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil ve konfeksiyonda KDV indirimi sıkıntısı... 
</HEADLINE>
<TEXT>

     Tekstil ve konfeksiyon ürünlerinde katma değer vergisinin yüzde 18'den 8'e indirilmesinde sentetik elyaf sorunu ortaya çıktı. Enflasyon muhasebesinde de işadamlarının yeni talepleri sıkıntı yarattı. 
     Başbakan Recep Tayyip Erdoğan'ın Denizli'de işadamlarına açıkladığı tekstil ve konfeksiyondaki KDV indirimine ilişkin Kararname hazırlıkları sürüyor. 
     Maliye Bakanlığı'nda yürütülen çalışmalarda, söz konusu ürünlerdeki KDV indiriminin sisteme etkisi de masaya yatırıldı. Bu çalışmalarda KDV indirimi ile pamuğa dayalı ürünlerde hiçbir sorun yaşanmayacağı, zira pamukta yüzde 1 olan KDV'nin pamuğun işlenmesiyle elde edilen ürünlerde yüzde 8'e düşeceği belirtildi. 
     
     NAFTA DÜŞÜNDÜRÜYOR 
     Buna karşılık sentetikte sıkıntı ortaya çıkacağı anlaşıldı ve bunun ne şekilde aşılabileceği tartışılmaya başlandı. 
     Bir Maliye yetkilisi, bu konuda şu açıklamada bulundu 
     ''Sentetik elyafın girdileri mono etilen, glikol ve akrilik asit. Bunlar da naftadan üretiliyor. Hepsinde de KDV yüzde 18. Sadece TÜPRAŞ'ın nafta satışı sonucu devlete yılda ödediği KDV 75 trilyon lira. Şimdi elyafta da KDV'yi yüzde 18'den 8'e düşürdük dersek, bu defa girdiler sorun yaratıyor. Elyaf üreten işletmeler, mono etilen, glikol ve akrilik asit için yüzde 18 KDV ödüyor. Onların KDV'sini de 8'e indirelim dediğimizde, bu defa nafta var. Onun KDV'si de yüzde 18. Naftayı da düşürdüğümüzde, bu defa 75 trilyonluk bir vergi kaybı ortaya çıkıyor. 
     Ayrıca, nafta başta petrokimya ve elektrik üretimi olmak üzere diğer pek çok alanda da kullanılıyor. Bu yüzden naftada indirim yapamıyoruz.'' Maliye yetkilisi, bu şartlarda elyaf üreten 4-5 büyük işletmeye KDV iadesi yapılabileceğini belirtti. KDV iadelerinin yıllık olduğuna dikkat çeken yetkili, firmaların sıkıntıya girmemesi için bir Kanun değişikliği ile yıllık yerine elyaf üreticilerine daha kısa aralıklarla iade yoluna gidilebileceğini, bütün bunların tek tek değerlendirildiğini bildirdi. 
     
     ENFLASYON MUHASEBESİ 
     Bu arada TBMM gündeminde bulunan enflasyon muhasebesinde de işadamlarının değişiklik talepleri olduğu belirlendi. 
     Özel sektör kuruluşlarının enflasyon muhasebesinde sistemin basitleştirilmesi ve sistemin gönüllülük esasına dayandırılmasını istediği öğrenildi. Ancak Maliye Bakanlığı, ''Bu durumda özel sektör kuruluşları, hangi sistemde daha az vergi ödeniyorsa onu tercih edecek'' diyerek buna karşı çıkıyor. 
     Uzun dönemlere yayılan projeleri üstlenen müteahhitlerin de bugüne kadar yaptıkları işler için kar-zarar belirterek işi kapatma, 2004 başından itibaren de enflasyon muhasebesine tabi olarak bilançolarını düzenleme talebinde bulunduğu ifade edildi. 
     
</TEXT>
</DOC>
