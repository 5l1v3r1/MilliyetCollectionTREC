<DOC>
<DOCNO> 186138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/spor/aspo.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen 'Sahada isim değil, cisim iş yapar' 
</HEADLINE>
<TEXT>

   Beşiktaş'ın süper starı, İngiltere'de güle oynaya zafere ulaştıklarını belirtti, zenginler kulübü Chelsea'ye ders çıkarılacak mesaj gönderdi 
      ORHAN YILDIRIM 

   
   'Tarihi fark kaçtı' 
   SİYAH - Beyazlı kulüpte attığı, iki golle Chelsea maçına damga vuran Sergen Yalçın, rakiplerinin kendilerine hafif geldiğini söyledi. Yıldız oyuncu, "Galibiyette en büyük pay hocamıza ait. Rakibi çok iyi çözmüş. Biz sadece söylediklerini yaptık. Ancak on kişi kalınca oyundan düştük. Abartmıyorum, İlhan atılmasa, Chelsea en ağır yenilgisini alırdı. Yine de herkes ayağını yere basmalı" diye konuştu. 
   
   'En kolay rakipti' 
   İNGİLİZ ekibinin şöhretinin konuşulduğunu vurgulayan Sergen, "Ancak sahada isim değil, cisim iş yapıyor" ifadesini kullandı. Başarılı oyuncu, maçın çok rahat geçtiğini belirtip, "Bana göre grubun en kolayı takımıydı. Savunmaları çok ağır. İkinci golde Cordoba 60 metreden top attı. Ben 20 - 25 metre depara kalkıp, gol atıyorum, üç kişi engel olamıyor. Televizyondan izledik, çok ilginç bir goldü" dedi. 
   
   'Ben buyum işte' 
   KENDİSİNİ eleştirenlere de mesaj gönderen süper solak, "Ben buyum işte. Sergen bitti diyenler artık sussun" yorumunu yaptı. Sergen, şöyle devam etti "Bana ihtiyaç olduğu için ayakta durdum. Adamlar saldırıyordu, sarı kartta oyunu soğuttum. Belki de gole engel oldum. İşin ilginci, gollerden sonra üç kişi başıma çöreklendi. Desailly, hocasına en tehlikeli oyuncu olduğumu söylemiş. Önlem alsalardı." 
   
   Şenol Güneş'in gözüne girdi 
   MİLLİ Takım Teknik Direktörü Şenol Güneş, Sergen'in yükselen performansını yakından takip ettiğini söyledi. Chelsea maçını izleyen Güneş, "Sergen çok iyi bir futbolcu. Gerçekten süper oynadı. Maçın kaderini değiştiren adamdı. Ama onu İngiltere maçının kadrosuna alıp, almama konusunda yorum yapamam" dedi. 
   
   Yıllanmış şarap gibi 
   SERGEN Yalçın, kariyerinin en başarılı günlerini yaşıyor. 31 yaşındaki deneyimli oyuncu, son olarak ligde de 5-0'lık Trabzon maçında üç asist yapmıştı. Bu sezon beş maçta 3 gol atan Sergen, 9 gol daha atması halinde "100'ler Kulübü"ne girecek. Sergen, geçen sezon 28 maçta 11 gol, 5 asistle oynamıştı. 
   
   Romanya'yı kilitledi 
   CHELSEA - Beşiktaş maçını yayınlayan Romanya'dan Pro TV rating rekorları kırdı. On seyirciden 8'i zorlu karşılaşmayı izlerken, ülkede Lucescu ve Panculu Beşiktaş'ın kazanması büyük sevinç yarattı. Öte yandan kafile ile birlikte dönmeyen Pancu'nun, Lucescu'dan bir gün izin alarak, Londra'da yakın arkadaşı Chelseali Mutu'nun yanında kaldığı bildirildi. 
   
   Taraftar güveniyor 
   SİYAH - Beyazlı taraftarlar, takımlarının gruptan çıkacağına inanıyor. Kulübün resmi internet sitesinde gerçekleştirilen "Şampiyonlar Ligi'ndeki grubumuz konusunda ne düşünüyorsunuz" konulu ankette kullanılan toplam 25 bin 707 oydan yüzde 79.89'u bir üst tura çıkılacağı yönünde görüş belirtti. Sadece 4 bin 385 kişi yüzde 17.06 olumsuz yanıt verdi. 
   
   Kral karşılama 
   DÜN öğleden sonra İstanbul'a dönen Beşiktaş, havaalanında yoğun bir ilgiyle karşılandı. Siyah - Beyazlı taraftarlar, Lucescu ve futbolcuları sevgi çemberine aldı, alkışlar eşliğinde zafer şarkıları söylendi. Öte yandan futbolcular ve yöneticiler, Londra'nın çeşitli yerlerinde geç saatlere kadar eğlenerek, galibiyeti kutladılar. 
   
   İngiliz basını    'Chelsea'nin balonu patladı' 
   ŞAMPİYONLAR Ligi'nde Chelsea'nin Beşiktaş'a yenilmesi İngiltere'de geniş yankı uyandırdı. Eleştiriler Teknik Direktör Claudio Ranieri üzerinde yoğunlaştı, takımın oynadığı futbolun küçük düşürücü olduğu vurgulandı. İlhan Mansız'ın kırmızı kart görmesi de, "inanılmaz" olarak yorumlandı. 
   
   THE GUARDIAN 
   "Beşiktaş, Chelsea'nin balonunu patlattı. İlhan Mansız'ın aynı hatayı tekrarlaması kabul edilemez. Düdüğü duymadım şeklindeki itirazlar da hakemi ikna etmeye yetmedi." 
   
   THE TIMES 
   "Ranieri, Chelsea'nin milyonerlerini teneke mahallesine taşıdı. Maçın sonucu aslında, Rus milyoner Abramovich'in 'çok uluslu takım' anlayışının da çöküşünün işaretiydi. Milyonlar harcanarak bir araya gelmiş olan bu takım sanki hayatlarında ilk kez birlikte oynuyor gibiydi. Ranieri bütün yedeklerini kullanma hakkını tükettiği için sakatlanan futbolcuyla oynamak zorunda kaldı". 
   
   THI INDEPENDENT 
   "Chelsea'nin milyonerleri Beşiktaş'a boyun eğdi. 10 maçın ardından alınan bu yenilgi 'utanç verici'ydi. Beşiktaş son derece rahat oynadı, Şampiyonlar Ligi'nde ilk kez deplasmana çıkan takım 10 kişiyle bile kazandı". 
   
   THE DAILY TELEGRAPH 
   "Ranieri'nin ilk 11 listesi, daha ziyade bir intihar mektubu gibiydi. Chelsea'nin hataları Beşiktaş'ın genç takımından yetişen ve ancak şimdi kilosuyla dikkat çeken Sergen'e yaradı. Sergen daha ilk yarıda Chelsea'yi dağıttı." 
   
   THE SUN 
   "Cehenneme hoş geldin Claudio. Milyonluk Chelsea, Türkiye'nin üçüncü en ünlü takımı tarafından saf dışı edildi". 
   
   İtalyan basını    Ada'da Kartal defilesi 
   BEŞİKTAŞ'IN, Chelsea karşısında elde ettiği galibiyet "takım ruhunun" zaferi olarak değerlendirildi. Çizme basını, İngiliz ekibinin kadrosunun bir Şampiyonlar Ligi koleksiyonunu andırdığını, ancak temsilcimizin bir "takım" olduğunu gösterdiğini vurguladı. Ayrıca Lazio'nun evinde Sparta Prag ile berabere kalması ikinci tur için İtalyanlar'ı endişelendirdi. 
   
   LA GAZZETTA DELLO SPORT 
   "Beşiktaş'ta Chelsea bayramı. Sonucu Sergen'in golleri belirledi. Sergen, 5 dakikada İngilizler'i yere serdi. Veron kötü, Cudicini hatalı oynadı, Mutu ne yaptığını bilmiyordu, Crespo adeta yok gibiydi. Bir takım 11 kişiye karşı oynadı. Fiyatlarına bakıldığında her biri altın değerinde olan tam 11 kişiye karşı Ama tabii ki 'takım' kazandı". 
   
   CORRIERE DELLO SPORT 
   "Chelsea yıkıldı. Lucescu, Sergen Yalçın'ın iki golüyle Londra'da silip süpürdü. İngiliz ekibi adeta bir şampiyonlar koleksiyonu, Beşiktaş ise bir takım. Sürpriz sonuç ancak bu biçimde açıklanabilir". 
   
   TUTTOSPORT 
   "Lucescu, Chelsea'yi küçük düşürdü Şimdi Ranieri'nin koltuğu sallantıda. Beşiktaş, 10 kişiyle Londra'da adeta defilede gibiydi". 
   
   
</TEXT>
</DOC>
