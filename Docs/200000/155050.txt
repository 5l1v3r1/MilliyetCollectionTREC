<DOC>
<DOCNO> 155050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun20.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde ''Erdoğan Irak krizinden güçlenerek çıkıyor'' 
</HEADLINE>
<TEXT>

     Fransa'da yayınlanan Le Monde gazetesi, ünlü kişilerin siyasi portresine yer ayırdığı ''Ufuklar'' sayfasında Başbakan Recep Tayyip Erdoğan'ın siyasi yaşamına ve görüşlerine geniş yer verdi. 
     ''Erdoğan Pragmatik'' başlığıyla çıkan yazıda, ''İş dünyasıyla barışık halk adamı, Müslüman demokrat ve ABD'nin müttefiki Başbakan Erdoğan, Irak krizinden güçlenerek çıktı'' denildi. 
     Fransız gazetesi, ''Türkiye'nin Irak savaşında kaybetmiş gözükse de TBMM'nin tarihi tezkereyi reddetmesi yüzünden savaşa karşı çıkan halkın gözünde Erdoğan'ın olumlu puan topladığını'' yazdı. 
     Erdoğan'ın sporla aktif biçimde ilgilendiği ifade edilen yazıda, iyi futbol oynayan ve İmam Hatip Lisesi mezunu Erdoğan için gençlik yıllarında arkadaşlarının ''imam Beckenbauer'' yakıştırması yaptığı kaydedildi. 
     Le Monde, siyasete Necmettin Erbakan ile başlayan Erdoğan'ın gençlik yıllarında AB'ye karşı olmasına rağmen, daha sonra siyasi görüşlerinde önemli değişiklikler yaptığını belirtti ve Başbakan'ın Kopenhag zirvesi için Türkiye'ye tarih verilmesi konusunda ABD ve AB başkentlerine yaptığı yoğun ziyaretlere dikkati çekti. 
     Le Monde, rakiplerinin bile Erdoğan'ın İstanbul Belediye Başkanı olduğu dönemde başarılı performans gösterdiğini kabul ettiğini belirtti. 
     Fransız gazetesi, Erdoğan'ın, ''Tüccar siyaset yapıyorum, benim için önemli olan kar sağlamak'' görüşlerine geniş yer verdi. 
     
</TEXT>
</DOC>
