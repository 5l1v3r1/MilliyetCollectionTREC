<DOC>
<DOCNO> 155255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yasam/ayas.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennemi atlattı sokakta öldürüldü 
</HEADLINE>
<TEXT>

Zeki Şen, 'Cehennem Haftası' denen muazzam zorlu testleri atlatıp SAT Yüzbaşı olabilmişti. Ve canını, üç beş tinerci aldı 
     BÜLENT ÖZDEMİR, İSMAİL POLAT 

     Tinerci kurbanı Zeki Şen, Deniz Lisesi'ni bitirdi. Deniz Harp Okulu'nda ek dersler alarak makine mühendisi oldu. SAT seçmelerine girdi. Dokuz aylık eğitimin ardından 'cehennem haftası' denilen, her türlü zor şartlara karşı psikolojik ve fiziki dayanıklılığın test edildiği süreci başarıyla atlattı. Altı yıl önce komandolar arasındaki yerini aldı. ABD'de eğitim gördü Yunanca, Rusça ve İngilizce öğrendi. Paraşüt, helikopterden atlama ve dalgıçlık konularında uzmanlaştı, tim komutanı oldu. 
     
     'Savaşçı ruhu vardı' 
     SAT adaylarına eğitim de veren Şen'in arkadaşı Orkun Yılmaz, yüzbaşının ölümünü 'Okyanusu yüzerek geçen bir insanın yağmur suyunda boğulmasına' benzeterek, "O tipik bir asker değildi. Fotoğraf çeker, heykel yapardı. Milli kürekçi olmasının yanı sıra, çok sayıda Türkiye şampiyonluğu vardı" dedi. 
     Emekli SAT Komandosu Namık Ekin de, bir kişinin, savunma tekniklerini bilse de, beklemediği anda yapılan saldırıya karşı koyamayabileceğini kaydetti. Ekin, "Bıçaklandıktan sonra hastaneye kadar yürümüş. Bu savaşçı bir ruhtur. Öleceğini aklına getirmiyor. Belki taksiye binse kurtulacaktı. Kalleşçe bir saldırı" diye konuştu. Zeki Şen 33 , dün son yolculuğuna uğurlandı. Selimiye Camii'ndeki törende yakınları gözyaşlarını tutamadı. Töreni uzaktan izlemekle yetinen kız arkadaşıysa, arkadaşları tarafından sakinleştirilebildi. Şen'in cenazesi, memleketi Çanakkale'ye götürüldü. 
     
Sokak kanunları...Yetkililere göre sadece İstanbul'da en az 500 sokak çocuğu var. Ve aralarından en tehlikeli 20'si, kontrol altına alınamıyor 
     ÜMRAN AVCI İstanbul 

     Taksim'de Deniz SAT Yüzbaşı Zeki Şen'in tinerciler tarafından öldürülmesiyle dikkatler bir kez daha sokak çocuklarına çevrildi. Sosyal Hizmetler ve Çocuk Esirgeme Kurumu SHÇEK İl Müdürü Kahraman Eroğlu'na göre, İstanbul'da 500 - 600 arası çocuk sokakta yaşıyor. Umut Çocukları Vakfı ise bu sayıyı 1000-1500 arasında tahmin ediyor. Genellikle Güneydoğu illerinden gelen çocuklar aile içi şiddet, parçalanmış aile gibi nedenlerle evlerini terk edip sokağa taşınıyorlar. Ve sadece belli sokak kanunlarına uyarak hayatta kalabiliyorlar. İşte o kanunlar 

</TEXT>
</DOC>
