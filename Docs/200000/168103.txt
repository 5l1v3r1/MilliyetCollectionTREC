<DOC>
<DOCNO> 168103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur19.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul sevdalısı Çelik Gülersoy toprağa veriliyor... 
</HEADLINE>
<TEXT>

     ''İstanbul Sevdalısı'' olarak tanınan Türkiye Turing ve Otomobil Kurumu'nun 38 yıllık Genel Müdürü ve son Yönetim Kurulu Başkanı Çelik Gülersoy 73 , bugün İstanbul'da toprağa veriliyor. 
     Önceki gün vefat eden Gülersoy için, 1965'ten bu yana Genel Müdürlüğü'nü yaptığı Türkiye Turing ve Otomobil Kurumu'nun Levent'teki merkezinde bir tören düzenlendi. 
     Gülersoy'un Türk Bayrağı'na sarılı naaşı önünde nöbet tutulurken, saygı duruşunda bulunuldu ve konuşmalar yapıldı. 
     Kurum Başkan Vekili Ferit Epikmen, ''Türkiye'nin bir vatanseverini, İstanbul'un da sevgilisini kaybettiğini'' bildirdi. 
     Şişli Belediye Başkanı Mustafa Sarıgül de, Gülersoy'un düşüncelerini devam ettirmek için elbirliği ile çalışacaklarını belirterek, bundan sonra kentin güzelliği ve mutluluğu için planlama yapacaklarını söyledi. 
     Sağlığında Gülersoy'a ''adına bir park ve anıt yapmayı'' teklif ettiklerini anlatan Sarıgül, ancak Çelik Gülersoy'un ''Ben hayattayken olmaz'' dediğini kaydetti. 
     Sarıgül, bundan sonraki ilk işlerinin Şişli'de Çelik Gülersoy'un adını taşıyan ve anıtının bulunacağı bir park yapmak olduğunu bildirdi. 
     
     ''ÇOK HAKSIZLIKLARA UĞRADI'' 
     Gülersoy'un çocukluk arkadaşı Nezihi Sanal da, Çelik Gülersoy'un sağlığında çok haksızlıklara uğradığını ve bunların kalbini kırdığını dile getirerek, ama tüm bu olumsuzlukların onun gayretlerini önleyemediğini belirtti. 
     Sanal, Çelik Gülersoy'un ''ümidi ve kalbi kırık olarak öldüğünü'' kaydetti. 
     ''İstanbul Sevdalısı''nın arkadaşı Uğur İbrahim Hakkıoğlu da, Gülersoy'un hep şık giyindiğini hatırlatarak, ''Elbette son giysin de bu kutsal bayrak olacaktı'' dedi. 
     Hakkıoğlu, ''son nefeslerini verene kadar Gülersoy'un ideallerini ve emanet ettiği düşüncelerini yaşatarak hayata geçirecekleri'' sözünü verdi. 
     Adalar Belediye Başkanı Coşkun Özden de gerçek bir dost, ağabey ve babayı kaybettiğini söyledi. 
     Konuşmaların ardından, din görevlisi tarafından Çelik Gülersoy için dua okundu. 
     
     VASİYETİ ÜZERİNE KEMAN ÇALINDI 
     Bu arada Gülersoy'un tabutu omuzlara alındığı sırada, vasiyeti üzerine keman sanatçısı Bora Güler, ''İstanbul Sevdalısı''nın en sevdiği bestecilerin eserlerini seslendirdi. 
     Törene, Çelik Gülersoy'un kardeşi Fikret Gülersoy, yengesi Gülten, yeğenleri Osman ve Akif Gülersoy ile arkadaşları, çalışma arkadaşları ve sevenleri katıldı. 
     Öte yandan Gülersoy için, Türkiye Turing ve Otomobil Kurumu'nda bir taziye defteri imzaya açıldı. 
     Gülersoy'un cenazesi, Teşvikiye Camii'nde öğleyin kılınacak namazdan sonra Demirciköy Mezarlığı'nda toprağa verilecek. 
     
</TEXT>
</DOC>
