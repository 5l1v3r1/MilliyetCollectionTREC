<DOC>
<DOCNO> 173638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yasam/yas07a.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu köyde sterlin geçer 
</HEADLINE>
<TEXT>

   Fethiye'nin Hisarönü Mahallesi'nde 'gezenlerin' yüzde 90'ı İngiliz olunca, bölgede Türk parası daha az kullanılır hale geldi 
      MERT İLKUTLUĞ TURAN GÜLTEKİN DHA 
   
   Fethiye Ölüdeniz'in Hisarönü Mahallesi 'İngiliz Köyü'ne döndü. Tarifelerin sterlin üzerinden belirlendiği Hisarönü'ndeki turistlerin yüzde 90'ı İngiliz. Buradaki işletmeler de Robin Hood Restaurant, Greenwich Watch Center, London Hotel gibi isimler kullanıyor. 
   
   Turizm patladı 
   Deniz kıyısında olmaması ve herhangi bir tarihi özelliği bulunmamasına karşın renkli gece hayatıyla Hisarönü, Türkiye'de İngiliz turistlerin en gözde mek nları arasında. 20 yıl kadar önce tarım ve hayvancılıkla geçinen Hisarönü'nün otantik havası, Ölüdeniz ve Fethiye civarına gelen turistlerce keşfedilince değişti. İngilizlerin ilgisini fark eden yatırımcıların Hisarönü'ne hücum etmesiyle, köyde turizm patlaması yaşandı. Yatak kapasitesi 4 bine çıkarken onlarca mağaza, bar ve restoran açıldı. 
   
   'Lira, korkutuyor' 
   Turistler de eğlenmek için renkli gece hayatına sahip Hisarönü'ne akmaya başladı. Seyyar satıcılar bile sterlin üzerinden fiyat verirken, hediyelik eşya ve terlik satan Umut Aras, "Bir terliğe 4 sterlin denildiğinde hemen alıyorlar. Ama 9 milyon lira sözü, ürkütüyor" dedi. 
   
   
</TEXT>
</DOC>
