<DOC>
<DOCNO> 174266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo08.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda yeni sezonda yeni kurallar.. 
</HEADLINE>
<TEXT>

     Birinci Süper Futbol Ligi'nde 2003-2004 sezonu, yeni kurallar ve talimatlarla start alıyor. 
     Futbol Federasyonu'nun sezon öncesi belirlediği 2003-2004 Sezonu Türkiye Profesyonel Lig ve Kupa Müsabakaları Statüsü'ne göre, yeni sezonda, geçen yıl özellikle ''3 Büyükler''in kendi aralarında yaptıkları karşılaşmalarda büyük sorun yaratan, konuk takımın seyirci getirmesi konusu kesin bir rakama bağlandı. 
     Buna göre, yeni sezonda evsahibi kulüpler, konuk takım için, stat kapasitesinin en az yüzde 5'ini ayırmak zorunda. Bu konudaki madde aynen şöyle 
     ''Evsahibi kulüp, stadyumun oturma kapasitesinin minimum yüzde 5'i kadar misafir seyirci için güvenliği tam olarak sağlanmış bir tribünde yer vermek zorundadır.'' 
     
     KEYFİ ERTELEME YOK 
     Yeni sezonda lig takviminin aksamaması için yalnızca olağanüstü koşullarda maçlar ertelenebilecek. 
     Futbol Federasyonu, elverişsiz hava koşulları dışında profesyonel lig ve kupa müsabakalarını ertelemeyecek. 
     Kulüplerin, müsabakalarını yapacakları stadı ve oyun alanını müsabakanın tayin ve tespit edilen tarihte oynanması için hazır duruma getirmek zorunda olduğu vurgulanan maddeye göre, oyun alanının müsabaka yapılacak biçimde hazır duruma getirilmemesi halinde, bu durum talimatlara aykırı hareket olarak kabul edilecek ve ilgili kulüp hakkında Futbol Disiplin Talimatı hükümleri uygulanacak. Ayrıca, hakem ve gözlemci ücretleri ile deplasman yapan takımın masrafları evsahibi kulüp tarafından ödenecek. 
     
     4. HAKEMİN YETKİLERİ ARTTI 
     Yeni sezondan itibaren, yetkileri artırılan 4. hakemler daha etkin duruma getirilecek. 
     FIFA'nın 847 nolu sirküleri, tüm profesyonel maçlarda 4. hakem uygulamasını zorunlu duruma getirirken, bu hakemler, maçın hakemine yardımcı olacak biçimde yetkilendirildi. 
     
     TEBERRULU BİLETE SON 
     Yeni sezondan itibaren kulüpler artık teberrulu bilet satamayacak. 
     Böyle bir durumunu belirlenmesi durumunda, kulüplere, söz konusu paranın 5 katına dek para cezası verilecek. 
     
     SEZON BOYU AYNI SIRT NUMARASI 
     Yeni sezondan itibaren uygulanacak bir diğer değişiklik de, bir futbolcunun sezon başında aldığı forma sırt numarasını sezon boyunca taşıyacak olması. 
     Kullanılan forma numaraları, sezon boyunca herhangi bir nedenle, futbolcu başka bir kulübe transfer olsa dahi başka bir futbolcuya verilemeyecek. 
     
     ''GÜMÜŞ GOL'' UYGULAMASI BAŞLIYOR 
     Yeni sezonda elemeli müsabakalarda ''gümüş gol'' uygulaması geçerli olacak. 
     Buna göre, uzatma dakikalarında atılan gol sonrası devrenin tamamlanması beklenecek ve devre süresince rakip takımın gol kaydedememesi durumunda karşılaşma o devrenin sonunda tamamlanacak. 
     Bu arada beraberliğin bozulamaması nedeniyle penaltılara kalan elemeli maçlarda, para atışı sonucu kurayı kazanan takımın kaptanı, ilk penaltıyı hangi takımın atacağı konusunda da seçme hakkına sahip olacak. 
     
     REKLAM SERBEST 
     Yeni sezondan itibaren yanlızca formalarda değil, oyuncuların bütün teçhizatında reklam bulunabilecek. 
     Bu arada, yedek kulübesini belirleme hakkı da deplasman takımına tanınacak. 
     Öte yandan futbolcular, formalarının içine giydikleri reklam veya slogan içeren fanilalarını gösteremeyecek, gösterenler Futbol Federasyonu tarafından cezalandırılacak. 
     
     KULÜP LİSANS SİSTEMİNE BAŞVURU DÖNEMİ 
     2004-2005 sezonundan itibaren ''UEFA Kulüp Lisans Sistemi''ne geçileceğinden, başvuru dönemi olan 2003-2004 sezonundan itibaren Futbol Federasyonu'nca hazırlanıp ilan edilecek olan ''Kulüp Lisans Talimatı'' hükümlerine uygun olarak, ilgili kulüplerin sportif, altyapı tesis , personel ve idare, hukuki ve mali kriterler hususunda gerekli düzenlemeleri ve hazırlıkları yapmaları zorunlu olacak. 
     Bu arada sahalarda sentetik yüzeyli çim kullanılmasının yararına dikkati çeken FIFA, bu konuda kulüpleri teşvik ederken, resmi maçlarda kullanılmasına da izin verdi. 
     
</TEXT>
</DOC>
