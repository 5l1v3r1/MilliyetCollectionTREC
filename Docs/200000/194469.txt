<DOC>
<DOCNO> 194469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/magazin/mag01.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab'ın klibine pehlivan öfkesi 
</HEADLINE>
<TEXT>

   Sertab Erener'in 'Here I Am' klibindeki bazı sahneler yağlı güreşçileri kızdırdı. Kimi "Bu sapıklıktır" derken, kimi "sahneler çıkarılsın" dedi 
      GURBET GÖKÇE Edirne DHA 
   
   Sertab Erener'in 'Here I Am' şarkısı için çektiği klipte pehlivanların haremdeki kadınlar önünde güreştiği sahneler pehlivanları kızdırdı. Erener'in parçasına Umur Turagay'ın çektiği klipte cinselliğin ön plana çıkarıldığını belirten bazı yağlı güreşçiler, çok rahatsız olduklarını belirtti. 
   
   'Sapıklık...' 
   Yağlı güreşin cinsellik çağrıştıran gösterilerde kullanılmasının 642 yıllık geleneğe ters düştüğünü söyleyen bu yılın Kırkpınar Başpehlivanı Kenan Şimşek sahneyi 'sapıklık' olarak niteledi. 
   Şimşek, klipteki sahneler için şu değerlendirmeyi yaptı "Bizi kim, nasıl görmek istiyorsa öyle göstermeye çalışıyor. Bunda yabancıların da büyük etkisi var. Bence bu sahnelerde sapıklık var, bizleri güçlü erkek manasında başka şeylerle ön plana çıkarıyorlar. Ancak bizim bunları engelleyecek bir durumumuz yok. Duruma Güreş Federasyonu el koymalı." 
   Kırkpınar Ağası Mustafa Altunhan da, yağlı güreşin er meydanında yapıldığını ve başka alanlara çekilmesini yanlış bulanlardan. Erener'in başarılı bir sanatçı olduğunu söyleyen Altunhan şunları söyledi "Ancak güreş sahnesi pehlivanlarımızı ve bizi üzdü. Benim Erener'den ricam, bu sahneleri klipten çıkarmasıdır." 
   
   Taşçı'dan destek geldi 
   Edirne Belediye Başkanı Cengiz Varnatopu, klibi inceleyeceğini ve ardından da gerekeni yapacağını dile getirirken, Erener'e destek verenler de vardı. Kırkpınar'ın üç altın kemerli efsane başpehlivanı Ahmet Taşçı, klip hakkında şöyle konuştu "Klibi görsel olarak iyi buldum, hoşuma gitti. Avrupa'da gösterilecek bu klipte Türkiye'nin tarihi ve kültürüyle atasporu tanıtımı yapılmış. Genç güreşçileri de başarılı buldum. Ancak bu sahne er meydanında olsa daha iyi olurdu. Yağlı güreşin magazinel şekilde tanıtılması sırasında ufak hatalar yapılmış." 
   
   
   
</TEXT>
</DOC>
