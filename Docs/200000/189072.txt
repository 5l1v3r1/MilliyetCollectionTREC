<DOC>
<DOCNO> 189072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko42.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Certel Dünyada 200 milyonu çocuk, 800 milyon aç var 
</HEADLINE>
<TEXT>

     Akdeniz Üniversitesi A.Ü Ziraat Fakültesi Gıda Mühendisliği Bölümü Öğretim Üyesi Prof. Dr. Muharrem Certel, dünyada 200 milyonu çocuk, 800 milyon kişinin açlık çektiğini söyledi. 
     Antalya Tarım İl Müdürlüğü ve A.Ü Ziraat Fakültesi tarafından ''16 Ekim Dünya Gıda Günü'' nedeniyle, A.Ü Atatürk Konferans Merkezi'nde düzenlenen ''Açlığa Karşı Uluslararası Dayanışma'' konulu panelde konuşan Prof. Dr. Certel, açlık olgusunun dünyanın en büyük felaketi olduğunu, açlığın, aşırı nüfus artışı ve kaynakların adaletsiz dağıtılmasından kaynaklandığını bildirdi. 
     Nüfus artışının 2 milyon yıldan bu yana devam ettiğini, bu artışın 50-100 yıl daha süreceğini belirten Prof. Dr. Certel, şöyle konuştu 
     ''Doğum oranı şimdiki düzeyinde devam ederse dünya nüfusu 2050 yılında 15 milyara ulaşacak. Dünyada 200 milyonu çocuk 800 milyon kişi açlık çekiyor. 2 milyar insan yetersiz besleniyor. Açlıktan her gün yüzde 75'i çocuk olmak üzere günde 25 bin kişi ölüyor. Dünyada her 4 çocuktan biri yetersiz beslenme nedeniyle 5 yaşına gelmeden ölüyor.'' Açlığın, doğal nedenlerden kuraklık, susuzluk, enerji krizleri, siyasi nedenler, savaşlar ve uygun olmayan tarım politikalarından kaynaklandığını anlatan Prof. Dr. Certel, 1. Dünya Gıda Zirvesi Eylem Planı için biraraya gelen dünya liderlerinin, açlığın önlenmesi için söz verdiğini, ancak gelişmiş ülkelerin sözünde durmadığını kaydetti. 
     ''Gıda Kayıpları ve İsraf'' konusunda bilgi veren Ziraat Fakültesi Öğretim Üyesi Doç. Dr. Feramuz Özdemir de gıda kaybı ve israfın temelinde eğitim eksikliği, sağduyu ve sorumluluk bilinci eksikliği, verimlilik, bilgi ve teknoloji yetersizliği, sorgulama, kaynakların dengesiz paylaşımı ve tüketici bilincinin yetersizliğinden kaynaklandığını belirtti. 
     Gıda kayıplarının psikolojik nedenlerden de kaynaklandığını vurgulayan Doç. Dr. Özdemir, ''Bu kayıplar arasında gıdaları beğenmeme, iştahsızlık gibi durumlar da yer alıyor. Dünya genelinde hasat sonrası gıda kayıpları yüzde 10 ile yüzde 40 arasında değişiyor. ABD'de yılda kişi başına 74 kilogram gıda tüketilmeden çöpe atılıyor. Yenilmeden sofralardan atılan gıdaların sadece yüzde 5'i tasarruf edilse, günlük 4 milyon insan beslenebilecek'' dedi. 
     Panelde, ''Dünya Gıda Günü'' nedeniyle düzenlenen ''Açlık'' konulu şiir, resim ve kompozisyon yarışmalarında dereceye giren ilköğretim okulu öğrencilerine, Tarım İl Müdürlüğü tarafından kol saati, okul çantası, voleybol topu, kalem seti ve gıda paketi hediye edildi. 
     
</TEXT>
</DOC>
