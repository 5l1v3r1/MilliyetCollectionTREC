<DOC>
<DOCNO> 198575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/yozer.html </URL>
<DATE> 2003/11/29/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
65 değil, 90 
</HEADLINE>
<TEXT>

   
   Ne olursa olsun Galatasaray gibi bir takım kendi sahasında iki farklı galibiyetten puan hediye etmez. Seyircinin iyice rahatladığı bir anda, Terim'den ve Özhan Canaydın'dan selam istediği bir sırada ilk golü yiyen, sonra da beraberliği kalesinde gören Galatasaray bu giden puana ne kadar yansa azdır. 
   İstediğin kadar iyi oyna. Futbolda hiç bir anı boş bırakmayacaksın. Adamın gözünün yaşına bakmazlar. 65. dakikada Petre'nin golünden sonra sadece seyirci mi, futbolcular da maçı bıraktılar. Oyun disiplininden koptular, rakiplerini küçümsediler, dolu alanları boşa çevirdiler, rakibe fırsat verdiler. Sonra da olanlar oldu. 
   Oysa Galatasaray dün oyunun büyük bölümünde gerçekten çok iyi oynadı. İlk yarıda Malatyaspor orta sahayı geçmekte güçlük çekti. Galatasaray'ın orta alan baskısından hücumda hiç çoğalamadılar. Galatasaray, Denizli maçındaki hataları yapmamış, savunmasını yeni neşterli dörtlüyle sabit tutmuştu. Orta alanda Sabri, Petre, Ayhan ve Berkant hem ileri, hem de geri tam gaz futbol ile birbirine alışkın olmayan savunmaya yardım ediyorlardı. Bratu'nun sinsi dalışları ile orta alanda Petre ve Sabri'nin sızmaları Fevzi'ye oldukça zor bir gece yaşatıyordu. Ancak Sabri'nin o bölgede iyi top kullanamaması, Bratu'nun kanat ortalarında kötü vuruşları farkın açılmasına engel oldu. Sabri uyanıklığı bırakıp, topu sonuna kadar kullanmayı düşünse dün ilk yarıda takımına ikinci golü kazandırabilirdi. Hakan belki fazla gözükmedi ama iki goldeki rolü tartışılmazdı. Pozisyona giremedi ama oyuna katkısı çoktu. 
   Malatyaspor ikinci yarıda ilk devredeki kötü kimliğinden çok farklı bir görüntüye girdi. Özellikle orta alanda oynayan Muhammed gerçekten oyunun en etkili futbolcularından birisiydi. Malatya, Galatasaray'ın zaaflarından özellikle son bölümde çok yararlandılar. Ancak Fevzi de gecenin bir başka kahramanıydı. Ben Fevzi'yi uzun zamandır bu kadar iyi oynarken görmemiştim. Hele ikinci yarıda kurtardığı birkaç top var ki maçın resmen kader anları. 
   90 dakika boyunca atılan dört golde birbirinden güzeldi. Ancak Galatasaray'ın yediği iki gol de acemi savunmanın ürünüydü. Hele ilk golde Tamas'ın pozisyon hatası, ikinci golde de Ergün'ün sol kanatta yaptığı büyük hata daha sonra gelen ortayı Orhan Ak'ın topa sadece seyirci olması Galatasaray'a pahalıya patladı. Tabii ki Malatya'nın ikinci golünden sonra yapılan Abdullah ve Arif değişiklikleri de neşter operasyonunu biraz komik duruma düşürdü. 
   Galatasaray dün belki farklı oynadı. Ancak sonunu getiremedi. Terim karma aşı yapmak istedi. Ama dün sahaya çıkardığı kadro şampiyonluğun yanına bile yaklaşamaz. Ve ben düne neşter vurulmuş olarak bakmıyorum. Eğer Juventus maçına da bu kadroyu çıkarırsan ben o zaman neşter derim. 
   
   
</TEXT>
</DOC>
