<DOC>
<DOCNO> 185300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun34.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Madeleine Albright "Türkiye büyüleyici bir ülke" 
</HEADLINE>
<TEXT>

     ABD eski Dışişleri Bakanı Madeleine Albright, Türkiye'nin büyüleyici bir ülke olduğunu belirtti. 
     Albright, Alman Süddeutsche Zeitung gazetesine yaptığı açıklamada, ''Türkiye büyüleyici bir ülke, çünkü 3 kıta ve 2 din arasındaki kesişme noktasında bulunuyor. AB'nin Türkiye için daha sıkı çalışmamasını her zaman eleştirmişimdir, çünkü Türkiye'nin AB'nin içine çekilmesi gerektiğine inanıyorum. Avrupa'nın bir parçası olmak için tamamen Avrupa'da olmak gerekmiyor'' diye konuştu. 
     Albright, ''Din bu konuda rol oynamıyor mu '' şeklindeki bir soruya karşılık da, ''Umarım oynamaz. Balkanlardaki savaş sırasında Hırvatistan Devlet Başkanı Franjo Tudjman gibi birinin, 'Biz Katolikler, Ortodokslara ya da Müslümanlara karşı savaşıyoruz' demesi benim için yeteri kadar vahimdi. Avrupa çok etnik kökenli ve çok dinli olmalıdır. Amerika'nın gücü de buradan kaynaklanıyor. Bu nedenle Avrupalılar bizi kıskanmalılar'' dedi. 
     
</TEXT>
</DOC>
