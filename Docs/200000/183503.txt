<DOC>
<DOCNO> 183503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/guncel/gun04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bebeğimi bana getirin' 
</HEADLINE>
<TEXT>

      MURAT EĞİLMEZ İzmir DHA 

   
   İzmir Ege Üniversitesi Tıp Fakültesi Hastanesi Doğum Servisi'nden önceki gün kaçırılan bebeğin annesi Elif Taşkıran, yoğun bakımdan çıktı. Oğlunu sadece 15 dakika sevebilen Taşkıran, "Çocuğumu koklamak, kucağıma almak istiyorum. Ne olur bana çocuğumu getirin" diye haykırdı. 
   
   Her şeyi planlamış 
   Dün sabah saatlerinde polis memuru eşi Haluk Taşkıran'la basına konuşan Taşkıran, bebeği kaçıran kadına ait robot resmi görünce sinir krizi geçirdi. Taşkıran, "Robot resim çok benziyor. Bizimle birkaç kez konuştu. Tedavi gördüğünü, kendisinin çocuğunun olmadığını söyledi. 'Sizin çocuğunuz oluyor ama benim çocuğum olmuyor' diye diklendi. Ne zaman doğum yapacağımı, saati saatine biliyordu. Her şeyi planlamış o kadın" dedi. Hastane yönetimini suçlayan baba Taşkıran ise bebeğin bulunabilmesi için polisin seferber olduğunu belirtti. 
   
   
</TEXT>
</DOC>
