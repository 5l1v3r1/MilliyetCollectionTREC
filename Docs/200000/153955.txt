<DOC>
<DOCNO> 153955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun04.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
4 çocuğu alevlerden kurtaran "kahramana" kundakçı suçlaması.. 
</HEADLINE>
<TEXT>

     Teksas eyaletinin Abilene kentinde yanan bir evden 4 çocuğu sağ olarak kurtararak Amerika'da günün kahramanı haline gelen Kris Leija adlı kişinin, 70 ailenin evsiz kalmasına neden olan yangını çıkartan kişi olduğu öne sürüldü. 
     Başka bir suçtan dolayı aranan Leija, kahramanlıklarını anlatmak üzere televizyona çıkınca polisler tarafından tanınarak tutuklanmıştı. 
     Yanan binaların yakınındaki bir treyler içinde, yangın çıkarmada kullanıldığı anlaşılan benzin ve benzeri yanıcı maddeler bulan polisler, Leija'nın sorgusu sırasında birbirini tutmayan şeyler söylediğini kaydettiler. Polisler sanığın birbirini tutmayan ifadelerine örnek olarak sanığın 3 ayrı sorguda olay yerine arabayla, bisikletle ve yürüyerek geldiğini söylediğini vurguladılar. Sanığın avukatı ise, ''Leija'nın arabası da yok, ehliyeti de yok. Olay yerine bisikletle geldiğini söylüyor'' diye konuştu. 
     Abilene belediye sözcüsü Pam Percival ise, ''Leija'nın hangi gerekçeyle suçlandığı yolunda bu aşamada açıklama yapamayacağını'' ifade etti. 
     Bu arada Leija'nın adının bir başka yangın olayına daha karıştığı ve sanığın orada da kahraman rolü oynamak istediği kendisini tanıyanlar tarafından ifade edildi. 
     




</TEXT>
</DOC>
