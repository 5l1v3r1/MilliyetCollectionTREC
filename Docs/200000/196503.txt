<DOC>
<DOCNO> 196503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yasam/yas03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
75 yıldır herkesin sevgilisi... 
</HEADLINE>
<TEXT>

      
   WALT Disney'in en sevilen çizgi karakterlerinden "Miki Fare" Mickey Mouse , dün 75 yaşına girdi. İnsan özellikleri taşıyan ve 1928 yılında ilk sesli çizgi film "Steamboat Willie" ile üne kavuşan Miki, kısa metraj çizgi filmin yıldızı olarak bir kült figürüne dönüştü. Walt Disney'in kendisi tarafından tasarlanan ve seslendirilen Miki Fare karakteri, Disney'in, küçük bir otel odasında gördüğü, yuvasından çıkan sevimli fındık faresinden aldığı ilhamla ortaya çıktı. 
   ÜNE kavuşmadan önceki ismi "Mortimer" olan karakterin adı, Walt Disney'in eşi Lillian'ın, "cafcaflı" bulması nedeniyle "Mickey" olarak değiştirildi. Karakter, ilk olarak, Disney'in şef animatörü Ub Iwerks tarafından çizildi. Miki, günümüze uzanan animasyon kariyerinde, küçük büyük herkesin sevgisini kazandı ve çizgi filmlerinin yanı sıra kalem, saat, nevresim ve telefon gibi binlerce eşyanın üzerindeki sevimli suratıyla kendisini unutturmadı. 
   
   
</TEXT>
</DOC>
