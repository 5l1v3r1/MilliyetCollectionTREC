<DOC>
<DOCNO> 195773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur13.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu Belediye Başkanı Ramazan'da saldırı üzücü 
</HEADLINE>
<TEXT>

     Beyoğlu Belediye Başkanı Kadir Topbaş, Neva Şalom Sinagogu'nun dış cephesi ile üstünde hasar meydana geldiğini söyledi. 
     Olay yerinde incelemede bulunan ve basın mensuplarına kısa bir açıklama yapan Beyoğlu Belediye Başkanı Kadir Topbaş, Neva Şalom Sinagogu önünde meydana gelen patlamada, sinagogun üst ve dış cephesinde hasar oluştuğunu söyledi. 
     Saldırının, park halindeki bir otomobilin veya sinagogun önünden yavaş geçmekte olan bir kamyonetin havaya uçurulması sonucu gerçekleştirildiği yönünde iddialar olduğunu belirten Topbaş, ''Bu eğer bombalı bir saldırıysa, böyle aziz ve mübarek günlerin yaşandığı Ramazan ayında gerçekleştirilmiş olması ayrıca acı ve çok üzüntü verici bir olaydır'' dedi. 
     Topbaş, yaralı ve ölü sayısının sürekli değiştiğini de belirterek, ''Elimizde sağlıklı bilgiler yok. En son 11 vatandaşımızın hayatını kaybettiği bilgisi bize ulaştı'' diye konuştu. 
     Bu arada, görgü tanığı Savaş Kara, gazetecilere olayı anlatırken, ''Sabah saat 09.30 sıralarında avize sattığım işyerine geldim. Kapıyı açıp içeri girmemin hemen ardından çok büyük bir patlamayla kendimi yerde buldum. Dışarı kaçtığımda çevrede çok sayıda ceset ve yaralı gördüm. Kopmuş el ve kol parçaları vardı. Ayrıca, patlama esnasında Sinagog'daki Cumartesi ayini için de insanlar yavaş yavaş toplanmaya başlamıştı'' dedi. 
     Patlamalar sırasında, 1 polisin hayatını kaybettiği, 2 polisin de yaralandığı bildirildi. 
     
</TEXT>
</DOC>
