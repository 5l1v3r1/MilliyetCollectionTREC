<DOC>
<DOCNO> 174590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/guncel/gun11.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na by-pass tırmanışı 
</HEADLINE>
<TEXT>

      İSTANBUL Milliyet 

   
   İstanbul Memorial Hastanesi Kalp Damar Cerrahisi Bölüm Başkanı Prof. Dr. Bingür Sönmez, by - pass ameliyatı yaptığı üç hastasıyla birlikte AKUT Başkanı Nasuh Mahruki liderliğinde Ağrı Dağı'na tırmanacak. Club By - pass'ın etkinliği konusunda bilgi veren Sönmez, koroner by-pass ameliyatı geçiren hastaların ameliyattan sonra kendilerini yarım insan gibi hissettiklerini ve pek çok aktivitelerini yerine getiremediklerini söyledi. 
   Tüm bunların psikolojik olduğunu dile getiren Sönmez, "Öyle bir aktivite yapalım ki, ameliyat sonrası depresyonu olan hastalar görsün istedik ve bunun için Ağrı Dağı'na tırmanmaya karar verdik" dedi. 
   Yaşar Kemal'in kitabında olduğu gibi bir "Ağrı Dağı Efsanesi" yaşayacaklarını anlatan Sönmez, "Biz yarışmacı değiliz. Kara ayak basana kadar yürüyeceğiz. Ondan sonra devam edip edemeyeceğimize Nasuh Mahruki karar verecek. Bu bir çılgınlık değil. Yorulan olursa zorlama olmayacak, kamp yerinde dinlenecek" diye konuştu. Sönmez, tırmanışa 5 kişilik sağlık ekibi de dahil 22 kişinin katılacağını bildirdi. 
   
   
</TEXT>
</DOC>
