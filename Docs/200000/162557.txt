<DOC>
<DOCNO> 162557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/dunya/adun.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina tırmandırıyor 
</HEADLINE>
<TEXT>

Yunanistan Dışişleri Bakanı Papandreu, Türkiye'yi AB'ye şik yet ederken, taciz ve ihlal iddialarının 'İlerleme Raporu'nda yer almasına kesin gözüyle bakılıyor 
     GÜVEN ÖZALP Brüksel 

     Ege'deki hava sahası ihlalleri iddialarını Avrupa Birliği AB platformuna taşıyan Yunanistan, bu konudaki girişimlerine her gün bir yenisini ekliyor. AB Komisyonu'nun Genişlemeden Sorumlu Üyesi Günter Verheugen'le görüşen Yunanistan Dışişleri Bakanı Yorgo Papandreu'nun gündeminde yine bu iddialar vardı. Papandreu, Yunan havayollarına ait bir yolcu uçağının Türk jetlerince taciz edildiği iddiasıyla Ankara'yı AB'ye bir kez daha şik yet etti. Papandreu - Verheugen görüşmesi bağlamında Yunanistan bundan böyle Komisyon'a her ay düzenli rapor sunacak. 
     Yunanistan'ın, Ege Denizi üzerinde yıllardır süren 'it dalaşı' iddialarını sanki ilk kez oluyormuş gibi gündeme getirmeye başlaması dikkat çekerken, AB Komisyonu'nun da bu girişimlere olumlu yaklaşması önümüzdeki günlerde Ankara'nın başının ağrıyacağının ilk sinyalleri olarak algılanıyor. AB'nin bu şik yetleri "iyi komşuluk ilişkilerinin gerekliliği" bağlamında ele aldığı belirtilirken, ihlal iddialarının Türkiye için hazırlanacak İlerleme Raporu'nda yer almasına kesin gözüyle bakılıyor. 
     
     Türkiye sessizliğini koruyor 
     Yunanistan'ın son dönemde hava sahası ihlallerini AB platformuna taşımasına karşın diplomatik alanda Türkiye sessizliğini koruyor. Ankara'dan tek resmi tepkiyi Genelkurmay Başkanlığı'nın vermesi dikkat çekerken, AB Komisyonu kaynakları, Yunanistan'ın girişimlerine karşı Türkiye'den kendilerine ulaşmış bir tepki bulunmadığını ifade ediyorlar. 
     
     Sıkıntılı süreç 
     Ege Denizi'ne ilişkin sorunların ikili bazda çözülmesinden yana olan ve sadece hava sahası sorunu yerine sorunları bir paket olarak ele almayı tercih eden Türkiye, önümüzdeki günlerde konunun Komisyon sınırlarını aşarak 15'li düzeye yayılmasından endişe ediyor. Yunanistan'ın Türkiye'nin Ege Uluslararası Hava Sahası'nda yaptığı uçuşlara ilişkin olarak NATO' ya verdiği uçuş programlarına dayanarak bazen herhangi bir nedenle gerçekleştirilemeyen uçuşları bile "ihlal" olarak şik yet ettiğine dikkat çeken üst düzey bir Türk diplomat, "Bizim için önemli olan, AB'nin Yunanistan'ı destekler pozisyona girmemesi. Bunun engellenmesi gerekir" dedi. 
     
Yunanistan'ın 'taciz notası'      ANKARA Milliyet 

     Atina, Türk savaş uçaklarının Yunan sivil uçaklarını taciz ettiği iddialarını diplomatik arenaya taşıyarak Türkiye'ye nota verdi. Yunanistan'ın Ankara Büyükelçiliği yetkililerinden edinilen bilgilere göre, Büyükelçilik Müsteşarı Lazaris, dün akşam Dışişleri Bakanlığı'na giderek ülkesinin rahatsızlığını yazılı bir notayla Türk yetkililere iletti. 
     

</TEXT>
</DOC>
