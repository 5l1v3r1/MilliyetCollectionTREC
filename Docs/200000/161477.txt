<DOC>
<DOCNO> 161477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko25.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü içkilerin ticaretine düzenleme... 
</HEADLINE>
<TEXT>

     Alkol, alkollü içkiler ve metanolün iç ve dış ticareti, dağıtımı ve fiyatlandırması ile bu sektördeki faaliyetlere yönelik izin, izleme, denetim usul ve esasları belirlendi. 
     Tütün Tütün Mamülleri ve Alkollü İçkiler Piyasası Düzenleme Kurumu'nun Tütün Kurumu hazırladığı Alkol ve Alkollü İçkilerin İç ve Dış Ticaretine İlişkin Usul ve Esaslar Hakkında Yönetmelik, Resmi Gazete'nin bugünkü sayısında yayımlanarak yürürlüğe girdi. 
     Yönetmelik uyarınca, sadece piyasaya sunulacak haldeki alkollü içkiler ithalatına izin verilecek, dökme alkollü içkiler ithalatına izin verilmeyecek. Piyasaya sunulacak alkollü içkiler için Tütün Kurumu'ndan bandrol alınacak. 
     Bandrol hizmet ücreti, bu yıl alkol ve distile alkollü içkiler için 20 bin lira, şarap ve özel biralar için 3 bin lira olarak belirlendi. Bu ücret her yıl artırılacak. 
     Bandol uygulamasına geçilinceye kadar, ürünler, ürün satış belgesi düzenlenerek piyasaya arz edilecek. 
     Mevcut, alkol ve alkollü içki üreten ve ithal eden firmaların da 1 ay içinde Kurum'a başvurarak geçici dağıtım yetkisi alması gerekiyor. 
     Yönetmeliğe göre, piyasaya arz edilecek alkol ve alkollü içkilerin ithalatında, firmalar, Tütün Kurumu'ndan firma ve ürün markası bazında ithalata uygunluk belgesi alacak. İlgili gümrük idaresi, ithalat sırasında bu uygunluk belgesini arayacak. 
     Alkolü girdi olarak kullanan üretici firmaların ihtiyacının karşılanması amacıyla ithal edilecek olan dökme ve veya 20 litreden büyük kaplarla sevk edilen gıda alkolü, sanayi tipi etil alkol, alkollü karışımlar ve metanol metil alkol ithalatında, firmalar ilgili gümrük idaresine ibraz edilmek üzere Tütün Kurumu'ndan firma ve ürün bazında ithalata uygunluk belgesi alacak. 
     
     DÖKME ÜRÜN İTHALATINA İZİN YOK 

     Dökme alkollü içkiler, alkollü içki üretiminde kullanılabilecek tarımsal kökenli distilatlar ve su, gıda alkolü gibi hammadde veya katkı maddesi ilavesiyle alkollü içki hazırlanmasında kullanılabilecek konsantre içkiler, serbest dolaşıma konu edilemeyeceğinden ve nakliyesi yapılamayacağından bu ürünlere ilişkin ithal talepleri değerlendirmeye alınmayacak. 
     Yönetmeliğe göre, dökme bira, dökme taze üzüm şarabı, diğer üzüm şıraları, dökme vermut ve diğer taze üzüm şarapları, dökme fermente edilmiş diğer içkiler ve karışımları ile fermente edilmiş içkilerle alkolsüz içkilerin karışımları, alkol derecesi ne olursa olsun tağyir edilmiş başkalaştırılmış tarım ürünlerinden elde edilen alkollü içkiler ve tağyir edilmiş diğer alkollü içkiler, alkol derecesi hacim itibariyle yüzde 80'den az olan tağyir edilmemiş etil alkol hariç, dökme alkollü içkiler, likörler ve diğer alkollü içecekler, ithal edilemeyecek. 
     Alkol, alkollü içki ve metanol ithal etmek isteyen gerçek ve tüzel kişiler, uygunluk belgesi taleplerini, firma ve ürün bilgilerine ilişkin yönetmelikte sayılan belgelerle birlikte Tütün Kurumu'na iletecek. Müracaatlar 10 gün içinde sonuçlandırılacak. 
     Yönetmelik kapsamına giren ürünlerin ihracatı, İhracat Rejimi Kararı, İhracat Yönetmeliği ve ilgili tebliğler hükümlerine tabi olacak. İhracat yapan firmalar ve üreticiler, ürün kalitesinden ve ürün ambalajında bulunan her türlü bilgi ve işaretten müştereken ve müteselsilen sorumlu tutulacak. 
     
     İÇ TİCARETE DÜZENLEME 

     Yurtiçinde üretilen veya yönetmelik uyarınca ithal edilen alkol ve alkollü içkilerin perakende satış noktalarına kadar ulaştırılmasının sağlanması, Tütün Kurumu'nun yetkili alkollü içki dağıtım firmaları listesinde yer alan üreticiler, ithalatçılar veya dağıtım firmaları eliyle yapılacak. 
     
     FİYAT BELİRLEME YETKİSİ İÇİN ŞARTLAR 

     Bira ve şarap hariç, yıllık en az bir milyon litre üretim kapasitesi ile tesisini kurmak suretiyle üretim şartını yerine getiren ve üretim izni alan alkol ve alkollü içki üreticilerinin, bir takvim yılı içinde İspirto ve İspirtolu İçkiler İnhisarı Kanunu'nda belirtilen üretim miktarına ulaşamamaları halinde, fiyatlandırma ve dağıtım yetkisi Tütün Kurumu'na intikal edecek. 
     Viski ve tabii köpüren şarap hariç ilgili takvim yılında alkol ve alkollü içki ithalat hacmi söz konusu kanunda belirtilen rakamlara ulaşan firmalar, ilgili ve onu izleyen takvim yalında ithal alkol ve alkollü içkileri serbestçe fiyatlandırıp dağıtabilecek. Ancak, izleyen yılda kanunda belirtilen rakamların altında kalınması halinde, bir sonraki yılda fiyatlandırma ve dağıtım yetkisi Tütün Kurumu'na geçecek. 
     
     FİYATLANDIRMADA FİRMA GÖRÜŞÜ ALINACAK 

     Fiyatlandırma ve dağıtım yetkisi kuruma geçen yurtiçinde üretilen veya ithal edilen alkol ve alkollü içkiler için piyasa satış fiyatı, firma önerisi, dosya bilgileri ve piyasa koşulları dikkate alınarak Tütün Kurumu tarafından belirlenecek ve dağıtım kurum tarafından belirlenen firmalar aracılığı ile yapılacak. 
     Piyasaya arz edilecek ambalajlı alkollü içkilerin toptan ve perakende satış, ''Tütün Mamülleri Alkol ve Alkollü İçkilerin Toptan ve Perakende Satışı ile Satış Belgelerine İlişkin Yönetmelik hükümlerine göre yapılacak. 
     Alkol ve alkollü içki dağıtımı için yetki belgesi alacak firmaların, uygun niteliklerde ve sayılarda alkollü içki deposu ve nakil aracına sahip olması gerekiyor. Piyasaya arz edilecek ürünler ile sanayi kullanımı için sanayi tipi alkol dağıtımı için ayrı ayrı yetki belgesi alınacak. 
     Ülke çapında alkol ve alkollü içki dağıtımı yetki belgesi, bir yıllık süreler için verilecek. 
     
     ALKOLLÜ İÇKİLER BELGE SİCİL NUMARALARI ÜZERİNDEN İZLENECEK 

     Alkollü ve alkollü içkilerin piyasaya arz faaliyetleri, her faaliyetin gerekleri aranarak belgelendirilecek ve belge sicil numaraları üzerinden izlenecek. 
     Tütün Tütün Mamülleri ve Alkollü İçkiler Piyasası Düzenleme Kurumu'nun Tütün Kurumu hazırladığı Alkol ve Alkollü İçkilerin İç ve Dış Ticaretine ilişkin Usul ve Esaslar Hakkında Yönetmelik, Resmi Gazete'nin bugünkü sayısında yayımlanarak yürürlüğe girdi. 
     Yönetmelik uyarınca, Distile alkollü içki kökenli karışım içkileri, sadece içkili yerlerde tüketime arz edilecek. 
     Piyasaya arz ambalajı 20 santilitreden 1 litreye kadar 1 litre dahil olan distile alkollü içkiler, şaraplar, üretim izni sırasında özel bira olarak tanımlanan içkiler ve piyasaya arz ambalajındaki alkollü ürünlerin iç ambalajına uygulanan bir bandrol ile piyasaya arz ambalajı bu aralığın dışında kalan ürünler, biralar, dökme alkol ve alkollü karışımlar, satışa verilen miktarlara göre satış belgesi düzenlenerek satışa sunulacak. 
     Ambalaja uygulanacak bandrol, bedeli karşılığından Tütün Kurumu'ndan alınacak. Kurumun sektöre yönelik hizmet bedellerini de kapsayan bandrol bedeli, bu yıl için alkol ve distile alkollü içkiler için 20 bin lira, şarap ve özel biralar için 3 bin lira olarak belirlendi. 
     Bandrol uygulanmayacak ambalaj boyutunda piyasaya arz edilen ürünler, biralar ve dökme alkoller için, düzenlenecek aylık satış raporlarına göre beher litre başına ambalajlı alkol ve distile alkollü içkiler için 25 bin lira, şarap ve özel biralar için 3 bin 750 lira, alkoller için 10 bin lira, biralar için bin lira hizmet bedeli alınarak ürün satış belgesi düzenlenecek. 
     Bu bedeller her yıl yeniden belirlencek. 
     Üretici ve ithalatçı firmalar, aylık ticari faaliyetini gösterir satış raporlarını, elektronik ortamda, izleyen ayın 10'uncu gününe kadar Tütün Kurumu'na iletecek. 
     Kurum, üretim, ithalat, piyasaya arz edilen, dağıtılan ürünlere ve yetkili firmalara ilişkin bilgileri, Ocak, Nisan, Temmuz ve Ekim aylarında, kamuya açıklayacak. 
     
     GÖZETİM VE DENETİM 

     Tütün Kurumu, ürünlere ve hizmetlere ilişkin her türlü piyasa gözetemi ve denetimi yapacak veya yaptıracak. Piyasa gözetimi ve denetiminde nihai karar Kurum'a ait olacak. 
     Piyasada faaliyet gösteren veya başvuruda bulunan gerçek ve tüzel kişiler, kasten veya ihmalen mevzuat hükümlerine uymamaları durumunda, bir ay içinde Kurum'a başvuruları halinde dosya işlemden kaldırılacak. Kurum, denetim sonuçlarına göre, mevzuata aykırılık halinde, uyarı, faaliyeti geçici durdurma, uygunluk veya yetki belgelerinin iptaline karar verebilecek. 
     
     TV İLE REKLAM VE TANITIM YASAĞI 

     Her çeşit alkol ve alkollü içkinin televizyon, kablolu yayın, radyo ve kamu yayın araçları ile reklamı yapılamayacak. Bunlar haricinde yapılacak reklam ve tanıtım, alkollü içki tüketiminden kaynaklanan kamusal, toplumsal ve tıbbi herhangi bir zararlı etki oluşturmayacak içerikte, ürünün özelliklerini tanıtarak ve tüketciyi doğru bilgilendirerek marka seçimini kolaylaştırmaya yönelik olacak. 
     Alkollü içkilerin kullanılmasını teşvik ve özendirici kampanyalar düzenlenemeyecek, gençleri hedef alan ve sportif faaliyetler ile alkol kullanımı teşvik eden reklam yapılamayacak. 
     Kurum, alkollü içki tüketiminden kaynaklanan kamusal, toplumsal ve tıbbi nitelikteki her türlü zararlı etkileri önleyecek düzenlemeleri yaparak bunların uygulanmasına yönelik kararları alacak. 
     Yönetmelik hükümlerine aykırılık halinde, ilgili kanunlardaki cezai hükümler uygulanacak, failler, Türk Ceza Kanunu'nda muayyen olan ceza ile cezalandırılacak. Ayrıca idari cezalar verilebilecek. 
     
     MEVCUT FİRMALARA GEÇİŞ SÜRECİ 

     Yönetmelikte yer alan geçici maddeler uyarınca, yönetmeliğin yürürlüğe girdiği tarih itibariyle geçerli kontrol belgesi ve uygunluk belgesi olan firmalardan ithalatta uygunluk belgesi aranmayacak. 
     Halen alkol ve alkollü içki üreten, ithal eden firmalar, bir ay içinde dağıtım yetki belgesi almak üzere Kurum'a başvuracak. Kurum 15 gün içinde geçici, 4 ay içinde de yetkili dağıtım firmaları listesi yayımlayacak. 
     Bandrol uygulamasına geçilinceye kadar, ürünler, ürün satış belgesi düzenlenerek piyasaya arz edilecek. 
     Serbest fiyatlandırma için kanunen aranan bir milyon litre yıl ithalat veya satış ölçüsü, 2002 yılı için 1 milyon litre, 2003 yılı sonuna kadar 900 bin litre yıl, 2004 yılı sonuna kadar 800 bin litre yıl, 2005 yılı sonuna kadar 700 bin litre-yıl, 2006 sonuna kadar 600 bin litre yıl olarak uygulanacak. 2007 yılından itibarden uygulanacak ölçüyü sıfıra indirmeye Bakanlar Kurulu yetkili olacak. Bu miktarlar, kanunla belirlenmişti. 
     
</TEXT>
</DOC>
