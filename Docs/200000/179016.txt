<DOC>
<DOCNO> 179016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur24.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanlığı Trabzon'a gelen turist sayısı azalmadı 
</HEADLINE>
<TEXT>

     Jandarma Genel Komutanlığı, Temmuz ve Ağustos ayları içinde Trabzon'a gelen ve giden yolcu sayısında önemli bir değişiklik olmadığını bildirdi. 
     Jandarma Genel Komutanlığı Genel Sekreterliği'nden yapılan yazılı açıklamada, basında 10 Ağustos 2003 tarihinde Trabzon'da valilik nezdinde polis ve jandarma tarafından fuhuş ve insan kaçakçılığına yönelik yapılan operasyonlarla ilgili haberler yayınladığı hatırlatıldı. 
     Yayınlanan haberlerin, Trabzon'a gelen turist sayısında düşme olduğu ve yapılan baskınların turistleri bölgeden uzaklaştırdığına ilişkinin olduğu hatırlatılan açıklamada, konuyla ilgili bir araştırma yapıldığı bildirildi. Açıklamada, şunlar kaydedildi 
     ''Alınan bazı ihbar ve duyumlar neticesinde il valisinin koordinatörlüğünde il Jandarma Komutanlığı ve İl Emniyet Müdürlüğü'nün işbirliği ile bir çalışma başlatılmıştır. 
     Yapılan çalışma neticesinde, yurtdışından gelen veya getirilen bazı yabancı uyruklu bayanlara zorla fuhuş yaptırıldığı, kötü muamele yapıldığı, hatta Türkiye'ye getirilirken peşinen borçlandırıldıkları tespit edilmiştir. 
     Bu tespitleri müteakip 10 ağustos 2003 günü alınan arama kararları gereği, bazı basın organlarında yer aldığı şeklinin tam tersine gündüz saatlerine polis ve jandarma ile eş zamanlı olarak otellerde arama yapılmış, bu aramalar neticesinde gözaltına alınan yerli ve yabancı uyruklu bayanlar ile erkeklerin ifadelerine başvurulmuştur. 
     Yapılan sağlık kontrolü neticesinde 19 bayanda frengi, Hepatit B ve Hepatit c hastalığı tespit edilmiş adli mercilere sevk edilen 91 yabancı uyruklu bayan sınırdışı edilmiştir.'' Açıklamada, Trabzon'a gelen turist sayısının azaldığı ve ülkenin döviz kaybına neden olduğu yönündeki iddiaların incelendiği belirtilerek, Temmuz-Ağustos ayları içinde gelen ve giden yolcu sayısında önemli bir değişiklik olmadığının anlaşıldığı vurgulandı. 
     Açıklamada şu bilgilere yer verildi 
     '' Bazı basın yayın organlarında belirtilen Trabzon-Sochi arasında operasyondan önce 4 gemi çalışırken halen gemi sayısının bire düştüğü iddiası incelendiğinde ise 1 geminin halen çalıştığı, 1 geminin 2 aydır limanda demirlemiş olarak beklediği, 1 geminin 1 ay önce Libya'ya satıldığı, 1 geminin ise 2 aydır yurtdışında bakımda olduğu tespit edilmiştir. 
     Gözaltına alınarak hakkında işlem yapılan ve haberde turist olarak belirtilen yabancı uyruklu bayanların ülkemize döviz kazandırmak bir yana ülkemizden milyonlarca dolar parayı kendi ülkelerine götürdükleri aşikardır.'' Açıklamada, güvenlik güçlerinin ülke menfaatlerine ve turizme zarar veren faaliyetler yaptığı yönündeki yayınların bu sektörden büyük oranda rant sağlayanların, kamuoyunu yanlış yönlendirmek amacıyla yaptığı değerlendirmeler olduğu ifade edilerek, kamuoyunun bu konuda doğru bilgilendirilmesinin ülke menfaatleri açısından önemi vurgulandı. 
     
</TEXT>
</DOC>
