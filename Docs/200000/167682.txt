<DOC>
<DOCNO> 167682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur19.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Hükümet, Türk Milleti'nden özür dilemeli 
</HEADLINE>
<TEXT>

     MHP Genel Başkanı Devlet Bahçeli, Irak'ta Türk askerlerinin ABD askerlerince gözaltına alınmasının, dost ve müttefik bir ülkenin tavrı olmadığını belirterek, Türk subaylarının bir an önce serbest bırakılması, Türk Milleti ve devletinden özür dilenmesi gerektiğini söyledi. 
     Bahçeli, MHP Genel Merkezi'nde düzenlediği basın toplantısında, Irak'ta Türk askerlerinin gözaltına alınmasını değerlendirdi. 
     ''Amerikan işgal kuvvetlerinin'', Kuzey Irak'ta 11 Türk subayını gözaltına almasını ''çirkin ve küstahça bir girişim'' olarak nitelendiren Bahçeli, olayı şiddet ve nefretle kınadıklarını söyledi. 
     ''Amerikan askerlerinin peşmerge unsurlarının desteğinde sergilediği bu tavır, hiçbir biçimde dost ve müttefik bir ülkenin tavrı değildir'' diyen Bahçeli, sözlerini şöyle sürdürdü 
     ''Bu olay karşısında, sorumsuz ve duyarsız davranan Amerikan yönetimi gibi, AK Parti hükümetini de şiddet ve nefretle kınıyoruz. 
     Terörle mücadele ve ülkenizin güvenliği gerekçesiyle binlerce kilometre uzaktaki Irak'a savaş açan bir anlayışın, Türk Milleti ve devletini çok iyi anlaması ve takdir etmesi gerekir. Türkiye'nin Kuzey Irak'taki varlığı, terör tehdidi devam ettiği müddetçe var olacaktır. 
     Türk subayları derhal serbest bırakılmalı, Türk Milleti ve devletinden özür dilenmelidir. Türk-Amerikan ilişkilerinin daha fazla zarar görmemesi buna bağlıdır.'' 
     
     ''HÜKÜMET, TÜRK MİLLETİ'NDEN ÖZÜR DİLEMELİ'' 
     Bahçeli, hükümetin Kuzey Irak'ta yaşanan gelişme karşısında ortaya koyduğu tavrın, en az Amerikan işgal kuvvetlerininki kadar ''çirkin ve düşündürücü'' olduğunu savundu. 
     Devlet Bahçeli, ''Teslimiyetçilik ve art niyet iktidarın başını o kadar döndürmüş olacak ki, sık sık Türkiye Cumhuriyeti olduklarını bile unutabilmektedir'' diye konuştu. 
     Amerikan yönetimi karşısında ''eğilip büzülmeyi'', AB yönetiminin ''siyasi taşeronu'' olmayı benimseyen AK Parti zihniyetinin, Türkiye'nin onuru ve çıkarları söz konusu olunca kılını bile kıpırdatmadığını öne süren Bahçeli, iktidarın, Irak'taki krizi sıradan bir olay gibi geçiştirmeye çalıştığını belirtti. 
     Hükümetin, Türkiye'yi daha fazla sıkıntıya sokmamak için Amerikan yönetimini bir an önce şiddetle kınaması gerektiğini kaydeden Bahçeli, ''Hükümet, Türk Milleti'ne verdikleri çelişkili ve yanlış bilgilerden ve sergiledikleri duyarsızlıktan dolayı özür dilemelidir. AK Parti iktidarı, artık ayağını denk almalı, haddini iyi bilmelidir'' dedi. 
     
</TEXT>
</DOC>
