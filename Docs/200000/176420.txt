<DOC>
<DOCNO> 176420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/yersen.html </URL>
<DATE> 2003/08/18/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Gençler kayboldu 
</HEADLINE>
<TEXT>

   
   Gençlerbirliği savunması geçen yıl da bu alışıldık hataları yapıyor, ancak takım yediği her golün bir fazlasını atarak, hem göze hoş gelen futbol, hem de galibiyet ile bu açıkları telafi ediyordu. Bu kez görüntü çok farklı. Ligin ilk iki maçındaki tablo Kırmızı - Siyahlı ekip için gelecekte yaşanacak önemli tehlikelerin bir göstergesi. 
   Dün geceki tartışmalı pozisyonlar ve hakem hatalarını bir kenara bırakalım. Geçen sezon aynı dönemde yaşadığı pozisyon zenginliği ile ligin yükselen değeri unvanını alan Gençlerbirliği, Elazığ ve Diyarbakır maçlarında aynı performansı sergileyemedi. Gol canavarı o takım gitti, cezaalanı içinde etkisiz, pısırık, üretkenliğini yitirmiş bir ekip geldi. Sürpriz golcüler de ortaya çıkmayınca bütün umut ve yük Youla'nın üzerine kaldı. 
   Diyarbakırspor karşısında daha ilk üç dakikada hücuma çıkarken baskı karşısında kaptırılan iki top ev sahibi takım için kaçırılmaması gereken çok önemli pozisyonlardı. Buna 15. dakika dolarken iki stoper Deniz ve El Saka'nın golü engellemek için erken sarı kart görmeleri de eklenince Başkent ekibi savunması iyice sindi. 
   Gençlerbirliği'nin orta alan etkinliği yok denecek kadar azdı. Savunmadan uzun toplarla çıkma sevdası bu alanı işlevsiz kıldı. Oyun boyunca üç isabetli pasın yapılmaması da bunun kanıtıydı. Kanatlarda Flip ve Ali Tandoğan'ın hücuma hiçbir katkısı yoktu. Serkan ve Skoko ise adeta pasifize edilmişlerdi. 
   Yiğidi öldürüp, hakkını vermek lazım. Bu bunaltıcı gecede iyi mücadele eden her iki takımdan daha az hata yapan Diyarbakırspor galibiyeti hak etti. 
   Hakem Kuddusi Müftüoğlu maçın tartışmalı iki pozisyonunda yardımcılarının kurbanı oldu. Bunlardan birinde Mustafa Özkan'ın bize göre nizami golünü iptal ederken, diğeri ve en önemlisi maçın sonucunu belirleyen Murat Hacıoğlu'nun golünde Çetin'in, Ümit'i çekerek etkisiz hale getirip, arkadaşına avantaj sağlamasını görememesi, affedilir cinsten değildi. 
   
      
   
</TEXT>
</DOC>
