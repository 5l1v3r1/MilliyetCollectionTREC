<DOC>
<DOCNO> 173801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur12.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak zirvesine kısa açıklama... 
</HEADLINE>
<TEXT>

     Başbakan Recep Tayyip Erdoğan başkanlığında bugün yapılan toplantıda, Irak ile ilgili son gelişmeler ve Türkiye'nin Irak'taki istikrara katkısı konularında bir ön değerlendirme yapıldığı ve bu değerlendirmelerin devam edeceği bildirildi. 
     Başbakanlık Basın Merkezi'nden yapılan yazılı açıklamada, Erdoğan başkanlığında bu sabah Başbakanlık'ta bir toplantı yapıldığı ve toplantıya Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu, Milli Savunma Bakanı Vecdi Gönül ile Dışişleri Bakanlığı Müsteşarı Uğur Ziyal ve MİT Müsteşarı Şenkal Atasagun'un da katıldığı belirtildi. 
     Açıklamada, ''Toplantıda, Irak ile ilgili son gelişmeler ile Türkiye'nin Irak'taki istikrara katkısı konularında bir ön değerlendirme yapılmıştır. Bu değerlendirmeler devam edecektir'' denildi. 
     
</TEXT>
</DOC>
