<DOC>
<DOCNO> 175676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun21.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın güzel Angelina Jolie'nin en büyük korkusu ne 
</HEADLINE>
<TEXT>

     Amerikalı film yıldızı Angelina Jolie, hayattaki tek korkusunun iyi bir anne olamamak olduğunu söyledi. 
     ''Tomb Raider 2'' adlı yeni filminin tanıtımı için Almanya'nın Münih kentine gelen Jolie, B.Z gazetesine yaptığı açıklamada, ''Tek korkum iyi bir anne olamamak. Bu nedenle kendimi de baskı altında tutuyorum. Zor sahnelerde oynamayı bile seviyorum, ancak dünyanın en iyi annesi olmak daha da zor'' dedi. 
     Film yıldızı olarak gerektiğinden de fazla kazandığını belirten Jolie, ''Hiç kimsenin iyi yaşamak için çok fazla paraya ihtiyacı yok. Çok param olması benim için önemli değil. Bir filme başladığım zaman, kazanacağım parayla okul yaptırabileceğimi ve bazı insanların hayatını değiştirebileceğimi biliyorum. O zaman aldığım para bir anlam kazanıyor'' diye konuştu. 
     Yeniden ne zaman kamera karşısına geçeceğini bilmediğini ifade eden Jolie, ''Şimdilik bir süre oğlumla ilgilenmek, pilotluk brövesi almak ve yabancı ülkeleri gezmek istiyorum'' dedi. 
     Amerikalı film yıldızı Billy Bob Thornton'dan boşanan ve Kamboçya'dan evlat edindiği 2 yaşında Maddox adında bir çocuğu bulunan Jolie, daha da fazla çocuğu evlat edinmek istediğini söyledi. 
     
</TEXT>
</DOC>
