<DOC>
<DOCNO> 159721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko17.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Sudan İş Konseyi anlaşması İstanbul'da imzalandı... 
</HEADLINE>
<TEXT>

     Türkiye-Sudan İş Konseyi kurulmasına yönelik işbirliği anlaşması, İstanbul'da imzalandı. 
     Anlaşmaya, DEİK Yönetim Kurulu Üyesi ve Sudan'ın İstanbul Fahri Başkonsolosu Zeynel Abidin Erdem ile Sudan İşadamları ve İşverenler Federasyonu Genel Sekreteri Mohameld Yousif Elnor imza koydu. 
     İmza töreninde bir konuşma yapan Zeynel Abidin Erdem, Türkiye ve Sudan arasındaki tarihi bağlara işaret ederek, Afrika kıtasında en geniş topraklara sahip bir ülke olarak Sudan'ın özellikle tarım, inşaat ve altyapı, enerji ile sınai üretim alanlarında Türk firmalarına önemli iş olanakları sunduğunu söyledi. 
     Erdem, Sudan'da 730 kilometre uzunluğundaki petrol boru hattına pompa istasyonlarının kurulmasının da Türk firmaları açısından büyük potansiyel teşkil ettiğini kaydetti. 
     Sudan'ın başta şeker üretimi, çimento, tekstil, otomobil montaj sanayii ve gıda alanlarında ortak yatırım olanakları sunduğunu bildiren Erdem, iki ülke arasındaki ticari ve ekonomik ilişkilerin gelişmesi için bir muhabir banka kurulmasının büyük önem taşıdığını vurguladı. 
     Erdem, çok yakın bir zamanda Türkiye'de DEİK, Sudan'da ise Sudan İşadamları ve İşverenler Federasyonu çatısı altında kurulacak olan İş Konseyi'nin, iki ülke arasındaki ticari ve ekonomik ilişkilere büyük ivme kazandıracağını ve gelişmeleri yakından izleyerek iş çevrelerini bilgilendireceğini söyledi. 
     
     İLİŞKİLER OSMANLI'YA DAYANIYOR 
     Sudan İşadamları ve İşverenler Federasyonu Genel Sekreteri Mohameld Yousif Elnor da ilişkilerin Osmanlı'ya dayanmasına karşın henüz istenilen düzeyde olmadığına işaret ederek, ''Biz burada iki ülke arasındaki işbirliğine başlıyoruz. Bu işbirliği aramızdaki sorunları da giderecek. Türk firmalarını Sudan'a davet ediyorum'' diye konuştu. 
     Uluslararası Müteahhitler Birliği Yönetim Kurulu Üyesi Ömer Aydıner ise Sudan'ın önünde çok büyük bir gelecek bulunduğunu ifade ederek, bu gelecekte onlarla el ele olmak ve Sudan'ın yeniden yapılandırılmasında yer almak istediklerini bildirdi. 
     DEİK'ten verilen bilgiye göre, geçen yıl Türkiye'den Sudan'a yapılan ihracat yüzde 2.5 artışla 55.9 milyon dolara çıktı. İthalat ise aynı dönemde 1.3 milyon dolar düzeyinden 12.4 milyon dolara ulaştı. 
     İhracat içinde elektrikli makineler, demir çelik, otomotiv yan sanayi ürünleri, çeşitli gıda maddeleri, kazanlar, plastikler, giyim eşyası, sebze meyve ve kağıt ön planda yer alıyor. Sudan'dan ithalatta ise yağlı tohum ve meyveler, şeker ve şeker ürünleri, ham postlar, sakız, uçucu yağlar ve pamuk ağırlığı oluşturuyor. 
     
</TEXT>
</DOC>
