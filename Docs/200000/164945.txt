<DOC>
<DOCNO> 164945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko28.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom Tüm sözleşmelerinin fiyatlarının birleştirilmesini görüştük 
</HEADLINE>
<TEXT>

     Rusya'nın doğalgaz şirketi Gazprom'un Birinci Başkan Yardımcısı Yuri Komarov, Türkiye ile gaz konusunda yapılmış tüm sözleşmelerin fiyatlarının birleştirilmesi konularını görüştüklerini söyledi. 
     Komarov, düzenlediği basın toplantısında, Türkiye ile tüm hatlardan yapılan gaz transferinin şartlarının revize edilmesini görüştüklerini belirterek, Türkiye ile yapılmış tüm sözleşmelerdeki gaz fiyatlarının birleştirilmesi konusunu değerlendirdiklerini kaydetti. 
     Türkiye'nin alacağı gazın ücretini hizmet veya mal olarak ödemesini istemediklerini söyleyen Komarov, ''Bu imkansız. Gazprom aldığı kredileri döviz olarak ödüyor, hizmet veya mal olarak değil'' diye konuştu. 
     Türkiye ile Mavi Akım projesi çerçevesindeki gaz alımı ve fiyatı konusundaki değişimi görüştüklerini ifade eden Komarov, ''Biz belli değişikler yapmaya hazırız ancak gaz teslim şartlarında çok büyük bir değişiklik olmayacak. Şu anda mevcut durum oldukça zor ama tüm bu sorunlara kabul edilebilir bir çözüm bulmayı ve yasal yolları kullanmaktan uzak durmayı umuyoruz'' dedi. 
     Komarov, Türk yetkililerle bir sonraki görüşmenin Haziran ayının sonlarına doğru olacağını sözlerine ekledi. 
     
</TEXT>
</DOC>
