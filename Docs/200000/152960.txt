<DOC>
<DOCNO> 152960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun26.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Yabancılar karışmadığı zaman sorunlar çözülüyor" 
</HEADLINE>
<TEXT>

     KKTC Cumhurbaşkanı Rauf Denktaş, yabancılar karıştığı için 40 yıldır Kıbrıs'ta hiçbir şeyi halledemediklerini söyledi. 
     Cumhurbaşkanı Denktaş, bir heyeti kabulü sırasında, Avrupa Konseyi'nin Kıbrıs'ta mülkiyet haklarının halledilmesi için Ada'da bir organ oluşturulmasını istediği şeklindeki haberleri hatırlatan bir gazetecinin, ''bunu gerçekçi bulup bulmadığı'' yönündeki sorusuna karşılık, ''Yabancılar karıştığı sürece biz hiçbir şey halledemedik, 40 yıldır. Bıraksınlar biz Rumlarla bunu karşılıklı konuşuruz'' dedi. 
     Mülkiyet konularını Rumlarla karşılıklı konuşmak istediklerini belirten Denktaş, ''Bizim verdiğimiz tapular var. Bizim yasalarımıza göre geçerlidir. Bütün mesele, yapılacak takas ve karşılıklı tazminatlar konusunu halletmektir. Bu konuda zorlukla uğraşırsak, dıştan da yardım isteyebiliriz, ama her işe dışarıdan burun soktukları sürece hiçbir şey halledemedik bugüne kadar. Ama kendi kendi kendimize görüyorsunuz halledebiliyoruz'' diye konuştu. 
     Cumhurbaşkanı Denktaş, Rum yönetimi lideri Tasos Papadopulos ile görüşme talebinde bulunacağını belirterek, Papadopulos ile yüz yüze görüşmek istediğini, bu olmazsa mektuplaşacağını söyledi. 
     Denktaş, Papadopulos ile sınırlarda yaşanan sıkışıklığın açılması için karşılıklı görüşmesinin faydalı olduğunu düşündüğünü kaydetti. 
     Bu arada Cumhurbaşkanı Denktaş, konferenaslar vermek üzere yarın İstanbul'a, oradan Sakarya'ya, sonra da İzmir'e gideceğini, Perşembe veya Cuma günü KKTC'ye döneceğini söyledi. 
     




</TEXT>
</DOC>
