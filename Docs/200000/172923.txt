<DOC>
<DOCNO> 172923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/spo15.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Alpay aşka geldi    ASTON Villa'da takımın başına O'Leary'in getirilmesiyle hayat bulan Alpay, mukavelesini uzatmaya hazır olduğunu açıkladı. İngiliz Guardian Gazetesi'ne konuşan Alpay, 1 yıllık sözleşmesi bulunduğunu hatırlatıp, "O'Leary isterse imza atarım" diye konuştu. 
   
   İsviçre'yi devirdik    7. Avrupa Ümit Erkekler Basketbol Şampiyonası Eleme Grubu'nun ikinci maçında Türkiye, İsviçre'yi 78 - 53 yendi. Ay - Yıldızlı ekibimiz Slovenya'nın Murska Sobotal kentinde yapılan karşılaşmanın ilk yarısını da 34 - 24 önde tamamladı. 
   
   Barcelona'ya Viagra desteği    RÜŞTÜ Reçber'in de formasını giydiği Barcelona, girdiği ekonomik krizden "Viagra" ile kurtulmayı planlıyor. Yıllardır forma reklamı almayan Katalan ekibinin Başkanı Joan Laporta, Almanlar'ın ünlü ilaç şirketi Pfizer'in, Viagra'yı forma reklamında kullanmaları için kendilerine yaklaşık 20 milyon Euro teklif ettiğini açıkladı. Laporta, Viagra'nın reklamını kullanmalarında hiçbir sakınca görmediklerini de belirtti. 
   
   Harun, İTÜ'de    ÜLKERSPOR ile yollarını ayıran tecrübeli basketbolcu Harun Erdenay, Aras İTÜ ile sözleşme imzaladı. Menajer Raşit Akın, Harun ile kadrolarını daha da güçlendirdiklerini söyledi. 
   
   Ali Eren pazarlıkta    BEŞİKTAŞ ile yollarını ayıran Ali Eren, dün Samsunspor Başkanı İsmail Uyanık ile masaya oturdu. Tecrübeli oyuncunun, bugün de Bursaspor ile görüşeceği öğrenildi. Birçok kulüpten transfer teklifi alan Ali Eren'in Alman M'Gladbach ve Kaiserslautern'in de takibinde olduğu bildirildi. 
   
   Gençler yenildi    A Genç Milli Futbol Takımımız özel maçta Romanya'ya 3-2 mağlup oldu. Lüleburgaz'da oynanan karşılaşmada Ay-Yıldızlı ekibimizin gollerini Fatih ve Emrah atarken, misafir takımın sayıları Keseru 2 ve Simon'dan geldi. 
   
   
</TEXT>
</DOC>
