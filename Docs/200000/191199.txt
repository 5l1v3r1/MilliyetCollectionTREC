<DOC>
<DOCNO> 191199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo05.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin 84 milyon dolar borcu var 
</HEADLINE>
<TEXT>

     Fenerbahçe Kulübü Yüksek Divan Kurulu olağan toplantısı yapıldı. 
     Göztepe Semiha Şakir Lisesi Konferans Salonu'nda gerçekleştirilen toplantıda, kulübün 2003 yılının geride kalan 9 aylık dönemdeki hesapları konusunda açıklamalar yapan denetleme kurulu, 2006 yılına dek ödenmesi gereken yaklaşık 84 milyon dolar borç olduğunu bildirdi. 
     Sözleşmeye dayalı borçların 65 milyon 997 bin 595 dolar, şahıs borçlarının ise 26.7 trilyon lira olduğu ve bunun da yaklaşık 18 milyon dolara karşılık geldiği ifade edildi. 
     Denetleme kurulu ayrıca, 2003 yılının geride kalan 9 aylık döneminde gelirin 34 trilyon 938 milyar, giderin ise 36 trilyon 259 milyar lira olarak gerçekleştiğini açıkladı. 
     Yönetim kurulu adına faaliyet raporunu açıklayan kulüp genel sekreteri Vedat Olcay, takımın, teknik direktör Christoph Daum yönetiminde yeniden yapılanma sürecine girdiğini belirterek, "Takımda Daum'un istekleri doğrultusunda gereken yapılacaktır" diye konuştu. 
     
</TEXT>
</DOC>
