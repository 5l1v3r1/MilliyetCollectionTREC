<DOC>
<DOCNO> 177796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/theper.html </URL>
<DATE> 2003/08/24/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Mal ayrılığı sözleşmesi yapın 
</HEADLINE>
<TEXT>

   
   Bir arkadaşım evini inşa ederken maddi sıkıntıya düştü, ben de aldığı krediye kefil oldum, hatta şahsi kredi kullanıp kendisine verdim. Ancak deprem felaketi yaşadık, arkadaşım evlerini satamadı ve bankalarca temerrüde düşürüldük. Her türlü mal varlığım gitti, eşimden boşandım, bir tek emekli maaşım kaldı, ona da haciz kondu. Şimdi eski eşimle tekrar birleşmek gibi bir girişim var. Onun da kendine göre bir iki eşyası var. Şayet evlenirsem onun da malları benim borcuma gider mi 
   M. Ş. - İzmit 
   
   Anlattığınız tam bir dram. Öncelikle SSK emekli maaşı haczedilemez. Bu konuda girişimde bulunsaydınız hiç olmazsa ekmek alacak para bulunurdu. 
   İkincisi bankaların kredi sözleşmeleri sizin bahsettiğiniz dönemlerde önemli hukuki problem yaratacak nitelikteydi. Bir insan bir tek kredi ile böyle batardı, ama sözleşmelerde özellikle kefiller yönünde bitakım eksiklikler bulmak ve kefiller yönünden geçersiz addetmek mümkündü. Ancak bütün bunlar şimdi geçti, siz bugüne bakacaksınız. 
   Eşinizle yeniden evlendiğinizde onun malları ne olacak 
   Biliyorsunuz artık evlilikte sistem değişti. Mal rejimi bir tuhaf. Şayet aksine bir anlaşma yapmazsanız mal rejimi "edinilmiş mallara katılma rejimi." 
   Bu edinilmiş mallara katılma rejiminin ne olduğunu daha aklı başında bir kimse çıkıp da anlatamadı. Orta halli bir izahata bakarsanız evlenme dönemi içinde karı kocanın edindiği mallar ortak. Buna göre bakarsanız karınız ikinci evlenmeden önce mal varlığı edinmiş. Ancak ben bu konuda kafa karıştırmak istemiyorum, zira edinilmiş mallara katılma rejimi, karı kocanın mallarında ortaklığı öngörmüyor. Yukarıda söylediğim kanıt yanlış. Ortaklığın son bulması durumunda malların değerlerini eşitlemeyi öngörüyor. Bu mefhum dahi muallak. Ancak neticeye geleyim. Evlenmekle eşinizin eski malları bankanın olmaz. Ama daha rahat olmak istiyorsanız aranızda mal ayrılığı konusunda bir anlaşma yapıp öyle evlenin, sorunun nereye varacağı belli olmaz. 
   
      
   
</TEXT>
</DOC>
