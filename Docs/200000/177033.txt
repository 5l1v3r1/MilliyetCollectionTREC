<DOC>
<DOCNO> 177033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur10.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karpuz kanserin ilacı gibi... 
</HEADLINE>
<TEXT>

     Yaz mevsiminin vazgeçilmez meyvelerinden karpuzun içerdiği laykopen maddesinin, kansere karşı koruyucu özelliği olduğu bilinen A ve E vitaminlerinden daha etkili olduğu bildirildi. 
     Erciyes Üniversitesi Atatürk Sağlık Yüksekokulu Beslenme ve Diyetetik Bölümü'nde Uzman Diyetisyen Betül Çiçek, karpuzun kansere karşı koruma özelliği olan laykopen maddesi bakımından oldukça zengin bir meyve olduğunu söyledi. 
     Ucuz olmasının yanı sıra her yaştan insan tarafından sevilen bir meyve olan karpuzun bol miktarda tüketilmesini tavsiye ettiklerini belirten Çiçek, şu bilgileri verdi 
     ''Karpuz, kansere karşı koruma özelliği olan laykopen maddesi bakımından oldukça zengin bir meyvedir. Laykopen maddesi antioksiden özelliği nedeniyle serbest radikaller denilen toksinlerin sağlıklı doku ve organlara bağlanmasını engeller. Zararlı toksinlerin doku ve organlara bağlanmasını engelleyen laykopen, doku ve organlara kendisi bağlanarak zararlı maddelere karşı koruma görevi üstlenir. Kanser çeşitlerine yol açan en büyük sebeplerden biri ise doku ve organların zararlı maddelerden hasar görmesidir. Bu zararı önleyen karpuz ise kansere karşı koruma sağlayan en önemli besinlerden biridir. 
     Vücudu kansere karşı en fazla koruduğu bilinen unsurların başında A ve E vitaminleri gelmektedir. Karpuzda bulunan laykopenin kansere karşı koruyuculuğu ise A vitamininden 2 kat, E vitamininden 10 kat daha fazladır.'' 
     
     KARPUZ, KALP KRİZİ RİSKİNİ DE AZALTIYOR 
     Karpuzun besin değeri açısından da oldukça önemli bir meyve olduğunu ifade eden Çiçek, orta boy bir karpuzdan kesilen ince bir dilimin 6.4 gram kanbonhidrat, bir miktar protein ve yağ ile 26 kalori içerdiğini kaydetti. 
     Karpuzun bol miktarda potasyum da içerdiğini bildiren Çiçek, sözlerini şöyle sürdürdü 
     ''Karpuzun içerdiği potasyum, böbreklerin daha iyi çalışmasını sağlar. Daha iyi çalışan böbrekler vücuttan sodyum atılmasını hızlandırır. Bunun sonucunda da vücutta kan basıncı dengelenir, kalp işlevleri düzenlenir ve kalp krizi riski azaltılır. Karpuz, yüksek miktarda su içerdiği ve hazmı kolay olan bir meyve olduğu için de sık tuvalete gidilmesini ve buna bağlı olarak vücuttan atık maddelerin daha sık dışarı atılmasına neden olur.'' 
     
</TEXT>
</DOC>
