<DOC>
<DOCNO> 194227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko10.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı üretici zeytin fiyatlarını "az" buldu 
</HEADLINE>
<TEXT>

     Marmarabirlik Zeytin Tarım ve Satış Kooperatifleri Birliği'nin MARMARABİRLİK dün açıkladığı zeytin alım fiyatlarını Bursalı üretici ''az'', Balıkesirli üretici ''memnuniyet verici'' buldu. 
     Bursa'nın Mudanya İlçe Ziraat Odası Başkanı Ali Doğru, birliğin dün başlayan 2003-2004 zeytin alım kampanyası kapsamında açıklanan barem fiyatların geçen yıla göre yüksek olmadığını, bu yüzden fiyatların yeniden gözden geçirilmesini istediklerini bildirdi. 
     ''Gemlik Tipi'' zeytinin alım fiyatının, geçen yıl 2 milyon lira olan tavan bareminin kilogramda 200 taneye kadar yüzde 15 artışla 2 milyon 300 bin, 850 bin lira olan taban bareminin ise kilogramda 410 taneye kadar yüzde 22.2'lik artışla bir milyon 40 milyon lira olarak belirlendiğini hatırlatan Doğru, bu sezon bölgede çok zeytin olmasına rağmen tanelerin küçük olması nedeniyle üreticilerin tavan fiyattan zeytin satmalarının zor olacağını kaydetti. Doğru, şunları söyledi 
     ''Bu yıl zeytinler önceki yıllara göre ufak. Kiloda 200 değil 210 zeytin bile çıkmaz. Bu nedenle biz üreticiler için taban fiyat önemliydi, taban fiyat bir milyon 200 bin lira olmalıydı. Bölgedeki Ziraat odaları olarak birliğe sunduğumuz fiyat teklifinde tavanın da 2 milyon 400 bin lira olmasını istemiştik. Bu taleplerimiz gözardı edildi. Bu nedenle birlik yöneticilerini aldıkları bu karardan dolayı kınıyoruz. Belirlenen fiyatlardan ürün alımlarına devam edilmesine halinde hakkımızı aramak için yürüyeceğiz.'' Mudanya 150 Sayılı Zeytin Tarım Satış Kooperatifi Başkanı Osman Nuri Doğru da, barem fiyatlarında Balıkesir'in Edincik ve Mürefte gibi yörelerinin zeytini ile Gemlik tipi zeytinin ''aynı kefeye konulduğundan'' yakınarak, ''Üretici ne yazık ki umduğunu bulamadı'' dedi. 
     Zeytin üreticilerinden Hüseyin Korkmaz, zeytinin tavan ve taban fiyatının açıklanandan en az 300 bin lira fazla olması gerektiğini kaydederek, zeytinin tanesinin küçük olması nedeniyle zaten zararda olduklarını, fiyatın da düşük tutulmasıyla iyice çıkmaza gireceklerini savundu. 
     Üretici İzzet Özdoğan da, mantar hastalığı nedeniyle zeytinlerin dibe döküldüğünü, bu nedenle sofralık zeytinden çok yağlımxk zeytin satmak zorunda kalacağını belirterek, ''Yağlık zeytinin fiyatını 650 bin lira olarak belirlemişler. Fabrikalar bile şu anda yağlık zeytine peşin bu parayı veriyor. Kendi kooperatifimiz bizlere sahip çıkacağı yerde 'ne koparırsak kardır' mantığıyla hareket ediyor. bu olay bizi çok üzüyor. Zeytinimi ben de birliğe vermek isterdim ama bu koşullar düşündürüyor'' diye konuştu. 
     Bursalı üreticilerin aksine Balıkesirli üreticilerin fiyatları yeterli bulduğu öne sürüldü. 
     Erdek 162 Sayılı Erdek Zeytin Tarım Kooperatifi Başkanı Recep Eren, MARMARABİRLİK'in açıkladığı zeytin fiyatlarının bölge üreticileri tarafından olumlu karşılandığı söyledi. 
     Fiyatların Türkiye'nin içinde bulunduğu ekonomik durum ele alındığında memnun edici boyutta olduğunu kaydeden Eren, Erdek ve çevresinde 2003-2004 hasat döneminde 7 bin ton zeytin alınmasının hedeflendiğini ifade etti. 
     Kafkas Zeytincilik A.Ş. Yönetim Kurulu Başkanı Mehmet Aslan ise, zeytin fiyatlarının üreticileri sevindirdiğini savunarak, ''Ülkedeki enflasyonun düştüğü bir dönemde birliğin zeytine geçen yıla göre yüzde 15 fazla fiyat vermesi üretici adına sevindirici, ancak bizim adımıza üzücü bir durum. Zira biz de bölgede bu fiyatın altında ürün alamayacağız'' dedi. 
     
</TEXT>
</DOC>
