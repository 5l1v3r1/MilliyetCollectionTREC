<DOC>
<DOCNO> 182857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun05.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak politikasının mimarı Rumsfeld ve Wolfowitz'in suyu ısındı mı 
</HEADLINE>
<TEXT>

     ABD Temsilciler Meclisi'nin muhalefetteki Demokrat Partili üyeleri, George Bush yönetiminin Irak politikasını başarısızlıkla suçlarken, bu politikanın mimarlarının kovulması gerektiğini savunuyor. 
     Temsilciler Meclisi'nde Demokrat Parti lideri California milletvekili Nancy Pelosi ile Pennsyvania milletvekili John Murtha, Irak politikasının mimarlarının kovulmasının, ''dünyaya karşı bir sorumluluk'' olduğunu söylediler. 
     Pelosi ve Murtha düzenledikleri basın toplantısında, Bush'un, Irak'ta savaşın bittiğini ilan ettiği 1 Mayıs tarihinden bu yana Amerikan politikasının, yeniden yapılanmanın çapı ve silahlı muhalefete ilişkin yanlış hesaplar yüzünden yönünü şaşırdığını, bu durumun ABD'ye hem can kaybına, hem de milyarlarca dolara malolduğunu söyledi. 
     Vietnam Savaşı gazisi ve Temsilciler Meclisi Tahsisler Komitesi'nin kıdemli üyesi Murtha, ''genç insanlarımız bu kadar ağır bir bedel öderken, bu bürokratların görevi devam ettirmelerine izin veremeyiz'' dedi. 
     Demokrat Partili milletvekilleri, Cumhuriyetçi Partili Bush yönetiminin, Irak'taki hatalı politikaların sorumlularını işten kovmasının, müttefik ülkelerden destek kazanmayı sağlayacağını ve ABD'nin, Irak'ı yeniden yapılandırmaya kendini adadığı sinyalini vereceğini savundu. Murtha, ''birisi görevden uzaklaştırılıncaya kadar uluslararası toplumu ciddi olduğumuza ikna edebileceğimizi sanmıyorum'' dedi. 
     Her iki milletvekili de, Bush yönetiminin hangi yetkilisinin kovulması gerektiğine ilişkin detaya girmekten kaçındı. İki hafta önce, Temsilciler Meclisi Tahsisler Komitesi üyesi Demokrat Partili Wisconsin milletvekili David Obey, ABD Savunma Bakanı Donald Rumsfeld ve ABD Savunma Bakan yardımcısı Paul Wolfowitz'in görevden alınması gerektiğini, ABD'nin bunun arkasından Irak'ta tutarlı bir politika izleyebileceğini söylemişti. 
     Murtha, özellikle savunma konularında partisinin en saygı duyulan üyeleri arasında yer alıyor ve özellikle askeri konularda Cumhuriyetçi Partililerle işbirliğine yanaşıyor. Murtha'nın çıkışının, Başkan Bush'u Irak konusunda eleştirmek için diğer Demokrat Partililer'e de cesaret vermesi bekleniyor. 
     Bu çıkışlarına karşın Murtha ve Pelosi, Irak'ın yeniden yapılanması ve ABD askeri operasyonları için Bush'un kongreden talep ettiği 87 milyar dolarlık ek yardımın ise çok çabuk kabul edilmesine destek verdi. Ancak ikili, yönetimin, bu yıl başlarında Irak savaşı ve terörizme karşı savaş için kongrenin verdiği 62 milyar doların nasıl harcandığına ilişkin detayları açıklaması gerektiğini de savundu. 
     

     
</TEXT>
</DOC>
