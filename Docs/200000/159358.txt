<DOC>
<DOCNO> 159358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/guncel/gun10.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen uçağı NATO kiralamış 
</HEADLINE>
<TEXT>

İspanyol Barış Gücü askerlerinin hayatını kaybettiği Ukrayna uçağını NATO'nun kiraladığı ortaya çıktı 
     MEHMET ÇİFTÇİ İspanya 

     Afganistan'dan dönen Barış Güçü askerlerini taşıyan ve önceki gün Trabzon'da düşen YAK42 tipi Ukrayna uçağını NATO'nun kiraladığı ortaya çıktı. İspanyol halkı, "Askerlerimiz neden kendi uçağımızla getirilmedi" diye tepki gösterirken, İspanyol Savunma Bakanlığı yetkilileri, "Barış Gücü NATO'ya bağlı. Askerlerin taşınmasına da NATO karar verdi" dedi. 
     İspanya'da üç günlük yas ilan edilirken bayraklar yarıya indirildi, önümüzdeki hafta yapılması planlanan zafer bayramları da iptal edildi. Ölen askerler için bugün ya da yarın cenaze töreni düzenlenecek. 
     İspanyol halkı, "Ordu neden kendi uçağını göndermedi Güvenliği sürekli tartışılan Rus yapımı uçaklar kullanılıyor" diyerek isyan etti. Savunma Bakanlığı ise askerlerin Barış Gücü'nde görev yaptıklarını, Ukrayna'dan uçak kiralanmasına da NATO'nun karar verdiğini söyledi. 
     
     'Tek suçlu pilot' 
     İspanya kamuoyunda Ruslar ve Ukraynalılar daha ucuza uçtuğu için Ukrayna'dan uçak kiralandığı yorumları yapıldı. Askeri uzmanlar ise Ukraynalı pilotu tek suçlu olarak ilan etti. Uçağın üç kara kutusu enkazın kuyruk bölümünde bulundu. Cesetlerin belirlenmesi amacıyla DNA testi için doku örneği çalışmaları yapılacak. 
     
     
     

</TEXT>
</DOC>
