<DOC>
<DOCNO> 183361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun26.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Rumların hedefi Türk mallarını ele geçirmek" 
</HEADLINE>
<TEXT>

     KKTC Cumhurbaşkanı Rauf Denktaş, Rumların tarihi süreç içerisinde her zaman Türkleri topraksız bırakmak için uğraştığını ve Türk topraklarının çoğunlukta olduğu köylerin baskıyla Türklerden alındığını, BM Genel Sekreteri Kofi Annan'ın planının da bu felsefenin ürünü olduğunu söyledi. 
     Uzun yıllar KKTC Milli Arşiv'in müdürlüğünü yapan araştırmacı-yazar Mustafa Haşim Altan, ''Kıbrıs Türk Malları'' isimini verdiği 4 ciltlik kitabını Cumhurbaşkanı Denktaş'a takdim etti. Altan, kitabında, adadaki Türk hakimiyetini Osmanlı döneminden ele alarak, Türklere ait toprakların yüzde 45 civarında olduğuna dikkat çekti. 
     Cumhurbaşkanı Denktaş, kabulde yaptığı açıklamada, yazara ve kitabın finansmanını sağlayan vakfa teşekkür ederek, ''Tarih değiştirilemez, gerçekler ortadan kaldırılamaz. Rumların esas siyaseti Türk topraklarını ele geçirmektir'' dedi. 
     Asırlardan beri Rumların Türk topraklarında hakimiyet kurmak için Türk halkına baskı uyguladığını, birçok Türk köyünün bu yolla boşaltıldığını örnekleriyle anlatan Denktaş, Annan Planı'nın da Türkleri topraksız bırakma felsefesine dayandığını vurguladı. 
     Denktaş, ''60-80 bin Rumun Kuzey'e geri dönmesine, geri kalanına da dava açma olanağı sağlayan planın Türkleri topraksız hale getireceğini'' ifade etti ve bu arada Güney'deki Türk mallarının da yerle bir edildiğine veya kamulaştırıldığına dikkat çekti. Denktaş, ''Türkiye'yi adadan atmayı, bizi yüzde 10 toprağa sıkıştırmayı hedefleyen Annan Planı, tam da Rumların oyununu ifade ediyor. Halkımız bunun karşısına duvar gibi dikilmeli'' dedi. 
     Cumhurbaşkanı Denktaş, son zamanlarda Kıbrıs'la ilgili kitaplarda artış olmasından büyük memnuniyet duyduğunu sözlerine ekledi. Kitabın basılmasını finanse eden Ahmet Yesevi Kültür Vakfı yetkilileri de, Kıbrıs'taki Türk mallarıyla ilgili kitabın belgelerden oluştuğunu belirttiler ve kitabı İngilizce'ye çevirerek başta Avrupa olmak üzere dünyaya tanıtacaklarını anlattılar. 
     Maraş ve Larnaka havaalanının bulunduğu toprak parçasıyla ilgili çalışma başlatıldığını belirten vakıf yetkilileri, ''Kıbrıs'ta Kamulaştırma Hareketleri'' isimli ayrı bir kitabın da baskıda olduğunu bildirdi. 
     Araştırmacı-yazar Mustafa Haşim Altan da, adadaki Türk topraklarının oranının yüzde 45'e dayandığını belirtti ve kitabında bunları belgeleriyle açıkladığını söyledi. 
     
</TEXT>
</DOC>
