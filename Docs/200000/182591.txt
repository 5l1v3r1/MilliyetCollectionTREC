<DOC>
<DOCNO> 182591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yasam/yas03.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tenisçi kardeşlerin ablası, çeteci kurbanı 
</HEADLINE>
<TEXT>

   Venus ve Serena Williams'ın "Tenis kariyerimizin oluşmasında büyük payı vardı" dedikleri ablaları Yetunde Price, çete kavgasında can verdi 
      DIŞ HABERLER SERVİSİ 
   
   Tenis dünyasının en başarılı kadın raketleri Venus ve Serena Williams'ın ablaları Yetunde Price, önceki gece Los Angeles'da vurularak öldürüldü. Los Angeles polisi, Price'ı öldürdüğünden şüphelenilen bir kişiyi yakaladı. 
   Tenisçilerin ablası, önceki gece Los Angeles'ın çete kavgalarıyla ünlü banliyösü Compton'da, yanında kimliği açıklanmayan bir kişiyle birlikte, çevredekilerle tartışmaya girdi. Kavgaya dönüşen tartışmanın sonunda silahlar patladı ve Yetunde Price, göğsünden aldığı yaralar nedeniyle hayatını kaybetti. Price'ın, uzun menzilli bir tüfekle öldürüldüğü açıklandı. 
   
   'En acı günümüz' 
   Williams ailesinin eskiden yaşadığı yoksul semtte meydana gelen olayın, çete hesaplaşması yüzünden çıktığı sanılıyor. Los Angeles polisi, olaya ilişkin olarak, 24 yaşındaki Aaron Michael Hammer'ı tutukladı. Williams ailesinden yapılan açıklamada, "Bugün hayatımızın en acı günü" denildi ve 31 yaşındaki üç çocuk annesi Yetunde Price'ın, Venus ve Serena'nın tenis kariyerlerinde önemli rolü olduğu vurgulandı. 
   
   
</TEXT>
</DOC>
