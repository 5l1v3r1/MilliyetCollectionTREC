<DOC>
<DOCNO> 159104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur18.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi'nden Genelkurmay'a eleştiri... 
</HEADLINE>
<TEXT>

     Basın Konseyi Başkanı Oktay Ekşi, Genelkurmay Başkanlığı'nı, akreditasyon ölçütlerini açıklamaya davet etti. 
     Ekşi, ''Genelkurmay Başkanı Orgeneral Hilmi Özkök'ün, Genelkurmay Başkanlığı'na akredite basının Ankara Temsilcileri ile düzenlediği toplantı'' dolayısıyla yaptığı açıklamada, şunları kaydetti 
     ''Sayın Genelkurmay Başkanı'nın, kamuoyunun ilgisini çeken önemli konularda basın aracılığıyla açıklama yapması, demokratik sistemin işleyişinin de bir göstergesidir. Ancak bu bilgilendirme, kamuoyunun serbestçe oluşumunu sağlamayı amaçlamalıdır. Onun da yolu, medyanın objektif kriterlere göre belirlenmiş temsilcilerinin ayrımsız olarak bu toplantılarda bulunmasına olanak verilmesidir. 
     Oysa, bazı meslektaşlarımızın Basın Konseyi'ne yaptığı başvurudan, bugünkü toplantıya Kanal-7, Samanyolu TV, Zaman, Yeni Şafak ve Akit gazeteleri ile 'Dünden Bugüne Tercüman' gazetesi temsilcilerinin çağrılmadığı anlaşılmaktadır. Bu durum, Genelkurmay Başkanlığı'nın akreditasyon konusundaki ölçütlerinin objektif olup olmadığı sorusunu akla getirmektedir. O nedenle, Genelkurmay Başkanlığı'nı, akreditasyon ölçütlerini açıklamaya davet ediyoruz.'' 
     
</TEXT>
</DOC>
