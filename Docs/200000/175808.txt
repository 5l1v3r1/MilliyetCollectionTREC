<DOC>
<DOCNO> 175808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun08.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da pist krizi sona erdi 
</HEADLINE>
<TEXT>

      ANTALYA DHA 

   
   Antalya Uluslararası Havalimanı'nın 2. pistinin tam ortasında kalan ve kamulaştırma sorunu yüzünden boşaltılamayan gecekondu, sonunda yıkıldı. Yetkililer, gecekondunun yıkılmasıyla inşaatın kısa sürede tamamlanacağını ve uçakların 2004'ten itibaren bu pisti kullanacağını kaydetti. Antalya Valisi Alaaddin Yüksel, inşaata hemen başlanacağını belirterek, "Ulaştırma Bakanlığı ile konuyu görüştük. Pist inşaatı en kısa zamanda tamamlanıp hizmete sokulacak" dedi. 
   
   ASLINDA HAZİNE'YE AİT 
   Yapımı beş yıldır süren 3 bin 400 metre uzunluğundaki ikinci pistin açılamaması, yaz aylarında uçak trafiğinin yoğunlaşmasıyla birlikte sorunlara neden oluyordu. Özellikle hafta sonları kontrol kulesi, uçakları havada bekletmek zorunda kalıyordu. Yoğunluk nedeniyle zaman zaman askeri havaalanının pisti de devreye sokuluyordu. Pist inşaatı, 153 metrekarelik iki katlı bir evle 145, 128 ve 46 metrekare büyülüğündeki üç ahırın tahliye edilememesi yüzünden aksamıştı. Rasih ve Ahmet Aydemir'e ait arsa üzerinde yer alan ev ve ahırlar istimlak edilmelerine rağmen yıkılamamıştı. Yetkililer, Aydemir Ailesi'ne ait arazilerin aslında Hazine'ye ait olduğunu hatırlattı. 
   
   
</TEXT>
</DOC>
