<DOC>
<DOCNO> 185676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/siyaset/siy05.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Algan Yeni hukuki olgular gündemde 
</HEADLINE>
<TEXT>

   YSK Başkanı Tufan Algan, "Önemli olan, bu maddi ve hukuki olgulara en uygun hukuki çözümü bulabilmektir. Kamu vicdanını rahatlatan bir ortamı yaratmaya gayret edeceğiz" dedi 
      ANKARA Milliyet 

   
   YSK Başkanı Tufan Algan, Yargıtay'ın kararı için, "Yeni hukuki olgular gündeme geldi. Değerlendireceğiz" dedi. 
   Algan, dün Yargıtay'a girerken sorular üzerine "Bu konudaki siyasi partilerimiz, müracaatlarını yapacaklar. Biz de gerekli değerlendirmeleri yapmaya çalışacağız" açıklamasını yaptı. Yeni hukuki olguları değerlendireceklerini vurgulayan Algan, "Önemli olan bu maddi ve hukuki olgulara en uygun hukuki çözümü bulabilmektir, bu asıldır. Bu bir süreç alacaktır. Bu süre içerisinde hukuka en uygun kararı vermeye, kamu vicdanını rahatlatan bir ortamı yaratmaya gayret edeceğiz" diye konuştu. YSK üyeleri dün öğle saatlerinde kısa süreli bir toplantı yaptı. Algan, Yargıtay'dan gerekçeli kararının bir örneğini istediklerini, karar vermek için yarın bugün akşama kadar başvuruların bitmesini bekleyeceklerini söyledi. Yargıtay'ın DEHAP'ın sahtecilik yaparak sandığa gittiğine ilişkin kararının ardından İP, GP ve üç vatandaş 3 Kasım seçiminin, DYP ise DEHAP'ın oylarının iptali istemiyle YSK'ya başvurdu. 
   
   Karar haftasonuna 
   YSK'nın yapılan başvuruları haftasonu karara bağlayacağı öğrenildi. Bazı kaynaklar, Başkan Tufan Algan'ın Yargıtay kararının kurula ulaşmasından hemen sonra üyeleri toplantıya çağırabileceğini belirtti. 
   
</TEXT>
</DOC>
