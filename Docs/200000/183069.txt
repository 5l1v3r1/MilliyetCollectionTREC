<DOC>
<DOCNO> 183069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yasam/yas01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şantaj görüntüleri Star'a mı satıldı .. 
</HEADLINE>
<TEXT>

   Sultanbeyli Belediye Başkanı Yahya Karakaya'nın özel görüntülerinin yer aldığı kasedin Star TV'ye 1 milyon dolara satıldığı iddia edildi... 
      ERDAL KILINÇ BÜLENT ÖZDEMİR İstanbul 
   
   Saadet Partili Sultanbeyli Belediye Başkanı Yahya Karakaya'nın çok özel görüntülerinin yer aldığı video kasedin, şantajcı Ali Yakup Turanlıoğlu tarafından Star TV'ye 1 milyon dolara satıldığı öne sürüldü. 
   Karakaya'nın ortadan kaybolmasına neden olan kasedin, dört ay önce eski Belediye Başkanı Ali Nabi Koçak'a satılmak istendiği ortaya çıktı. 
   3 Kasım seçiminde Saadet Partisi'nden milletvekili adayı olan ve dün Organize Suçlar Şube Müdürlüğü'nde ifade veren Koçak, olayı doğrularken Milliyet'e şunları söyledi "Murat adıyla bildiğim Turanlıoğlu, dört ay önce evime geldi ve seks kasetlerinin olduğunu söyledi. 'Böyle bir işe kalkışma' dediysem de, 'Bana nasihat değil, para lazım. Star'a 1 milyon dolara sattım, 1.5 verin, size vereyim' dedi. Bende de, partide de para olmadığını söyleyince de gitti" 
   
   'Onu başkan yapmayın' 
   Kasedi görmediği için durumu parti genel merkezine bildirmediğini belirten Koçak, şöyle devam etti "Bu adamın şantajla bizden para sızdırmaya çalıştığını düşündüm. Bunu partiye zarar gelmesin diye örtmeye çalıştım. Tek suçum bu." 
   Koçak, "Belediye başkanlığına yeniden dönmek için kasetleri ortaya çıkardı" iddialarını ise şöyle yanıtladı "Dönmek isteseydim zaten bırakmazdım. Yahya Karakaya'nın belediye başkanı olmasına karşı çıktım. Destek de, oy da vermedim. Ankara'ya gittim, 'Bu adamı belediye başkanı yapmayın' dedim. Kendisine de bu işi yapamayacağını söyledim." 
   
   Son anda vazgeçtim 
   Kaset skandalıyla ilgili ifade veren H.U. 19 da şunları söyledi 
   "Belediye başkanıyla birlikte olursam yüklü para vereceklerini söylediler. Birlikte olduğumuzda kasede çekerek başkandan 100 milyar lira alacaklarını, bana 20 milyar lira vereceklerini belirttiler. Kabul ettim. Aydos Konutları'nda bir eve yerleştim. Bana pahalı elbiseler alarak kuaföre götürdüler. Başkan ilk görüşmemizde benden şüphelendi. Şantaj gibi olayların içinde olup olmadığımı sordu. Beni kimlerin gönderdiğini öğrenmek istedi. Kimseyle ilişkim olmadığını ifade ettim. Beni sürekli telefonla aramaya başladı. Her şey hazırdı, ancak son anda vazgeçerek ailemin yanına döndüm." 
   İfadesi alınan Öznur Şentürk 20 ise Karakaya'yla cenazede tanıştıklarını, özel kalemi Nevfal Abdullah Görücü aracılığıyla cep telefonunu ilettiğini, ayrıca Karakaya'nın zaman zaman kendisine 100 dolar verdiğini öne sürdü. 
   
   
</TEXT>
</DOC>
