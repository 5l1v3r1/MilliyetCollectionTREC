<DOC>
<DOCNO> 181970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur09.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ani hava değişikliklerine dikkat 
</HEADLINE>
<TEXT>

     Sonbaharın gelişiyle birlikte hava sıcaklığında yaşanan ani değişikliklerin, özellikle çocuklarda solunum yolu enfeksiyonuna yakalanma riskini artırdığı bildirildi. 
     Bursa Çocuk Hastanesi Başhekimi İsmail Özcan, A.A muhabirine yaptığı açıklamada, çocukların hava sıcaklıklarındaki değişikliklerden kolayca etkilenebildiğini, anne ve babaların bu konuda dikkatli olmaları gerektiğini söyledi. 
     Sonbahar mevsiminde hava şartlarına her zamankinden çok dikkat edilmesinin önem taşıdığını vurgulayan Özcan, son bir haftada Bursa'da solunum yolu enfeksiyonu vakalarında yaklaşık yüzde 20 artış olduğunu kaydetti. 
     Havadaki ani ısı değişikliklerinin özellikle çocuklar üzerinde olumsuz etki yarattığına dikkat çeken Özcan, ''Anne ve babalar, güneşli havalara aldanarak çocuklarını ince giydirmesinler. Özellikle güneş doğmadan önce ve battıktan sonra dışarıya çıkarılan çocukların, serin havadan korunacak şekilde giydirilmesi gerekiyor'' dedi. 
     Hava değişimlerinin çocukların vücut direncini kırarak, daha çabuk rahatsızlanmalarına neden olduğunu ifade eden Özcan, ''Daha önceden sinüzit, orta kulak iltihabı, zatürree ve bronşit gibi hastalıklar geçirmiş olan çocukların, çok dikkatli korunması gerekir. Çünkü bu rahatsızlıkları geçiren çocukların bünyeleri zayıf olur ve hastalıklar tekrar nüksedebilir'' diye konuştu. Yağmura yakalanan çocukların giysilerinin vakit geçirilmeden değiştirilmesi, daha önce grip aşısı olmuş çocukların da aşılarının yenilenmesinin hastalıktan korunulmasında önemli olduğunu dile getiren Özcan, şunları söyledi 
     ''Aileler tedbirli davranmalı ve çocuklarında ateşli nezle ve grip başlangıcı tesbit ettiklerinde, vakit kaybetmeden doktora başvurmalılar. İlkbahar ve sonbaharda yaşanan ani hava sıcaklığı değişiklikleri, özellikle çocuklarda solunum yolu enfeksiyonuna yakalanma riskini artırıyor. Çocukları hastalıklardan korumak için önlem alınmalı ve bunun yanı sıra bol bol yeşil sebze ve meyve yedirilmeli.'' 
     
</TEXT>
</DOC>
