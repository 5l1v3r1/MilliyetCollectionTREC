<DOC>
<DOCNO> 180576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur25.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul kıyafetleri el yakıyor... 
</HEADLINE>
<TEXT>

     Yeni eğitim-öğretim döneminin başlamasına az bir süre kala, okul kıyafetlerinin fiyatları el yakıyor. Bir lise öğrencisinin kıyafeti ortalama 100 milyon liraya malolurken, ilköğretim öğrencisinin kıyafeti ise 70 milyon lirayı buluyor. 
     Yaz tatilinin sonuna yaklaşılırken, öğrenciler tekrar okula başlamanın heyecanını, aileler ise çocuklarına yeni kıyafet almanın sıkıntısını yaşıyor. 15 Eylül'de başlayacak 2003-2004 eğitim-öğretim dönemi öncesi, giyim mağazaları, pazarlar, okul kıyafeti almaya çıkan vatandaşlarla adeta dolup taşıyor. 
     Alışverişlerini mağazalardan yapmayı tercih eden aileler, bir lise öğrencisi için ceket, pantolon, gömlek, kravat, çorap ve çantadan oluşan takım için ortalama 100 milyon lira ödüyor. İlköğretim öğrencileri için ise önlük, yaka, çorap ve çantadan oluşan paketin maliyeti 70 milyon lirayı buluyor. 
     Mağazaları pahalı bularak, pazardan alışverişi tercih eden vatandaşlar ise 20 ile 65 milyon lirayı gözden çıkarmak zorunda. 
     Okul kıyafetleri, çarşı ve pazardaki dükkanlarda lise öğrencileri için 40 ile 65 milyon, ilköğretim öğrencileri için ise 20 ile 30 milyon lira arasında satılıyor. 
     Satıcılar, vatandaşların okul kıyafetlerinde, estetik görünümden çok, sağlam ürünleri tercih ettiklerini söylediler. 
     Ailelerin, en uygun fiyata en iyi ürünü almak için yoğun çaba harcadığını dile getiren satıcılar,''Aileler, Birkaç yıl giyer, sonra da kardeşine ya da bir başka yakın akrabaya kalır düşüncesiyle, ucuz ama kumaş ve dikim kalitesi iyi kıyafetleri almaya çalışıyor'' dediler. 
     Çocukları için kıyafet alışverişine çıkan veliler ise pahalılıktan şikayetçi. Okul kıyafetlerinin geçen yıla göre yüzde 50 oranında zamlandığını ifade eden veliler, ''Okul kıyafetlerinin fiyatı el yakıyor'' diyerek, tepkilerini dile getirdiler. 
     
</TEXT>
</DOC>
