<DOC>
<DOCNO> 187306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo12.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ligi bir kenara bıraktı, Villareal'e hazırlanıyor... 
</HEADLINE>
<TEXT>

     Birinci Süper Futbol Ligi'nde Ankaragücü'nü 3-0 yenerek moral bulan Trabzonspor'da, gözler UEFA Kupası 1. tur rövanş maçında Villarreal ile yapılacak karşılaşmaya çevrildi. 
     Teknik direktör Samet Aybaba, ligde her takımın çalkantılı dönemler yaşayabileceğini belirterek, ''Beşiktaş yenilgisi, 4 maçlık galibiyet serisinin ardından yaşanan bir yenilgiydi. Farklı mağlubiyet biraz etkiledi. Ancak geçen sezonun aynı döneminden 6 puan daha fazla puan aldık. Şimdi ligi bir kenara bıraktık. Villarreal maçını düşünüyoruz ve futbolcuları da bu maça konsantre etmeye çalışıyoruz'' dedi. 
     Aybaba, genel kurul öncesi başkanlığa adaylığını açıklayanların Ocak ayında takıma takviye yapacakları yönündeki açıklamalarıyla ilgili olarak da, şöyle konuştu 
     ''Genel kurul bizim dışımızdaki bir gelişme. Biz işimize bakıyoruz. Trabzonspor başkanı kim olursa olsun, ona saygı duyacağız. Sorunlarımızı anlatacağız. Onlarda kulübün imkanları doğrultusunda, başkan ve yönetimin bakışı açısıyla bu sorunlara yaklaşacaklar. Bütün takımların, Ocak ayında transfer yapacaklarını okuyoruz. Biz de 8-9 haftayı değerlendirip, eksikliklerimize göre Ocak ayında oyuncu bakacağız.'' Aybaba, başkan adaylarının teknik heyet konusunda kendisiyle devam etmesi yönündeki açıklamalarıyla ilgili görüşlerden memnunluk duyduğunu da ifade ederek, ''Çok mutlu oldum. Böyle şeyler bize şevk veriyor. Güzel şeyler bunlar. Böyle olunca da takıma yansıyor. Kendilerine teşekkür ediyorum'' diye konuştu. 
     
     YABANCI KATKISI 
     Aybaba, ligin ilk 8 haftalık bölümünde yabancı oyunculara katkısının pek fazla olmadığını söyledi. 
     Bir takımda, alınan sonuçlara göre teknik adam, yerli ve yabancı ayrımı yapılmadan yaptırımlar uygulandığını da kaydeden Aybaba, ''Yabancılardan verim aldığımız da var almadığımız da var. Ancak şu ana kadar yabancı oyuncuların bize büyük bir katkısı olmadı. İlk yarının kalan bölümünde de bu oyuncuların performansını bir kez daha değerlendireceğiz'' diye konuştu. 
     
     İNGİLTERE MAÇI 
     Aybaba, A Milli Futbol Takımı'nın İngiltere maçını kazanacağını düşündüğünü söyledi. 
     Türk futbolunun parlayan bir değer olduğunu da kaydeden Aybaba, şöyle konuştu 
     ''İyi oynuyoruz ve iyi bir takım olduk. Oyuncuların, teknik heyetin hepsinin kalitesi yükseldi. Türk futbolununun inanılmaz bir çıkışı var. Bir kırılma noksatı olmalı. Geçen maçta da milli takım çok iyi oynadı. Bu kez kazacağımızı düşünüyoruz. Artık Grup 1. olarak Avrupa Şampiyonası'na katılmamız lazım.'' 
     
</TEXT>
</DOC>
