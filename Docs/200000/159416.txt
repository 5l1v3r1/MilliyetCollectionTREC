<DOC>
<DOCNO> 159416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yazar/gureli.html </URL>
<DATE> 2003/05/28/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Yetim ilçelerin uyanışı 
</HEADLINE>
<TEXT>

     Kaleköy Köprüsü'nün korkuluğuna yaslanmış, Erbaa Ovası'na güneşin inişini biraz şükranla, biraz utançla seyrediyoruz. Toprağa, güneşe ve suya şükranla bunları berekete dönüştüremediğimiz için utanarak. 
     Erbaa Belediye Başkanı Ahmet Yenihan "Bu vadide il merkezi yok. Yetim ilçelerdik biz. Eskiden tek belediye olarak yapamadığımız şeyleri, şimdi bir araya gelince yapacağımızı gördük. Bu projeyle kimliğimizi bulduk, gücümüze inandık" diyor. 
     Proje dediği, geçen hafta anlattığımız, Kelkit Havzası'ndaki "yetimleri" kendi güçleriyle ÇEKÜL'ün önderliğinde kamu, özel sektör ve üniversitelerin katılımıyla kalkındırma projesi. 
     Erbaa'nın komşusu Niksar'ın Belediye Başkanı Duran Ünverdi de benzer şeyleri söylüyor 
     "ÇEKÜL'ün projesi bize ışık tuttu. Bu gelmeler gitmeler, toplantılar ufkumuzu genişletti bilgimiz görgümüz artı. Dayanışma ve işbirliğinin bilincine vardık. Yeter ki, devlet bürokrasisi bize kolaylık göstersin." 
     Somut bir örnek Erbaa ve Niksar belediyeleri, katı ve sıvı atıkları değerlendirecek tesisi, ayrı ayrı değil, ortaklaşa kurmak istiyor. Devletten bekledikleri ise, maddi yardım değil, sadece bürokratik kolaylık. 
     Yıllarca varlık içinde yokluk çekildi. Kelkit Platformu toplantısında ÇEKÜL Başkanı Prof. Metin Sözen'in koyduğu teşhis doğru 
     "Toplumlar zaman zaman büyük yanlışlar yapmadan doğruları bulmakta zorlanıyor. Sorun bütçe sorunu değil. Sorun yerelin ve halkın gücünü bilme sorunu. Sorun ortak aklın sorunu. Üniversitede çocuklar bu coğrafyayı bilmeden okuyup gidiyorlarsa o üniversitede soru işareti var demektir." 
     Kelkit Havzası'nda Tokat Gaziosmanpaşa ve Sivas Cumhuriyet üniversiteleri bu "ortak akıl"ın içinde. Gaziosmanpaşa Rektörü Prof. Dr. Ferit Koçoğlu üniversitelerin içinde bulunmadığı hareketin başarılı olamayacağını vurgulayarak, ellerindeki araştırma fonlarıyla Anadolu'daki kültürel ve ekonomik "hazinenin" ülkeye yararlı hale getirilmesine katkı sağlayacaklarını söylüyor. 
     İyi şeyler oluyor. Tarihi Kentler Birliği'nin hafta sonunda gerçekleşecek Uluslararası Bursa Buluşması da bu adımlardan biri. 
     
Bir şiir      On yedi yıl önce bugün yitirdiğimiz Edip Cansever'i dizeleriyle anıyoruz 
     "Sevda bir ateş buldu sende, eğilip öptüm seni Artık kimse denizi bilmiyor. Dirseklerini masaya koyuşundan belli Gelip geçen bir günü bitirmek istemediğin Sevda bir umut buldu sende." 
     
     

</TEXT>
</DOC>
