<DOC>
<DOCNO> 155465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/eko08.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İş güvencesi 2.8 milyon kişiyi kapsayacak' 
</HEADLINE>
<TEXT>

     ANKARA Mİlliyet 

     Çalışma ve Sosyal Güvenlik Bakanı Murat Başesgioğlu, çalışanların kazanılmış haklarının elinden alınmasına razı olmayacaklarını belirterek, "İş yasası tasarısı ile iş güvencesinin çöpe atıldığı" iddialarının gerçek olmadığını söyledi. Başesgioğlu, TBMM Genel Kurulu'nda iş yasası tasarısı görüşmeleri sürerken eleştirilere yanıt verdi. İş güvencesinin geçmiş dönemlerdeki gibi ertelenerek değil, samimi bir şekilde olması gereken yerde düzenlendiğini anlatan Başesgioğlu, tasarı yasalaşırsa 2 milyon 800 bin işçinin iş güvencesi kapsamına gireceğini kaydetti. 
     CHP'nin hükümete yönelik sert eleştirileri ve engelleme girişimleri TBMM Genel Kurulu'nda zaman zaman tansiyonun yükselmesine neden oldu. Tasarının 32. maddesinden itibaren başlayan çalışma CHP'nin engelleme girişimi çerçevesinde her madde üzerinde söz alıp önerge vermesi nedeniyle güçlükle ilerledi. 
     
     'Hitler'i de halk seçti' 
     CHP Milletvekili Enver Öktem'in, iş yasasıyla ilgili, "Emir büyük yerden geldi" sözlerine AKP'den tepki geldi. AKP Grup Başkanvekili Eyüp Fatsa, "AKP bir halk hareketidir, o egemen güçlere karşı halkın bir başkaldırısıdır" dedi. 
     CHP Milletvekili Orhan Eraslan da, iktidara, "Taşeronluğu yasal hale getiriyorsunuz" dedi. CHP'li Hasan Aydın da iktidarın sık sık "Halkın iradesinden" söz etmesine karşı, "Sizi tenzih ederim ama unutmayın ki tarihte halk çoğunluğu Hitler gibi diktatörleri de işbaşına getirmiştir" dedi. 
     

</TEXT>
</DOC>
