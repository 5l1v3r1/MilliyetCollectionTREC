<DOC>
<DOCNO> 199816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo31.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Cezayla ilgili G.Antep maçından sonra konuşacağım 
</HEADLINE>
<TEXT>

     Trabzonspor Teknik Direktörü Samet Aybaba, futbolda Dünya Şampiyonu olan Trabzon Lisesi'ni ziyaret ederek, buradaki panele katıldı. 
     Samet Aybaba panelde, Trabzon Lisesi'nin büyük bir başarıya imza attığını belirterek, ''Bizim ziyaretimiz sizi mutlu etmiştir ancak biz sizi ziyaret etmekten dolayı daha büyük mutluluk duyuyoruz. Dünya Şampiyonu bir takımın yanına geldik. Umarım bu çizginizi sürdürürsünüz. Çünkü ülke futbolunun size ihtiyacı var'' dedi. 
     Aybaba, ''Trabzonspor'dan istifa edeceğiniz söyleniyor, bu konuda neler söyleyeceksiniz '' biçimindeki bir soruya da, ''Bu konuda konuşmak istemiyorum. Zaten bugün telefonları kapadım. Kimseye de bu konuda bir açıklama yapmayacağım'' yanıtını verdi. 
     Trabzonspor'da birlik ve beraberliğin bulunmadığını da savunan Aybaba, ''Trabzonspor'da 3-5 yıl içinde şampiyonluk yaşanabilir. Ancak buna şehir sahip çıkmalı. Şehir olarak inanmak ve destek olmak lazım'' dedi. 
     Panelin ardından Aybaba gazetecilere, kendisine verilen 50 milyar liralık para cezasıyla ilgili olarak da, ''Şu anda önümüzde Gaziantepspor maçı var. Bu maçtan sonra bir açıklama yapacağım'' diye konuştu. 
     
</TEXT>
</DOC>
