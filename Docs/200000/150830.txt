<DOC>
<DOCNO> 150830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur08.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de internet kullanımı, gelişmiş ülkelerden pahalı 
</HEADLINE>
<TEXT>

     Türkiye'de toplam konutların yüzde 3'ünde internet kullanıldığı bildirildi. 
     Türkiye İşveren Sendikaları Konfederasyonu TİSK tarafından yapılan araştırmaya göre, Türkiye'de kentlerdeki evlerin yüzde 6.9'unda internet bağlantısı bulunurken, ülke genelinde ise konutların yüzde 3'ünde internet bağlantısı mevcut. OECD ülkeleri içinde konutlarda internet kullanımı açısından Meksika Türkiye'nin gerisinde yer alıyor. 
     TİSK araştırmasına göre, Danimarka'da konutların yüzde 59'unda internet bağlantısı bulunurken, ABD'de konutların yüzde 50.5'inde, İngiltere'de ise konutların yüzde 40'ında internet bağlantısı var. 
     Araştırmaya göre, internete 20 saatlik bağlanmanın maliyeti, Ekonomik İşbirliği ve Kalkınma Örgütü OECD üyesi ülkelerde ortalama 56.4 dolar iken, Türkiye'de bu rakam 54.1 dolar düzeyinde bulunuyor. 
     TİSK araştırmasında bilgi ve teknoloji öncüleri olan ülkelerde internete bağlanma maliyetinin ortalama 30-37 dolar arasında bulunduğuna dikkat çekilerek, bilgi atılımı yapması gereken Türkiye'de internet kullanım maliyetinin ucuzlatılması gerektiği kaydedildi. 
     Araştırmada, Türkiye'de bilgi ekonomisini geliştirmek için internet kullanımının özendirilmesi de gerektiği vurgulanarak, ''Türkiye'de, diğer ülkelere göre internet kullanımı düşük, buna karşılık kullanım fiyatı ise teknolojileri gelişmiş ülkelere göre pahalı. Türkiye, en ciddi atılımı yapması ve toplumda internete talep yaratması gereken ülke olarak, internet kullanım maliyetinin düşürülmesi gerekir'' denildi. 
     
     KONUTLARDA İNTERNETE BAĞLANIM ORANI 
     TİSK araştırmasına göre OECD ülkelerindeki konutlarda internete bağlanım oranları şöyle 
     Danimarka Yüzde 59 , ABD Yüzde 50.5 , Kanada Yüzde 48.7 , İsveç Yüzde 48.2 , Hollanda Yüzde 48.2 , İngiltere Yüzde 40 , Finlandiya Yüzde 39,5 , Yeni Zellenda Yüzde 37 , İsviçre Yüzde 36,5 , Japonya Yüzde 35.1 , Avustralya Yüzde 33 , Almanya Yüzde 27 , İrlanda Yüzde 20.4 , Avusturya Yüzde 19 , italya Yüzde 18.8 , Portekiz Yüzde 18 , Fransa Yüzde 17.8 , Belçika Yüzde 13.3 , Türkiye Yüzde 3 , Meksika Yüzde 2,8 . 
     





</TEXT>
</DOC>
