<DOC>
<DOCNO> 150411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun11.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Daily Telegraph "Saddam'ın Afrikalı terör gruplarıyla ilişkisi var" 
</HEADLINE>
<TEXT>

     İngiltere'de yayınlanan The Daily Telegraph gazetesi, Bağdat'ta ele geçirilen Irak istihbaratına ait belgelerin Saddam Hüseyin rejiminin Afrika'daki bazı terör örgütleriyle ilişkisini ortaya koyduğunu öne sürdü. Bu belgelerin, Saddam Hüseyin rejimiyle dini temelde kurulan terör örgütleri arasındaki ilişkiyi ortaya koyan ilk gerçek deliller olduğunu iddia eden gazete, belgelerde terör örgütleriyle Irak istihbaratı arasındaki görüşmelerin ayrıntılarının yer aldığını yazdı. 
     Belgelerde Irak'ın Nairobi Büyükelçiliği görevlilerinden Fallah Hasan El Rubdiye'nin Uganda'da faaliyet gösteren ''Müttefik Demokratik Güçler'' adlı örgütle ilişki içinde bulunduğunun açıkça görüldüğünü belirten Telegraph, bu terör örgütünün diğer bütün Batı karşıtı terör örgütleriyle ilişkileri bulunduğunu hatırlattı. 
     ABD yönetiminin Saddam'ın terörist gruplara destek verdiğine dair iddialara delil bulma çabalarının hep sonuçsuz çıktığını hatırlatan gazete, bu belgelerle delillerin bulunduğunu ifade etti. 
     Haberde, Müttefik Demokratik Güçler'in Irak istihbaratı yönetimine yazdığı bir mektupta uluslararası bir ''mücahitler timi'' kurulması çabalarına dikkat çekildiği belirtildi. ''Terör örgütünün mektubunda amaç ise ABD, İngiltere ve İsrail'e karşı dünya çapında bir cihad başlatmak olarak açıklanıyor'' denilen haberde, Nisan 2001 tarihli mektubun imza bölümünde ise Müttefik Demokratik Güçler adlı terör örgütünün ''diplomasi şefi'' olarak Bekkah Abdunnasır'ın adının bulunduğu belirtildi. 
     Abdunnasır'ın Bağdat'ta eğitim görmesi için örgüte üye gençleri Irak'a göndermeyi teklif ettiği ve Bağdat'ta bulunan ''Uluslararası Cihad Savaşçıları Ağı'' adlı eğitim merkezinden söz ettiğini de kaydeden Telegraph, böyle bir merkezin varlığının bilinmediğine işaret etti. 
     Telegraph, belgeleri nasıl ele geçirdiğini anlatırken de Bağdat'taki Irak istihbaratına ait binanın ABD askerleri tarafından ''baştan savma'' korunduğunu, bundan yararlanarak binaya girebildiklerini yazdı. Telegraph, binaya bombalardan açılan delikleri kullanarak girdiklerini ve belgeleri ele geçirdiklerini belirtti. 
     





</TEXT>
</DOC>
