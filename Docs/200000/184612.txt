<DOC>
<DOCNO> 184612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo26.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'a lisede döner partisi... 
</HEADLINE>
<TEXT>

     Özel Denizlispor Lisesi'ni ziyaret eden Denizlisporlu futbolcular, öğrencilerle birlikte ekmek arası döner yedi. 
     Denizlispor Kulübü Yönetim Kurulu, Malatyaspor maçı öncesi futbolculara moral verdi. Yönetim kurulu üyeleri ile teknik heyet ve futbolcular, lise bahçesinde düzenlenen döner partisinde buluştu. 
     Denizlispor kafilesini çiçeklerle karşılayan öğrenciler, futbolcularla sohbet etti, onlara merak ettikleri konularda sorular yöneltti. 
     En çok ilgi çeken futbolcuların başında ise kaleci Süleymanou geldi. Küçük öğrenciler, Süleymanou'ya ''Kaç yaşındasın Siz ne türlü yemekler yiyorsunuz '' biçiminde sorular yöneltti. 
     Oyuncu ve öğrencilerin başarıları için bu tür aktivitelerin süreceğini belirten Denizlispor Kulübü Başkanı Zafer Katrancı, ''Futbolcularımız, Özel Denizlispor Lisesi başta olmak üzere, zaman zaman değişik okulları ziyaret edecekler. Biz, Denizli halkıyla bütünleşmek istiyoruz'' dedi. 
     Malatyaspor maçına da değinen Katrancı, ''Rakibimizi UEFA Kupası maçında televizyondan seyrettim. Kendi evimizde Malatyaspor'u çok rahat yeneceğimize inanıyorum. Bursaspor'u 4-0 mağlup ettiğimiz gibi, Malatyaspor'u da farklı skorla yeneceğiz'' diye konuştu. 
     
</TEXT>
</DOC>
