<DOC>
<DOCNO> 163330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo01.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü ilk işareti verdi... 
</HEADLINE>
<TEXT>

     2002 Dünya Kupası'nda üçüncü olan A Milli Futbol Takımı oyuncularına, A lisans antrenör diplomaları verildi. 
     Polat Renaissance Otel'de düzenlenen törende, 2002 Dünya Kupası'nda görev alan milli futbolculara A lisans antrenör diploması, milli takımın teknik heyetine, diğer görevlilere ve Futbol Federasyonu'na uzun yıllar hizmet eden çalışanlara da hizmet beratı verildi. 
     
     SADECE İKİ FENERBAHÇELİ... 

     Ödül töreninde, Rüştü, Fatih, Selçuk, İbrahim Toraman, Servet, Hüseyin ve Tuncay bir masada otururken, Fatih esprileriyle masanın neşe kaynağı oldu. 
     Bir ara, ''Fenerbahçelilerin bulunduğu masaya oturdunuz'' şeklindeki bir söze Rüştü, Tuncay ve Fatih'i göstererek, ''Sadece 2 Fenerbahçeli var'' dedi. 
     Tuncay ise basını kastederek, ''Abi sen bunlara tiyoyu verdin'' diye konuştu. 
     Fatih ise ''Ne 2 Fenerbahçelisi Bunlar da Fenerbahçeli'' diyerek İbrahim Toraman ve Selçuk'u gösterdi. 
     Genç Tuncay da Servet ve Hüseyin'i de katarak, ''Bunların hepsi Fenerbahçeli'' dedi. 
     
     MİLLİLER ANTRENÖR OLDU 

     Törende bir konuşma yapan Futbol Federasyonu Başkanı Haluk Ulusoy, 6 yıllık başkanlığı döneminde kendisine destek veren herkese tek tek teşekkür etti. 
     Ulusoy, Milli Takımlar Teknik Direktörü Şenol Güneş'e dönerek, ''Şenol hocam seninle birlikte yola çıktığımızda kimse bize inanmıyordu. Yönetim kurulu bana 'Kimi istiyorsan' onu getir dediklerinde, ben sana öyle inanmıştım ki, Fatih Terim ve Mustafa Denizli'den sonra bir Türk antrenörün gelmesini istedim ve seni getirdim. Ne mutlu bana ki sende karar kıldım. 70 milyon insanımız seninle gurur duyuyor'' dedi. 
     Can Çobanoğlu ve yardımcı antrenör Mehmet Kulaksızoğlu'na teşekkür eden Ulusoy, ''Mehmet, Trabzonludur. Trabzonlular lobisi mi var, deniliyor. Ama yok. Keşke olsaydı'' diye konuştu. 
     Haluk Ulusoy, futbolculara yönelik konuşmasında, hayatının en güzel yıllarını onların arasında geçirdiğini vurgulayarak, ''Bu ülkeyi coşkuyla sokaklara döktünüz. Size ne kadar şey versek azdır'' dedi. 
     2002 Dünya Kupası'nda üçüncü olduklarını dile getiren Ulusoy, şunları söyledi 
     ''Belki birinci olacaktık, ama Allah böyle istedi. Şimdi hedefimiz 2004 Avrupa Şampiyonası'na direkt katılıp, şampiyonluk kupasını Türkiye'ye getirmek. Ülkemiz ve bayrağımız için mücadele eden ve çalışan herkese teşekkür ediyorum. Türk futbolu içinde geçirmiş olduğum yıllara hiç üzülmedim.'' Milli Takımlar Teknik Direktörü Şenol Güneş ise davranışlarıyla kişilere örnek olan futbolcuların bu akşam antrenör olduklarını belirterek, ''Şimdi işleri daha da zor. İnşallah bu kadro 2004 Avrupa Şampiyonası'na ve 2006 Dünya Kupası'na da gider. Başkanımız Ulusoy'a çok teşekkür ediyorum. Türkiye seninle gurur duyuyor'' diye konuştu. 
     Diploma ve ödül töreninde konuşan futbolculardan Hakan Şükür ise aldıkları ödülün ve diplomanın çok anlamlı olduğunu vurgulayarak, ''Şenol Hocama artık meslekdaşız diye espri yaptım. Çok güzel bir ödül. Antrenörlüğü düşünmemiştim, ama şimdi düşünebilirim. Benim için önümüzdeki İngiltere maçının çok büyük önemi var. O maçı düşünüyorum. Maçı kazanıp Avrupa Şampiyonası'na doğrudan katılmak istiyoruz'' diye konuştu. 
     Emre Belözoğlu ise genç yaşta antrenör olduğu için çok mutlu olduğunu, futbolculuk yaşantısındaki başarısını antrenör olarak sürdürmeyi temenni ettiğini ifade etti. 
     
     ÖDÜL TÖRENİ 

     Gecede, futbolculara ödülle birlikte A lisans antrenörlük diplomalarını, başkan Haluk Ulusoy, Futbol Federasyonu Teknik Danışmanı Gündüz Tekin Onay verdi. 
     2002 Dünya Kupası kadrosunda bulunan 26 futbolcuya antrenörlük diploması verilirken, Serhat, Nihat, Tugay, Hakan Ünsal, İlhan Mansız, Cihan, Hasan Şaş, Emre Aşık, Tayfur, Ümit Davala, Mustafa İzzet, Zafer, Metin Aktaş ve Abdullah çeşitli nedenle diploma törenine katılmadılar. 
     Geceye katılan Rüştü ise çocuğu hastalandığı için törenden erken ayrıldı ve ödülünü kendisinin yerine takım arkadaşları aldı. 
     Törende, başkan Haluk Ulusoy'a ödülünü Emre Belözoğlu verirken, futbolcular adına da kaptanlar Bülent Korkmaz ve Hakan Şükür, beraber Ulusoy'a ödül verdiler. 
     Rüştü'ye verilecek olan üzerinde ''Avrupa'nın en iyi kalecisi'' yazan ödülü ise milli kaleci adına Ömer Çatkıç aldı. 
     Gecede ayrıca sponsor temsilcilerine, Merkez Hakem Kurulu Başkanı Bülent Yavuz'un da aralarında bulunduğu Futbol Federasyonu'na 10 ve 20 yıl üzerinde hizmet verenlere ödül verildi. 
     MHK Başkanı Bülent Yavuz, kurula başkan olduğu dönemde makam odasına 4 yıl önce Haluk Ulusoy'un fotoğrafını astı diye kendisini şikayet ettiklerini belirterek, ''Beni şikayet edenler şimdi Ulusoy'un dev posterlerini Türkiye'nin her yerine asıyorlar'' dedi. 
     Bu arada, futbolculardan sonra A Milli Takım teknik heyeti görevlileri, Futbol Federasyonu yönetim kurulu üyelerine de ödül verildi. Tören sonunda şarkıcı Mahsun Kırmızıgül, konser verdi. 
     
</TEXT>
</DOC>
