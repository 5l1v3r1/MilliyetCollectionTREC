<DOC>
<DOCNO> 183154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko24.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Son 4 ayda 5.5 milyar dolar döviz aldık 
</HEADLINE>
<TEXT>

     Merkez Bankası Başkanı Sürayya Serdengeçti, ''Vadeli işlemler piyasaları ve enstrümanları gelişecek ve bu ülkedeki ekonomik birimler tarafından layıkıyla kullanılacaktır'' dedi. Serdengeçti, Mayıs ayından bu yana son 4 ayda Merkez Bankası'nın piyasadan 5.5 milyar dolar döviz aldığını söyledi. 
     Merkez Bankası Başkanı Serdengeçti, Ankara Sanayi Odası'da ASO düzenlenen Ekonomi Zirvesi'ne katıldı. 
     Burada bir konuşma yapan Serdengeçti, uygulanan istikrar programının Türkiye'nin programı olduğunu söyledi. 
     Türkiye'de bazılarının büyümeyle birlikte enflasyonun da düşmesini istediğini, ancak bu ikisinin birarada mümkün olmadığını anlatmaya çalıştıklarını belirten Serdengeçti, enflasyonun yüzde 10'un üzerinde olduğu bir ülkede büyümenin gerçekleşemeyeceğini kaydetti. 
     Enflasyonun büyümeyi kösteklediğini vurgulayan Serdengeçti, bugün bu farklılığın artık anlaşıldığını ifade etti. 
     Merkez Bankası'nın ileriye baktığını belirten, bugün alacağı tedbirlerle ileriyi etkileme şansının bulunduğuna işaret eden Serdengeçti, ''geleceğe bakıp onu görmeye çalışıyoruz'' dedi. 
     Banka'nın kısa vadeli faiz oranlarını düşürüp artırmasıyla, Hazine faizlerinin de düşüp yükselmeyeceğine dikkat çeken Serdengeçti, ''bu iş bu kadar kolay değil'' diye konuştu. 
     
     DÖVİZ VE ENFLASYON 

     Türkiye'de döviz geliri olan kişi ve kurumların döviz yükümlülüğü oluşturmadığını belirten Serdengeçti, Türk Lirası ile çalışan tüccar ve sanayicilerin bankalardan döviz kredisi alıp kısa zamanda bunu kullanmalarını da eleştirdi. 
     Serdengeçti, ''Bu durumda kendi düşen ağlamaz. Kur konusunda size hiç kimsenin hiçbir garantisi yoktur. Bu enstürmanları ve piyasaları kullanmadığımız müddetçe Türk Lirası'nın yabancı paralara karşı değerinin değişmesinden dolayı nedir Altında kalır'' diye konuştu. 
     Süreyya Serdengeçti, sıkı maliye politikalarının büyümeyi kösteklemeyeceğini, aksine destekleyeceğini belirterek, ''Türkiye'de olan da budur'' dedi. 
     Konuşmasında TL'nin değer kazanması konusuna da değinen Serdengeçti, Lira'nın değer kazandığı yegane dönemin son 10 ve 20 yılda bu dönemin olmadığını söyledi. 
     Ancak, 3 ayda eksi enflasyon yaşanmasının tarihte görülmediğini vurgulayan Serdengeçti, bu gerçeğin gözardı edilmemesi gerektiğini ifade etti. 
     Türkiye'de enflasyon konusunda ciddi şekilde mesafe alındığının artık kabul edilmesi gerektiğini de belirten Serdengeçti, reel kurun değerinin ancak uzun vadede bir önem taşıdığını, dalgalı kur rejimi uygulandığında kısa vadede ise reel kurda sadece oynamalar olacağını, başkaca da birşey olmayacağını kaydetti. 
     Cari dengelerin alarm verip vermediğinin kendileri için önemli olduğunu ifade eden Serdengeçti, Merkez Bankası'nın Türk Lirası'nın suni olarak değerli tutması halinde cari dengelerle ilgili endişeleri tamamiyle haklı karşılayacağını vurguladı. 
     
     ''5.5 MİLYAR DOLAR DÖVİZ ALDIK'' 

     Merkez Bankası'nın TL'yi suni olarak değerli tutmadığını, tam tersine piyasadan döviz satın aldığını anlatan Serdengeçti, Mayıs ayından bu yana son 4 ayda Merkez Bankası'nın piyasadan 5.5 milyar dolar döviz aldığını söyledi. 
     Serdengeçti, ''Buna rağmen Merkez Bankası TL'yi suni olarak değerli tutuyor. Başımıza bundan iş gelir demenin bir anlamı yoktur'' diye konuştu. 
     Konuşmasında sıcak paraya da değinen Serdengeçti, son 6-7 ayda Türkiye'deki yerleşiklerin durumundan kaynaklanan bir hareketliliğin mevcut olduğunu kaydetti. 
     Serdengeçti, ''2001 krizinden sonra yerleşiklerin dışarıya çıkardığı paranın önemli bir bölümü son 6-7 ayda Türkiye'ye geri dönmüştür'' dedi. 
     
     VADELİ İŞLEM PİYASALARI- 

     Türkiye'de Lira'nın aşırı değer kaybetmesi halinde rekabet gücünü kaybedeceğine ilişkin yanlış bir görüş bulunduğunu anlatan Serdengeçti, bu durumu eleştirdi. Rekabet gücünün sadece kura bağlı olmadığını, ekonomide istikrar sağlanmadan, hukukun egemenliği sağlanmadan rekabet gücü sıralamasında bir yere gelmenin mümkün olmadığını belirten Serdengeçti, ithalatçı ve ihracatçıları da konuşmasında eleştirdi. 
     Türkiye'de bazılarının ''kurda oynaklık oluyor biz de ilerideki kuru göremiyoruz. Bu da ihracatta zorluklara neden oluyor'' eleştirilerinde bulunduğuna dikkat çeken Serdengeçti, 2001 yılında uyguladıkları para politikasını değiştirerek ihracatçı ve ithalatçıların önündeki riskleri değiştirmeye yönelik çok önemli bir adım attıklarını söyledi. 
     Eskiden işadamlarının önünde kur riskinin bulunmadığını, ancak 30 yıldan bu yana devam eden enflasyon riskinin bulunduğunu belirten Serdengeçti, enflasyonun en önemli risk olduğunu kaydetti. Serdengeçti, ''Bunu sizin önününüzden almaya çalışıyoruz. Kur riskini ortaya getirdik, onu bıraktık'' dedi. 
     Dalgalı kuru uygulayan tek ülkenin Türkiye olmadığını anlatan Serdengeçti, şunları kaydetti 
     ''Vadeli işlemler piyasaları ve enstrümanları gelişecek ve bu ülkede ekonomik birimler tarafından layıkıyla kullanılacaktır... 
     İhracat yapıyorsak 2 ay sonra kurun ne olacağını bilemeyeceğimize göre o zaman vadeli satış yapacağız. 3 ay sonra gelecek olan döviz gelirlerimizi bugünden vadeli olarak satacağız. Bu kurlar bankalar tarafından pekala verilmektedir. İthalatçıysak ve 3 ay sonra ödeyeceğimiz dövizi bugünden 3 ay vadeli olarak satın alacağız. Bunlar için de kurlar ortadadır.'' Serdengeçti, vadeli işlemlerin kullanılmamasının hata olduğunu vurgulayarak, bunu kullanmayanların zaten riski üzerlerine aldıklarını söyledi. 

     
</TEXT>
</DOC>
