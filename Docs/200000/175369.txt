<DOC>
<DOCNO> 175369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/siy05.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürü, Kızılay'dan 130 milyar mesai istedi 
</HEADLINE>
<TEXT>

   Kızılay Genel Müdürü Fatih Evren, sözleşmesi feshedilince fazla mesai için 75 milyar lira, bayramlarda çalıştığı için de 10 milyar lira talep etti 
   AYDIN HASAN Ankara 

   
   17 Ağustos Marmara ve 12 Kasım Düzce depremlerinde Kızılay Genel Müdürü olan Fatih Evren, sözleşmesinin haksız olarak feshedildiği iddiasıyla kurumdan 75 milyar lira fazla mesai ücreti olmak üzere 129 milyar 500 milyon lira alacak talep etti. Bu meblağı avukatının çıkardığını savunan Evren, parayı yine Kızılay'a bağışlayacağını söyledi. 
   Evren, 1996'da Kızılay Genel Müdürü olurken hizmet sözleşmesi 16 Temmuz 2003'te dernek yönetimi tarafından feshedildi. Evren'e, 9 milyar 600 milyon lira kıdem tazminatı, 3 milyar 400 milyon lira ihbar tazminatı ve sözleşmenin feshi nedeniyle 150 iş günlük maaş ödendi. Evren'in görevine Kızılay'ın yeniden yapılandırılması çerçevesinde son verildiği, yılbaşına kadar beklenmemesine de, Irak'a yardım malzemelerinin götürülmesi sırasında yaşanan sıkıntıların neden olduğu belirtildi. Evren ise Avukatı Hulusi Coşkun aracılığıyla Kızılay Genel Başkanlığı'na gönderdiği ihtarnamede kendisine yapılan ödemelerin yanı sıra şu taleplerde bulundu 
   15 milyar lira kıdem tazminatı 9 milyar lira sözleşmenin feshinden kalan 6 aylık ücret 3.5 milyar lira erken fesih nedeniyle lojmanı 6 ay kullanamamaktan doğan taşınma ve taşındığı evde yaptığı kira ödemesi 75 milyar lira fazla mesai 10 milyar lira milli ve dini bayram çalışması 10 milyar lira hafta sonu ve genel tatil çalışması 5 milyar lira ücretli izin alacağı 2 milyar lira ihbar tazminatından alacak. 
   Hukuksuz ve çirkin bir şekilde görevden alındığını savunan Evren, "Görevime iade için mahkemeye başvurdum. Kızılay'dan yasal haklarımın bir bölümü bana verildi. Alacaklarımla ilgili avukatım benim bilgim dışında bir yazı yazmış" dedi. 
   
   
</TEXT>
</DOC>
