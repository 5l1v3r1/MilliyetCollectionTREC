<DOC>
<DOCNO> 191735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/spo01.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İLHAN MANSIZ'A AF 
</HEADLINE>
<TEXT>

      
   ŞAMPİYONLAR Ligi'nde Chelsea maçında gördüğü kırmızı kart nedeniyle yönetimin ağır para cezası ile karşı karşıya kalan İlhan Mansız, Gaziantep'te kendini affettirdi. Tam 12 yıl aradan sonra gelen galibiyette önemli pay sahibi olan yıldız oyuncu konusunda Siyah - Beyazlı yönetimin geri adım atacağı öğrenildi. 
   İKİNCİ Başkan Hüsnü Güreli'nin, İlhan'ın performansındaki artış nedeniyle golcü futbolcuya para cezası verilmemesi yönünde yönetime teklifte bulunacağı belirtildi. Yöneticilerin de yıldız oyuncunun son haftalardaki çizgisinden memnunluk duydukları ve ceza konusunun rafa kalkmasına sıcak baktıkları belirtildi. 
   
   Sinan Engin Maalesef yendik    MENAJER Sinan Engin, Gaziantepspor maçı sonrası yine sözünü sakınmadı. Engin, "Herkes yenilmemizi bekliyordu. Maalesef galip gelerek beklentilere cevap veremedik. Beşiktaş'ın yenilgisini bekleyenlere tavsiyem 2005'i bile gözden çıkarsınlar" diye konuştu. 
   
   Kartal izin yaptı    BEŞİKTAŞ dünü izin yaparak geçirdi. Siyah - Beyazlılar bugün iftardan sonra yapacağı tek idman ile derbi maçının hazırlıklarına başlayacak. Bu arada Ramazan ayı boyunca oyuncuların karşılaşmalardan iki gün öncesine kadar oruç tutmalarına izin verilecek. 
   
   Daniel Pancu yıkıldı    SON haftalardaki futboluyla yoğun eleştiri alan Pancu, kaçırdığı gollere inanamadığını söyledi. Rumen oyuncu, "Hayatımın en şanssız döneminden geçiyorum. Ancak bunları unutmak istiyorum. Galatasaray maçı ile yeni bir döneme gireceğim" diye konuştu. 
   
   100. dernek Bodrum'a    KARTAL'IN 100. derneğini almak için yapılan sayısız başvuru karşısında uzun zamandır sıkıntı yaşayan yönetim sonunda kararını verdi. Yeni derneğin Bodrum'da açılacağı belirtilirken, çarşamba günü yapılacak törene yöneticilerin de katılacağı açıklandı. 
   
   10 takıma bedeller    SİYAH - Beyazlı takımın ligdeki 28 golünün yarısını kaydeden İlhan Mansız ve Ahmed Hassan, 10 takımı geride bıraktı. 7'şer golü bulunan ikili, Gaziantep, A.Sebatspor, Samsunspor, Ankaragücü, Konya, Diyarbakır, Elazığ, Çaykur Rize, Bursa ve Adana'yı solladı. 
   
   En golcü üçüncü lider    BEŞİKTAŞ, Avrupa'nın önde gelen 12 liginin alındığı değerlendirmede, 10 maçta attığı 28 gol ve maç başına 2.80 gol ortalamasıyla, aralarında Juventus, Arsenal ve Monaco'nun da bulunduğu güçlü ekipleri geride bırakarak 3. sırayı aldı. Zirvede 3.1 gol ortalaması ile Belçika'dan Anderlecht bulunuyor. 
   
   
</TEXT>
</DOC>
