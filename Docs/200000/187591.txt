<DOC>
<DOCNO> 187591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur04.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kömür ocağında patlama... Dört madenci öldü... 
</HEADLINE>
<TEXT>

     Zonguldak'ın merkez ilçeye bağlı Kilimli Beldesi'nde, özel kömür ocağında meydana gelen patlamada, 4 işçi öldü, 1 işçi yaralandı. Arkadaşlarını kurtarmak isteyen 3 işçi de ocaktan sızan gazdan zehirlendi. 
     Bölüm Mahallesi'nde, Dursun Yılmaz'a ait Ekin Madencilik Ltd. Ştd'ye ait kömür ocağında, henüz belirlenemeyen nedenle patlama meydana geldi. 
     Ocakta üretim işçisi olarak çalışan Mustafa Yürübaş, Ekrem Kara, Sebahattin Kızıltepe olay yerinde, Emrullah Tarakçı da kaldırıldığı SSK Zonguldak Bölge Hastanesi'nde yaşamını yitirdi. 
     Bu arada, ocağın başka bir bölümünde çalışan ve arkadaşlarına kurtarmak için o bölgeye gelen Enver Hamaratlı, Kemal Karagöz ve Nizamettin Alemdar, ocaktan sızan gazdan zehirlendi, patlama sırasında Ahmet Borazan da yaralandı. 
     Türkiye Taşkömürü Kurumu Kurtarma ekipleri olay yerine gelirken, ocaktan çıkarılanlar ''112 Hızır Acil'' ambulanslarıyla SSK Zonguldak Bölge Hastanesi'ne götürüldü. 
     Patlamanın nedeninin belirlenmesine çalışıldığı, soruşturmanın devam ettiği bildirildi. 
     
</TEXT>
</DOC>
