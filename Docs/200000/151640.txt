<DOC>
<DOCNO> 151640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo01.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Nihat'ın Fenerbahçe'ye gitmesine ben engel oldum" 
</HEADLINE>
<TEXT>

     Beşiktaş Kulübü Başkanı Serdar Bilgili, şampiyonun büyük bir çekişme sonucunda belli olacağını ifade ederek, ''Kalan maçlara bakıldığında, şampiyonluk 3 takım arasında ortada'' dedi. 
     Bilgili, bir televizyon kanalında canlı yayında yaptığı açıklamada, şampiyonluğu Beşiktaş, Galatasaray ve Gençlerbirliği'nin birbirleriyle oynayacağı maçların belirleyeceğini ifade ederek, ''3 takımın da birbiriyle maçı var. Ben bunları derbi görüyorum. Bu karşılaşmaları kazanan şampiyon olur'' diye konuştu. 
     Gençlerbirliği'ni öven ve ''Buldozer'' benzetmesini yapan Bilgili, şunları kaydetti 
     ''Adeta bir buldozer gibi bütün rakiplerini yenerek geliyorlar. Bizim rakibimiz olmalarına rağmen bu hoşuma gidiyor. Gençlerbirliği'nin başarısını Ersun Yanal'a bağlıyorum. Kendisinin büyük kulüplerin başına geçme zamanı geldi.'' Bilgili, sezon sonu itibariyle sözleşme yapacakları hiçbir futbolcularının bulunmadığını anlatarak, ''Profesyonelce düşünüp oyuncularımızla sezon ortasında sözleşme yaptık. Ancak bu oyuncularımıza sözleşme yapmak pozitif etki gerçekleştirmedi. Aksine sadece Pancu'da değil, diğerlerinde de performans düşüşü bizi üzdü. Halbuki tersini bekliyorduk'' dedi. 
     
     ''NİHAT'IN FENERBAHÇE'YE GİTMESİNE ENGEL OLDUM'' 
     Real Sociedad'da çok başarılı bir sezon geçiren Nihat'ın bir önceki sezonda Fenerbahçe'ye gitmesine kendisinin engel olduğunu söyleyen Bilgili, Nihat'ın Türkiye'de kalması halinde bu performansı gösteremeyeceğini vurguladı. 
     Bilgili, ''Bu futbolcu İspanya'ya çok iyi uyum sağladı. Ben kendisinin başarılı olacağını biliyordum. Ancak İspanyolların bu konuda başlangıçta tereddütleri vardı. Fenerbahçe de Nihat'ı almak istedi. Ancak ben müdahale ettim. Bugünlerde de Real Sociedad'ın Başkanı beni sık sık arayarak, bu transfere engel olmamdan dolayı teşekkür ediyor'' diye konuştu. 
     Beşiktaş-Fenerbahçe maçında sahaya bir bıçak atılmasıyla ilgili soru üzerine de Bilgili, ''Maçta gerilim aslında azdı. Galip durumdayken bu olay oldu. Bana göre sahaya bıçak atan Beşiktaş'ın taraftarı değil düşmanıydı. Beşiktaş seyircisi daha sağduyulu olmalı'' yanıtını verdi. 
     Serdar Bilgili, Sergen'in Fenerbahçe'ye attığı golü de överek, usta futbolcunun adeta matematiksel olarak hesaplanmış gibi bir gol attığını söyledi. 
     Geçmişte Rüştü'yü transfer etmek için İstanbul'a getirdiklerini, ancak yapılan sağlık kontrollerinden sonra güvendikleri bir doktorun ''kalça çıkığı var, futbol oynayamaz'' raporu verdiğini açıklayan Bilgili, ''Bu transferi yapmayarak hata yaptık. Rüştü bugün ne kadar iyi bir kaleci olduğunu gösteriyor. Kendisini 1 milyar liraya almamıştık'' dedi. 
     Bilgili, Ahmet Dursun'un medyada ''teşvik primi'' ile ilgili yaptığı açıklamalar hakkında ise ''Eğer böyle bir açıklama yaptıysa bir futbolcu olarak haddini aşmıştır. Ancak Ahmet'in böyle bir şey dediğini zannetmiyorum. Herhalde basına yanlış yansıdı'' diye konuştu. 
     





</TEXT>
</DOC>
