<DOC>
<DOCNO> 193788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko48.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü, işadamlarını hayvancılık alanında yatırıma davet etti 
</HEADLINE>
<TEXT>

     Tarım ve Köyişleri Bakanı Sami Güçlü, işadamlarını hayvancılık ve tohumculuk alanında köylerde yatırım yapmaya davet etti. 
     Müstakil Sanayici ve İşadamları Derneği'nce MÜSİAD verilen iftar yemeğine katılan Güçlü, yaptığı konuşmada, yakın geçmişte tarımın daha fazla ağırlığı olduğunu, ancak siyasi faktörler, sanayi devrimi sonrasında üretim modellerinin değişmesi ve nüfusun kentlerde yoğunlaşmasının ardından tarımın toplam üretim içindeki payının azaldığını kaydetti. 
     Türkiye'de tarımın toplam istihdam ve toplam nüfus içindeki payının ihmal edilmeyecek seviyede olduğunu anlatan Güçlü, buna karşın tarım sektörünün önemli sorunları bulunduğu söyledi. 
     Bu problemleri işletme ölçeklerinin küçüklüğü, yetişmiş insan gücünün azlığı ve sermaye yetersizliği olarak özetleyen Bakan Güçlü, ''Hükümetimiz döneminde tarım sektörünün geçmişten bu yana birikmiş sorunlarının bir anda çözüleceğini ifade etmemiz çok doğru olmaz. Bu, bir kaynak ve o kaynağın kullanımıyla ilgili bir husustur'' dedi. 
     
     ''KENTLİ KESİMİN DİKKATİNİ ÇEKMEK'' 
     Sektöre kaynak aktarımını sağlayabilmek için toplumun her kesiminin tarımla ilişkisinin tekrar kurulması gerektiğine dikkati çeken Güçlü, ''Kentli kesimin dikkatini, ilgisini bu alana çekmek zorundayız. Bu kesimin sorunlarının çözülmemesinin, toplum barışını olumsuz etkileyeceğinin bilinmesi gerekir'' diye konuştu. 
     Bakanlığının üzerinde çalıştıkları projelere de değinen Güçlü, kırsal alana sosyal destek projesi kapsamında, Sosyal Yardımlaşma ve Dayanışmayı Teşvik Fonu'nun desteğiyle kırsal kesimdeki ailelerin üretici durumuna getirilmesinin amaçlandığını aktardı. 
     Güçlü, ''Bin Köye Bin Tarımcı'' projesine ilişkin de bilgi vererek, uygulamanın 45 bin köy bulunan Türkiye'de pilot uygulama olduğunu, başarıya ulaşması durumunda diğer köylerde de uygulanıp üretimde, üretim kalitesinde artış sağlanacağını kaydetti. 
     Bakan Sami Güçlü, tarım sektöründeki insanların örnek müteşebbis olmasının, insanların sektörü terk edip şehirlerde yeni arayışlara girmeleri nedeniyle zor olduğunu da belirterek, işadamlarını köylerde hayvancılık ve tohumculuk alanlarında yatırım yapmaya davet etti. 
     Bu şekilde girişimciliğin de yerleşeceğini anlatan Güçlü, sözünü ettiği alanların, ekonominin diğer faaliyet alanlarından daha az karlı olmadığını ifade etti. 
     
</TEXT>
</DOC>
