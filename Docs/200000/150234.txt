<DOC>
<DOCNO> 150234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo04.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... İsrail Birinci Ligi'nden Türkiye İkinci Ligi'ne... 
</HEADLINE>
<TEXT>

     Bu sezon İsrail Birinci Ligi'ndeki YES Ramat Hasharon takımında oldukça başarılı bir yıl geçiren milli basketbolcu Gülşah Akkaya, şimdi de Türkiye Bayanlar İkinci Ligi'nde Birinci Lig'e TBBL çıkma mücadelesi veren Küçükköy Belediyesi'nin başarısı için ter döküyor. 
     Geçen hafta attığı son saniye basketiyle takımına İsrail Kupası'nı kazandıran Gülşah, ayağının tozuyla geldiği Türkiye'de cumartesi ve pazar günü Kastamonu'da düzenlenen Türkiye Bayanlar Basketbol İkinci Ligi yarı finallerinde Balıkesir Küçükköy Belediyesi formasını giydi. 
     Takımının son 2 maçında oynayan Gülşah Akkaya, Küçükköy Belediyesi'nin final grubuna kalmasını da sağlamış oldu. 
     Konuyla ilgili görüşlerini Basketbol Federasyonu'nun resmi internet sitesi ''tbf.org.tr''ye açıklayan milli basketbolcu, ''Basketbol için her türlü hizmete hazırım'' dedi. 
     Gülşah, bu sezon İsrail'de çok iyi bir sezon geçirdiğini belirterek, şöyle konuştu 
     ''Attığım son saniye basketiyle de İsrail Kupası'nda şampiyonluğa ulaştık. Sezonu bitirdikten sonra Balıkesir Küçükköy Belediyesi yöneticileri bana takımlarına yatırım yapmak istediklerini, Küçükköy Belediyesi'ni TBBL'e çıkarmak istediklerini ifade ettiler. Bana da bu takımda oynayıp oynayamayacağımı sordular. Ben de bu olumlu yaklaşım üzerine teklifi seve seve kabul ettim. Bayan basketboluna yaptıkları hizmet karşısında herşeyi yaparım. Kastamonu'ya giderek takımın 2 maçında oynadım. Finallere kaldık. Ordu'daki finallerde de bir aksilik olmazsa yine takımda yer alacağım. Küçükköy Belediyesi'ni TBBL'ye çıkarmak için elimden geleni yapacağım. Takımımız çok değişik bir takım. Çok fazla Birinci Lig tecrübesi olan oyuncu bulunuyor. Onlarla birlikte elele verip, final maçlarında ilk 2 içinde yer aldıktan sonra Küçükköy Belediyesi'ni TBBL'e çıkarmayı hedefliyoruz''. 
     





</TEXT>
</DOC>
