<DOC>
<DOCNO> 152767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun04.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez'in ''fakir kız'' yalanı ortaya çıktı... 
</HEADLINE>
<TEXT>

     Her fırsatta fakirlik içinde büyüdüğünü dile getiren Jennifer Lopez'in ''varlıklı bir ailenin iyi eğitimli kızı'' olduğu ortaya çıktı. 
     Internetteki ''peoplenews'' sitesinin haberine göre, ''Behind the Behind'' adlı televizyon belgeselinin yapımcıları, güzel yıldızın çocukluğundan bugüne kadar arkadaşları, aile dostları ve okul arkadaşlarıyla görüşerek Lopez'e ''işte hayatınız'' dedi. 
     Belgeselde, New York'un suç olaylarının yoğun olarak yaşandığı Bronx semtinde sıkıntı içinde büyüdüğünü ifade eden Lopez'in her zaman pahalı giysilerle boy gösterdiği ve çok iyi eğitim aldığı belirtildi. 
     Belgesel, Lopez ailesinin yakın dostlarından Henry Palayo'nun ''Jennifer, nereden geldiğini unutan bir Hollywood yıldızı. Bence o, estetik yapılmış bir burundan daha yapay'' şeklindeki sözlerine yer verdi. 
     Lopez'in hiçbir zaman bugün ulaştığı noktaya çok çalışarak gelmediğinin dile getirildiği belgesel, Lopez'in bir dönem birlikte olduğu dans hocası Des Caulderone'u da konuk etti. Caulderone da Lopez'in o zamanlarda da şimdiki gibi insanlara yukarıdan bakan bir davranış tarzına sahip olduğunu söyledi. 
     Jennifer Lopez, geçtiğimiz günlerde basında yer alan bir röportajında da, Türkiye'deki sinemalarda da gösterilen ''Aşk Masalı-Maid in Manhattan'' filmindeki otel hizmetçisi Marisa'nın kendisine çok benzediğini belirtmişti. Lopez, ''İşte bu benim. Her gün trene binmenin, sabah 9'dan akşam 5'e kadar çalışmanın, hayallere sahip olmanın ne olduğunu bilirim'' demişti. 

     
</TEXT>
</DOC>
