<DOC>
<DOCNO> 191703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/guncel/gun01.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün dersimiz klozet 
</HEADLINE>
<TEXT>

   Temiz Tuvalet Kampanyası kapsamında Eruh'a giden OPET ekibi, 6 bin kişiye klozetin nasıl kullanıldığını, ellerin kaç dakika yıkanacağını anlattı 
      SEMRA KARDEŞOĞLU Eruh 
   
   OPET'in üç yıl önce başlattığı ve 750 bin kilometre yol kat ederek 68 ilde 255 bin kişiye ulaştığı Temiz Tuvalet kampanyasının son durağı Siirt'in Eruh ilçesi oldu. Eruh kaymakamı Ozan Balcı'nın daveti üzerine ilçeye gelen OPET ekibi, ilgiyle karşılandı. Halkın yüzde 80'inin tuvalet yoluyla bulaşan hastalıklara yakalandığına dikkat çeken ekip, önlemler hakkında bilgi verdi. Çocuklara, ellerini nasıl yıkayacakları, klozeti kullandıktan sonra sifon çekmeleri gerektiği anlatıldı. 
   
   İlçede klozet yok 
   Kampanyanın başlatılmasına öncülük eden OPET Yönetim Kurulu Üyesi Nurten Öztürk, "İnsanların suya ve sabuna olan ihtiyacın önemini fark etmelerini sağladık. İlçede klozet yok. Ancak bu çocuklar ömürleri boyunca burada yaşamayacak. Gidecekleri yerde klozetle karşılaşacaklar. Elbette bu eğitimin faydasını görecekler" diye konuştu. 
   
   Ağaç altında otururken üzerine inek düştü    Muş'ta, trenin çarptığı inek, 5 metre fırlayarak rayların kenarında oturan Nazmiye Serengil'in üzerine düştü. İneğini otlatmak için dün tren yolu kenarındaki çayıra götüren Serengil, bir ağacın gölgesine oturarak el işi yapmaya başladı. Rayların arasında otlayan inek, süratle gelen trenin çarpmasıyla 5 metre ilerdeki Serengil'in üzerine düştü. Hastaneye kaldırılan Serengil'in kırılan sol ayağı alçıya alındı. 
   
   
   
</TEXT>
</DOC>
