<DOC>
<DOCNO> 154997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/spor/spo05.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TRİBÜNE TEŞVİK PRİMİ 
</HEADLINE>
<TEXT>

Profesyonel Futbol Disiplin Kurulu, Adanaspor maçında sahaya atılan yabancı maddeler nedeniyle yapılan anonsları göz ardı etti, Galatasaray'a para cezası vererek tarihe geçti 
     CEMAL ERSEN 

     Panele rastladı 
     FUTBOL Federasyonu Profesyonel Futbol Disiplin Kurulu, Galatasaray - Adanaspor maçında sahaya atılan yabancı maddeler nedeniyle yapılan 3 ve 4 nolu anonslara rağmen, Sarı - Kırmızılı kulübü saha kapama yerine, 2.5 milyar lira para cezası ile cezalandırdı. Turkcell'in "Futbolda terör" konulu panelinde, başkan ve yöneticilerin çözüm yolu aradıkları saatlerde, adeta tribüne teşvik primi veren Kurul, karar öncesi raporları ve savunmayı incelemeye aldı. 
     
     Raporlar çelişkili 
     KURUL, hakem Bülent Demirlek'in raporu yerine, yabancı maddeleri gözlemlemekten çekinen gözlemciler Murat Ilgaz ile Abdurrahman Arıcı'nın raporlarını değerlendirdi. Galatasaray'ın savunmasını kabul eden PFDK, raporlar arasındaki çelişkiyi öne sürerek, cezanın para ile sınırlı kalmasını kararlaştırdı. Yönetmelikte çirkin tezahüratın cezasının kesin bir dille yer aldığı, yabancı maddenin karşılığının ise esnek olduğu dikkati çekiyor. 
     
     Örneği yok 
     PFDK'nın bu kararı geçmişteki örneklerle de büyük çelişki yarattı. 3 ve 4 nolu anonslardan dolayı daha önce 6 Kasım 2002'deki Fenerbahçe - Galatasaray maçından sonra Fenerbahçe'ye saha kapama, 8 Mart 2003'teki Galatasaray -Fenerbahçe sınavında Cim - Bom'a seyircisiz oynama, 9 Mart 2003'teki Trabzon - Beşiktaş maçında Bordo - Mavililere saha kapama, 15 Aralık 2002'deki Uşak - Karşıyaka sınavında da Uşak'a saha kapama cezaları verilmişti. 
     
     Galatasaray cephesi 
     'Hafifletici unsurlar var' 
     BAŞKAN Özhan Canaydın "Ceza almamızı isteyenlerin dikkatlerinden kaçan çok önemli bir şey var. 4. anonstan sonra olaylar durursa bu hafifletici bir sebep sayılır" dedi. Canaydın "Bize verilen cezada hafifletici sebep 4. anonstan sonra olayların durmasıdır" ifadelerini kullandı. 
     
     'Karara saygılıyız' 
     2. Başkan Ali Dürüst, "Daha önceki seyircisiz oynama cezasında da tepki göstermemiştik. Bu cezaya da saygılıyız" dedi. Özer Saraçoğlu ise kararı normal olarak yorumlayarak "Sahamızın kapanmasını beklemiyorduk. Sadece sahada konuşacağız" dedi. 
     
     Tahkim gündemde 
     YÖNETİM, PFDK'nın kararını sevinçle karşılarken, 2.5 milyarlık para cezasının bugün yapılacak toplantıda masaya yatırılacağı öğrenildi. Sarı - Kırmızılılar'ın parada indirim için Tahkim'e gidip gitmemeyi netleştireceği öğrenildi. 
     
     Beşiktaş cephesi 
     'Kural varsa uygulanır' 
     FUTBOL Komitesi Başkanı Yıldırım Demirören, ortada ayrıcalık olduğunu ve bunun nedenini merak ettiğini dile getirdi. Demirören, "Galatasaray'ın daha önce sahası kapatılmıştı. Cezanın katlamalı olarak gerçekleşmesi gerekirken, 2.5 milyar lirada kalması şaşırtıcı. Kurallar devre dışı bırakılıyor" dedi. 
     
     'Bunun adı kayırmadır' 
     KIVANÇ Oktay, kararın inanılır gibi olmadığını açıkladı. Oktay, "Bunun adı olsa olsa kayırmacılıktır. PFDK'nın kuralları var, uymak zorundalar. Biz şaibe olmasın, dürüstlük olsun istiyoruz. Ancak kararlar bu doğrultuda verilmiyor. Art niyet var" diye konuştu. 
     
     'Rakibimizi kutluyorum' 
     PFDK'NIN cezasına bir tepki de Menajer Sinan Engin'den geldi. Galatasaray'ı tebrik eden Sinan Engin "Helal olsun onlara. Komik ceza. O parayı zahmet edip ödemesinler"dedi. 
     
     Gençler cephesi 
     Yorum yok 
     GENÇLERBİRLİĞİ, saha kapatma cezasının çıkmamasına sessiz kalmayı tercih etti. Başkan İlhan Cavcav, kararla ilgili bir açıklama yapmak istemediğini dile getirdi. 
     
Ödül aldılar      ULUSLARARASI Olimpiyat Komitesi IOC tarafından "Sporda mükemmellik" adıyla verilen geleneksek ödüle Futbol Federasyonu layık görüldü. İcraatlarıyla çok eleştirilen federasyon, bu kararla uluslararası alanda en büyük spor ödülünün sahibi oldu. 
     

</TEXT>
</DOC>
