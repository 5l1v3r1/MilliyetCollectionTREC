<DOC>
<DOCNO> 192556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur30.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, çocukları 'korsan gösteri yaptılar'' diye gözaltına aldı... 
</HEADLINE>
<TEXT>

     TBMM, AB'ye uyum yasaları çıkarttı ancak uygulamada yaşanan aksaklıklar sürüyor. Son örnek İstanbul'dan geldi. Polis, küçük yaştaki çocukları, korsan gösteri yaptıkları iddiasıyla gözaltına alıp 9 saat karakolda tuttu. 
     Aileleri karakolun kapısında endişe içinde beklerken, 9 saatin sonunda yaşları 11'den küçük olanlar serbest bırakıldı. 
     Yaşları 11 ve 13 arasında değişen 5 çocuk ise bugün gönderildikleri İstanbul Çocuk Mahkemeleri Savcılığı'nda serbest bırakıldı. 
     Yenibosna'da dün akşam saatlerinde savaş karşıtı eylem yapıldığı ihbarı üzerine olay yerine giden polis ekipleri, küçük yaştaki çocuklarla karşılaştı. Polis, yaşları küçük olmasına karşın çocukları gözaltına alıp karakola götürdü. 
     Bugün, çocuklardan 11 yaşını doldurmuş olan çocuklar karakolda bir kez daha ifade verdi. Kocasinan Polis Merkezi'ndeki işlemleri tamamlandıktan sonra İstanbul Çocuk Mahkemeleri Savcılığı'na sevk edilen J.B. 11 , H.Y. 11 , S.K. 13 , M.Z.K. 13 ve M.D'nin 14 , Cumhuriyet Savcısı Erhan Koroğlu tarafından ifadeleri alındı. 
     5 çocuk, ifadelerinin alınmasının ardından serbest bırakılarak ailelerine teslim edildi. 
     Basın mensuplarının sorularını yanıtlayan çocuklar, ''söz konusu gösteriye katılmadıklarını'' ileri sürdüler. Bu sırada bazı çocukların zafer işareti yaptığı görüldü. 
     Öte yandan, çocukların, savcılığa, ''2911 sayılı Toplantı ve Gösteri Yürüyüşleri Kanunu'na muhalefet etmek'' ve ''yasadışı örgüt propagandası yapmak'' suçlarından sevk edildikleri öğrenildi. 
     Çocukların savcılığa gönderilebilmeleri için ''yaptıkları eylemin farkında olduklarına'' dair doktor raporu alınması gerektiğinden, bu rapor alınana kadar polis merkezinde misafir edildikleri bildirildi. 
     Bu arada, aynı gösteriye ilişkin polis merkezine götürülen diğer 10 çocuğun ise 11 yaşından küçük olmaları nedeniyle kimlik tespitleri yapıldıktan sonra avukat nezaretinde ailelerine teslim edildikleri kaydedildi. 
     
</TEXT>
</DOC>
