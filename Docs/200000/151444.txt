<DOC>
<DOCNO> 151444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur08.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıskanç eş, karısını 1 saat boyunca evde 25 yerinden bıçakladı 
</HEADLINE>
<TEXT>

     Yalova'da, cinnet getiren uzman çavuş, kendisini aldattığından şüphelendiği hemşire eşini 25 yerinden bıçakladı. Eşinin boğazını kesmeye hazırlanan uzman çavuş, eve gelen polislerin ikna çalışmaları sonucu teslim oldu. 
     Alınan bilgiye göre, İzmit 15. Kolordu Komutanlığı'na bağlı Seymen Askeri Kışlası'nda görev yapan Uzman Çavuş İbrahim D, dün mesai bitimi Yalova'ya geldi. Yalova SSK Yaşar Okuyan Bölge Hastanesi'nde hemşire olarak görev yapan 8 yıllık resmi nikahlı eşi Ümmühan D'yi, bir erkekle sokakta konuşarak yürürken gören İbrahim D, çılgına döndü. 
     Çift arasında sokakta başlayan tartışma, yürüyerek geldikleri Çiftlikköy İlçesi Sahil Mahallesi Manolya Sokak'taki evlerinde daha da büyüdü. Eşinin kendisini aldattığına inanan İbrahim D, gece yarısı evde bulunan ekmek bıçağıyla eşini bıçaklamaya başladı. 
     Kadının çığlıklarına uyanan komşularının ihbarı üzerine olay yerine gelen polis, genç kadını kanlar içinde yatarken, uzman çavuşu da elinde bıçak, eşinin boğazını kesmeye hazırlanırken buldu. Yalova Emniyet Müdür Yardımcısı Yavuz Pancaroğlu'nun uzun süren ikna çalışmaları sonucu, uzman çavuş İbrahim D, bıçağı bırakarak teslim oldu. 
     Eşinin vücudunun değişik yerlerine 25 bıçak darbesi indirdiği belirlenen İbrahim D, ifadesinde, aldatılmayı hazmedemediğini belirterek, ''Eşim benim pazar günü çalıştığımı biliyordu. Ancak işim erken bitti ve Yalova'ya erken döndüm. Onu gördüğümde yanında erkek arkadaşı vardı. Tartışmaya başladık ve bana olmadık hakaretlerde bulundu. Tartışarak eve kadar geldik. Evde dövdüm ve onu öldürmekte kararlıydım. Polisler gelmeseydi onu öldürecektim'' dedi. 
     
     HEMŞİRENİN İFADESİ 

     Eşinin elinden zor kurtulan, 3 yıllık hemşire Ümmühan D, görev yaptığı SSK Yalova Yaşar Okuyan Bölge Hastanesi'nde tedavi altına alındı. 
     Ümmühan D. de ifadesinde, eşi ile severek evlendiğini, Ömer adında 7 yaşında çocuklarının olduğunu anlattı. Kendisinin geçen yıl Diyarbakır Tıp Fakültesi Hastanesi'nden Yalova'ya tayininin çıktığını, eşinin ise uzun uğraşlar sonucu ancak, İzmit'e tayin olabildiğini kaydeden Ümmühan D, şunları söyledi 
     ''Eşim, tayinini yaptıramadığı için bunalıma girmişti. Ancak, sadece bu dönem değil, 8 yıllık evliliğimiz de huzurlu geçmedi. Sık sık tartışıyorduk. Pazar günü de Burdur'daki annemin hesabına para havale ediyordum. Eşim beni erkek arkadaşımla gördü. Bu kişi ile aramızda duygusal bir ilişki yoktu. Bunu anlatmaya çalıştım ama o inanmadı. Evde başımı bacaklarının arasına alarak boynumu ve bacaklarımı bıçakladı. Gece saat 24.00 sularında başlayan bu işkence bir saat sürdü. Sonunda polisler gelip beni eşimin elinden kurtardı. Biraz gecikselerdi, boğazımı kesmeye hazırlanıyordu. Şu an ölmüş de olabilirdim.'' Çiftlikköy İlçe Emniyet Müdürlüğü'nde gözaltında tutulan İbrahim D'nin, bugün adliyeye sevk edileceği bildirildi. 
     
</TEXT>
</DOC>
