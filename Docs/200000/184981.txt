<DOC>
<DOCNO> 184981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo01.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, futboldan memnun... 
</HEADLINE>
<TEXT>

     Birinci Süper Lig'de Galatasaray deplasmanda Adanaspor'u 2-0 yenerken, sarı-kırmızılı ekibin teknik direktörü Fatih Terim, eksik oyuncularına ve sıcak havaya rağmen kazanmayı bildiklerini söyledi. 
     Galatasaray Teknik Direktörü Fatih Terim, bazı futbolcularını riske etmek istemediğini ifade ederek şunları kaydetti 
     ''Adana'ya kazanmak için gelmiştik. Bu gibi maçlarda kaybetmeyi asla düşünemeyiz. Oyunun kontrolü maç boyunca bizdeydi. Pas oranı yüksek ve sürekli rakip kalede gol arayan bizdik. Genç oyunculara sürekli yer vererek onları geleceğe hazırlıyorum. Hücumda dörtlü oynamaktan vazgeçmedik. Bunda da başarılı olduk. Real Sociedad maçı için Hakan Şükür ve Prates gibi oyuncuları risk etmek istemedim. Şampiyonlar Ligi'nde iki maçı da kazanacağımıza inanıyorum.'' Terim, gazeteciler açıklama yaptığı sırada, Adanasporlu bir taraftarın ''Hocam hakemi nasıl buldunuz Geçen hafta hakemlerden yakınıyordunuz'' şeklindeki sorusuna tepki göstererek tartıştı ve taraftarın üzerine yürüdü. 
     
     VURAL ''GALATASARAY HAK ETTİ'' 
     Adanaspor Teknik Direktörü Yılmaz Vural, karşılaşmanın özellikle ilk yarısında iyi oynayamadıklarını, rakiplerinin kendilerine göre daha rahat gol pozisyonu bulduğunu ve haklı bir galibiyet aldığını söyledi. 
     Galatasaray ile aynı sistemde oynadıklarını belirten Vural, şunları belirtti 
     ''Maça iyi konsantre olmuştuk. Ancak, maçın hemen 2. dakikasında köşe atışından gelen bir topla kalemizde gol görünce sporcuların morali ve oyun düzenimiz bozuldu. İlk yarıda sezonun en kötü futbolunu sergiledik. 2. yarıda zaman zaman rakip kaleyi rahatsız ettik. Galatasaray bize göre daha iyi oynadı ve haklı galibiyeti elde etti. Üzüntülüyüz.'' Forma reklamı alamadıkları için, tüm sporcuların fotoğrafını formalara basarak karşılaşmaya çıktıklarını belirten Vural, ''Bağlı olduğumuz kuruluşun konumunu bahane eden kişi ve kurumlar bize forma reklamı vermek istemiyorlar. Başkanım Çağdaş Ergin ve bizlerin forma reklamı almak için başvurmadığı yer kalmadı. Kulüp gerçekten ekonomik darboğazda. Formaya sporcu topluluğunun fotoğrafını koymakla Bize bizden başka kimsenin faydası yok mesajını verdik'' dedi. 
     
</TEXT>
</DOC>
