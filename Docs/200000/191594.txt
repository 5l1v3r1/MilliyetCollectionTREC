<DOC>
<DOCNO> 191594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko23.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların yükselişini uzmanlar nasıl değerlediriyor İşte yorumlar... 
</HEADLINE>
<TEXT>

     Piyasa uzmanları dolardaki yükselişe, bankaların açık pozisyon kapatmalarından Cumhuriyet resepsiyonu tartışmalarından yaşanan tedirginliğe kadar bir dizi neden gösteriyor. 
     Haftanın ilk işlem gününde dolar serbest piyasada ve bankalararası döviz piyasasında 1 milyon 500 bin lira seviyesini aşarken, yükselişin nedenleri konusunda farklı yorumlar yapılıyor. 
     Bu yılın başında 1 milyon 667 bin lira olan doların satış fiyatı, çeşitli iniş ve çıkışların ardından 24 Mart tarihinde en yüksek seviyesi olan 1 milyon 771 bin lirayı gördü. 
     Daha sonra gerileme yönünde bir trend izleyen dolar, 24 Eylül'de yılın en düşük seviyesi olan 1 milyon 3 bin liraya düştü. Aradan geçen 6 aylık dönemde dolardaki gerileme yüzde 23.6 olarak hesaplandı. 
     24 Eylül'den itibaren dolarda dalgalı bir yükseliş trendi izlendi. Ekim ayına 1 milyon 392 bin liradan başlayan dolar, 13 Ekim'de 1 milyon 400 bin lirayı geçti. 
     1 milyon 492 bin liradan geçen haftayı tamamlayan dolar, bugün yükselişini sürdürerek, 12 Mayıs'tan bu yana, bir başka deyişle 5.5 ay sonra ilk kez 1 milyon 500 bin lira seviyesini de aştı. 
     Saat 13.45 itibariyle serbest piyasada oluşan 1 milyon 506 bin liralık fiyatla yapılan hesaba göre, en düşük seviyeyi gördüğü 24 Eylül'den bu yana dolardaki artış, yüzde 11.31 olarak belirlendi. 

     
</TEXT>
</DOC>
