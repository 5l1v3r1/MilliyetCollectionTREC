<DOC>
<DOCNO> 177684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur04.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar artık daha az harcıyor... 
</HEADLINE>
<TEXT>

     Almanya'da, 2002 yılında ortak para birimi Euro'ya geçilmesiyle birlikte başlayan hayat pahalılığı ve ekonomik kriz, Almanların seyahatlerinde daha tutumlu olmaları sonucunu doğurdu. Geçen yıl yurtdışı seyahatine çıkan Almanlar, bir önceki yıla göre yüzde 4,3 oranında daha az para harcadılar. 
     Almanya'nın en ünlü seyahat dergisi FVW Internatıonal'da yer alan bir araştırmada, Alman turistlerin geçen yıl, yurtdışı seyahatlerinde 55 milyar 504 milyon Euro harcadıkları ortaya konuldu. Buna göre, Almanların bir önceki yıla göre yurtdışı seyahat harcamaları yüzde 4,3 oranında azaldı. 
     Araştırmayla, Almanların geçen yıl en fazla İspanya'da harcama yaptığı da saptandı. 
     Araştırmaya göre Almanlar, geçen yıl İspanya'da 7 milyar 223 milyon, İtalya'da 6 milyar 449 milyon, Avusturya'da 6 milyar 14 milyon, Fransa'da ise 4 milyar 18 milyon Euro harcadılar. Tatillerini Türkiye'de geçiren Almanlar Türkiye'ye ise 2 milyar 959 milyon Euro bıraktılar. 
     Almanlar İsviçre'de 2 milyar 732 milyon, ABD'de 2 milyar 609 milyon, Yunanistan'da ise 2 milyar 79 milyon Euro harcadılar. 
     Belek Turizm Yatırımcıları Birliği BETUYAB Yönetim Kurulu Üyesi Yusuf Hacısüleyman, araştırma sonuçlarını A.A muhabirine değerlendirdi. 
     Hacısüleyman, Almanya'da da ekonominin her geçen gün kötüye gittiğini, bu yüzden de Almanların seyahat harcamalarında kısıtlamaya gittiklerini söyledi. 
     Hacısüleyman, Almanların geçen yıl yaptıkları toplam seyahat harcamalarının azalmasına karşılık, Avusturya, Hollanda, Yunanistan ve İngiltere'ye giden Almanların, önceki yıllara göre daha fazla para harcadıklarına dikkati çekti. Almanların Türkiye'deki seyahat harcamalarının geçen yıl, bir önceki yıla göre, yüzde 0.8 oranında düştüğünü belirten Hacısüleyman, İspanya'nın Alman pazarındaki kaybının ise yüzde 6,5'a ulaştığını vurguladı. 
     Araştırmaya göre, Almanların geçen yıl turizm harcamaları, bir önceki yıla göre İtalya'da 3,7, Fransa'da 2,5, İsviçre'de 16,7, ABD'de 12,5, Danimarka'da 9,1 ve Tunus'ta ise 27,7 oranında azaldı. 
     Almanların harcamaları, geçen yıl Avusturya'da yüzde 0,6, Hollanda'da 20,3, Yunanistan'da 12, İngiltere'de ise 34 oranında arttı. 
     
</TEXT>
</DOC>
