<DOC>
<DOCNO> 164975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo16.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Emrah'ın bonservis sorununu çözüyor... 
</HEADLINE>
<TEXT>

     Trabzonspor'un yeni sezon öncesi bugün yapılan sağlık kontrolünde, bonservis sorunu çözülmeyen Emrah Eren yer almadı. 
     Yönetim kurulu üyesi Ekrem İmamoğlu, Emrah'ın Kocaelispor'da alacağının bulunduğunu ve alacakları karşısında serbest kalması isteğinin olduğunu belirtti. 
     İmamoğlu, yönetim kurulu olarak bu sorun için kendilerinin devreye girmediğini ve futbolcunun menajeri Haluk Canatar'ın bu konuda kendilerine söz verdiğini belirterek, ''Menajeri bize bu hafta içinde bu konunun netleşeceğini söyledi. Emrah'ı Gerede kampına dahil edeceğiz. Bu konuda bir sorun yaşayacağımızı sanmıyoruz'' dedi. 
     Emrah'ın menajeri Haluk Canatar'da, futbolcunun Kocaelispor'dan 132 milyar liralık alacağının bulunduğunu belirterek, ''Geçen yılki alacaklarının ödenmediği için sözleşmesinde bulunan madde gereği Futbol Federasyonu'na başvurduk. Futbol Federasyonu bu hafta içinde toplanarak, kararını verecek ve Emrah'ı, kampa yetiştireceğiz'' diye konuştu. 
     
</TEXT>
</DOC>
