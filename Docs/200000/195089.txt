<DOC>
<DOCNO> 195089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo25.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen 69 - Adecco Asvel 44 
</HEADLINE>
<TEXT>

     Efes Pilsen Basketbol Takımı, Erkekler Avrupa Ligi C Grubu'ndaki ikinci maçında, Fransa'nın Adecco Asvel takımını 69-44 yendi. 
     Maça her iki takım da adam adama savunmayla başlarken, iyi savunma yapıp ilk 5'teki tüm oyucularıyla sayılar bulan Efes Pilsen, 5. dakikayı 11-9 önde geçti. Pota altında Kaya ve Prkacin'den verim alamayan lacivert-beyazlılar, Ermal ve Nikolic'in oyuna girmesiyle farkı açmaya başladı. İlk periyot 20-11 Efes Pilsen'in üstünlüğünde geçildi. 
     İkinci periyotta özellikle hücumda sıkıntı yaşayan Efes Pilsen, isabetsiz atışlar yapan rakibi karşısında ribauntlardaki başarısıyla oyunda üstünlüğünü sürdürdü. 15. dakika 26-16 Efes Pilsen üstünlüğüyle geçilirken, ev sahibi ekibi taşıyan isim, bu dakikaya kadar 10 sayı atan Langdon oldu. Kalan sürede oyunda hakimiyeti eline geçiren Efes Pilsen, Granger ve Kerem ile bulduğu basketlerle devreyi 36-18 önde tamamladı. 
     İkinci yarıda etkili oyununu sürdüren Efes Pilsen, farklı skorun rahatlığıyla üst üste basketler buldu. 25. dakikada farkı 21 sayıya kadar 46-25 çıkaran lacivert-beyazlılar, Granger ve Kaya'nın devreye girmesiyle rakibini sahadan sildi ve 3. periyodu 57-32 önde kapadı. 
     Son bölümde Adecco Asvel oyundan kopup basit hatalar yapınca, bunları iyi değerlendiren Efes Pilsen, 32. dakikada farkı 31 sayıya 63-32 çıkardı. Kalan bölümde konsantrasyonu bozulan ve kendini fazla yormayan Efes Pilsen, 35. dakikasını 65-40 önde geçtiği maçı 69-44 kazandı. 
     
</TEXT>
</DOC>
