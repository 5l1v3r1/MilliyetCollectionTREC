<DOC>
<DOCNO> 190827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur24.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de izinsiz gösteriye polis müdahalesi... 
</HEADLINE>
<TEXT>

     Kadıköy'de, slogan atarak pankartla Ankara'ya yürümek isteyen yaklaşık 20 kişiden oluşan gruba polis müdahale etti. Polis, göstericilerin tamamını gözaltına aldı. 
     Kadıköy Haldun Taner Sahnesi önünde toplanan ve kendilerini ''Gençlik Dernekleri Federasyonu Girişimi'' olarak adlandıran 20 kişilik grup, ''Adım adım yürüyoruz. Kasım'da Ankara'dayız'' yazılı pankart açarak basın açıklaması yaptı. 
     Üzerlerinde ''YÖK'e, işgale ve tecride hayır demek için Ankara'ya yürüyoruz'' yazılı bezler taşıyan grup, ''YÖK'ün kaldırılması, yurtların ücretsiz olması, Irak'a müdahalenin sonlandırılması, cezaevlerinde tecridin kaldırılması'' gibi isteklerin sıralandığı basın açıklamasından sonra yürüyüşü başlatmak istedi. 
     Ancak, Ankara'ya yürüyeceklerini söyleyen grup ile polis arasında bir süre tartışma yaşandı. 
     Gruptakilerin yürüyüş yapmakta ısrar etmesi üzerine Çevik Kuvvet ekipleri, eylemcileri çember içine aldıktan sonra müdahale etti. 
     Polis, göstericilerin tamamını gözaltına alarak emniyete götürdü. 
     
</TEXT>
</DOC>
