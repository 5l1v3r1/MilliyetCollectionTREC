<DOC>
<DOCNO> 199643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun03.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğluoğlu'nun ilginç bağlantıları 
</HEADLINE>
<TEXT>

   Bombalı araç saldırılarının Ankara ayağında polis şaşırtıcı bağlantılara ulaştı. Ekinci ve Elaltuntaş 'ın dışında firariler Aktaş ve Baç'ın da Tuğluoğlu'yla görüştüğü ortaya çıktı 
   TOLGA ŞARDAN Ankara 
   
   İstanbul'daki bombalı saldırılarla ilgili soruşturmanın Ankara ayağında ilginç bağlantılara ulaşıldı. Eylemlerin mimarı olarak aranan Azad Ekinci ve intihar eylemcisi Gökhan Elaltuntaş'ın yanı sıra, firariler Habib Aktaş ile Gürcan Baç'ın da Ankara'da Hilmi Tuğluoğlu ile görüştüğü ortaya çıktı. Ankara Emniyeti, Ekinci'nin eşi Kevser Ekinci ile kayınbiraderi Ümit Ergin'i gözaltına aldı. Polis, Tuğluoğlu'nun ismini belirlerken, Aktaş ve Baç'ın adını ilk kez saptayıp İstanbul Emniyeti'ne bildirdi. 
   
   Aktaş ve Baç'la tanışıyor 
   Ankara'daki gözaltına alınan Ramazan Tuğluoğlu'nun ifadesi sonrası ağabeyi Hilmi Tuğluoğlu'nun Ekinci ve arkadaşlarıyla bağlantıları açığa çıktı. Suriye'de yakalanıp Ankara'ya getirilen Hilmi Tuğluoğlu'nun, Ekinci, Elaltuntaş, Aktaş ve Baç'la ilişkisi de belirlendi. Tuğluoğlu, sorgusunda Ebu Nidal kod adlı Ekinci'nin daha önce kendisine ait Kayra Bilgisayar firmasına Aktaş ve Baç'ı getirdiğini söyledi. Ekinci'nin kayınbiraderi Ümit Ergin'in ağustosta Aktaş ve Baç'la Ankara'da buluştuğu da saptandı. Aktaş ve Baç'ın, deterjan üretimi yapan Ertan Şeşe ile görüştüğü belirlendi. Ekinci'nin eşi Kevser Ekinci'nin de ortak olduğu Şeşe'den ayrıldığı belirlendi. Selefi gruplarla bağlantısı olduğu gerekçesiyle gözaltına alınan Şeşe'nin imalathanesinde ele geçirilen 3.5 ton deterjanın eylemlerde kullanılan patlayıcılarla bağlantısı olup olmadığı araştırılıyor. 
   
   Jandarma bildirdi, emniyet aldırmadı    İSTANBUL Milliyet 
   İstanbul'daki bombalama olaylarını planlayan ve bombaları imal eden Azad Ekinci'nin, saldırılardan iki ay önce jandarma tarafından emniyete rapor edildiği öne sürüldü. Emniyet çevreleri tarafından bilinen bir isim olan Ekinci'nin adı, 1999 da Ankara'da gerçekleşen Umut Operasyonu'nda da geçti. Tempo dergisinin haberine göre Bingöl'de Gökhan Elaltuntaş'la birlikte internet kafe işleten Ekinci, o çevrede eskiden şalvar giyen ve Hizbullah yanlısı bir isim olarak biliniyordu. Bu nedenle Ekinci'nin çeşitli ilişkileri gerek emniyet, gerekse jandarma tarafından izleniyordu. Tunceli Bölge Jandarma Komutanlığı tarafından 2003 yaz aylarında ve eylemlerden iki ay önce izleme altında olan Ekinci ve Elaltuntaş'ın, Arap uyruklu yabancı kişilerle görüştüğünün rapor edildiği, bu raporlarında Jandarma tarafından emniyet güçlerine iletildiği ancak herhangi bir sonuç alınamadığı iddia edildi. 
   
</TEXT>
</DOC>
