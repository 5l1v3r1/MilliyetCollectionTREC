<DOC>
<DOCNO> 159371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/siyaset/asiy.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını Özkök'ü anlamamış 
</HEADLINE>
<TEXT>

     DIŞ HABERLER SERVİSİ 

     İngiliz basını, Genelkurmay Başkanı Orgeneral Hilmi Özkök'ün, önceki gün Türk medyasının Ankara temsilcileriyle yaptığı bilgilendirme toplantısında, müdahale uyarısı yaptığını iddia etti. Ancak ortak imzalı haberlerinde "müdahale" iddiasına yer veren 2 İngiliz basın organı da, iddiayı doğrulayacak kanıt veya kaynak göstermedi. Aksine haberlerden birinde Orgeneral Özkök'ün "Müdahale edecek misiniz " şeklindeki bir soruyu yanıtlamadığı aktarılarak, haber kendi içinde çürütüldü. 
     Müdahale iddiası İngiliz Yayın Kuruluşu BBC'nin internet sitesi ile The Guardian gazetesinin sayfalarında yer aldı. BBC'nin Jonny Dymond imzalı İstanbul çıkışlı haberinde, "Genelkurmay Başkanı, İslami kökenli hükümeti olası bir darbeye karşı uyardı" iddiasında bulunuldu. 
     Dymond, haberini kimliği belirsiz bir gazetecinin açıklamalarına dayandırırken "Genelkurmay Başkanı'nın olası bir darbe konusunda hükümeti uyardığını" öne sürdü. Habere göre, toplantıyla ilgili olarak konuşan bir gazeteci, Orgeneral Özkök'ün, hükümetin uygulamalarından yalnızca genç subayların değil, tüm ordunun rahatsız olduğunu ifade ederek böyle giderse ordunun tıpkı 1997'de olduğu gibi yönetime müdahale edebileceğini söylediğini aktardı. Oysa, toplantıya çağrılan Ankara temsilcilerinin ertesi gün çalıştıkları gazetelerde yazdıkları haberlerde Jonny Dymond'un "bir gazeteci"ye atfettiği iddiaları doğrulamadıkları ve hatta "Özkök'ün darbe sözcüğünden nefret ettiği" ifadesini öne çıkardıkları görüldü. Jonny Dymond'un "The Guardian" gazetesinde yer alan haberinde ise Org. Özkök'ün, irticai faaliyetleri nedeniyle ordudan atılan subayların AKP hükümeti tarafından devlet kademelerinde yeniden işe alınmasına duyduğu tepkiyi dile getirdiği belirtildi. "The Guardian"daki haberde, Org. Özkök'ün hükümetin laik anayasadaki hükümlere hassasiyet göstermemesi durumunda ordunun müdahale ihtimalinin mevcut bulunduğunu vurguladığı ileri sürüldü. 
     "The Guardian" haberin son bölümünde, Org. Özkök'ün en can alıcı sözlerinin, "1997'dekine benzer şekilde bir askeri müdahalenin tekerrür edip etmeyeceğine yönelik soru üzerine" geldiğini bildirdi. The Guardian'a göre, Org. Özkök bu soru üzerine, bunun bir "sebep - sonuç" ilişkisi olduğunu belirtti ve "Eğer sebep h l var olmaya devam ediyorsa, sonuç da var olacaktır" dedi. 
     

</TEXT>
</DOC>
