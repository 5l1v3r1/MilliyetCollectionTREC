<DOC>
<DOCNO> 159556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur14.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bigisayar oyunları öldürmeyi mi öğretiyor 
</HEADLINE>
<TEXT>

     Amerikan, Japon ve Alman bilim adamları, şiddet içeren bilgisayar oyunlarının gençlere öldürmeyi öğretebileceği ve kalıcı hasarlar bırakabileceği görüşünü savunuyorlar. 
     Alman ''Gehirn und Geist'' dergisinde yayımlanan bir makalede, Almanya'nın Erfurt ve ABD'nin Littleton Colorado , Paducah Kentucky ve Jonesboro Arkansas kentlerindeki okul cinayetlerinden sonra, bilgisayar oyunlarının gençlere etkisinin tartışıldığı ve araştırıldığı kaydedildi. 
     Bu oyunların kalıcı duygusal etki bırakıp bırakmadığının, uzun dönem araştırmaların eksik olması nedeniyle açıklık kazanmadığı belirtildi. 
     ABD'nin West Point kentindeki askeri akademide ders veren psikolog Dave Grossman, memleketi Jonesboro kentinde iki öğrencinin otomatik silahlarla 4 öğrenci ve 1 öğretmeni öldürmesi üzerine bir araştırma grubu kurdu. 
     Grossman'ın tezine göre, özellikle ego-shooter denilen ve kahramanın perspektifinden oynanan oyunlar çocuklara aktif olarak adam öldürmeyi öğretiyor. 
     ABD ordusunda ''Doom'' gibi oyunların askerleri gerçek çatışmalara hazırlamak amacıyla kullanıldığını belirten Grossman, burada öğretilmesi istenen en önemli unsurun, her insanda biyolojik olarak bulunan hemcinslerini öldürmeye karşı direncin kırılması ve bu amaçla bir çeşit şartlı refleksin oluşturulması olduğunu söyledi. 
     ABD'de İkinci Dünya Savaşı sırasında yapılan bir araştırmayı hatırlatan Grossman, bu araştırma sonucunda, askerlerin sadece yüzde 15'inin düşmana nişan aldığını ve çoğunluğun bilinçli olarak ıskaladığını kaydetti. 
     Vietnam savaşı öncesinde askerlerin refleks biçiminde ateş etme yöntemini çalıştığını ifade eden Grossman, savaşta, nişan alıp düşmanı vuran askerlerin oranının yüzde 90'a çıktığına dikkat çekti. 
     Asker ve polislerin bugün bilgisayar simülasyonlarıyla benzetim çalıştığını ve bu simülasyonların hemen hemen hiç değiştirilmeden piyasaya oyun olarak çıkarıldığını vurgulayan Grossman, bu oyunların çocuklara öldürmeyi öğrettiğine kesin gözüyle bakıyor. 
     Grossman, tezine örnek olarak, 1997 yılında Paducah kentinde 20 saniye içinde 8 kez 8 ayrı öğrenciye nişan alan ve bütün öğrencileri ya vücudun üst bölgesinden ya da başından vuran öğrenciyi gösterdi. 
     Grossman, bu öğrencinin daha önce eline silah almadığına dikkat çekti. 
     
     BEYNİN BİR BÖLGESİNİN GELİŞİMİ OLUMSUZ ETKİLENİYOR 
     Indiana Üniversitesi'nde görevli bilim adamlarının Vincent P. Mathews başkanlığında yaptığı bir deneyde, fonksiyonel manyetik rezonans tomografisiyle fMRT , şiddet içeren oyunların beynin alın kısmında bulunan frontal lobda etki bıraktığı tespit edildi. 
     İşlevleri arasında duygusal enformasyonların ölçülüp tartılması ve eylemlerin ahlak kurallarına göre denetlenmesi olan frontal lobun aktivitesinin şiddet içeren oyunların oynanması sırasında ve sonrasında azaldığı ortaya çıktı. 
     Tokyo Üniversitesi'nde görevli bilim adamı Rhyuta Kawashima, yaptığı deneylerde benzer sonuçlara ulaştı ve beynin bu bölgesinin gelişiminin aktivite azalması nedeniyle yavaşladığını, hatta engellendiği sonucuna vardı. 
     Kawashima, şiddet içeren oyunlar oynayan çocukların, saldırganlık eğilimlerini kontrol etmekte zorluk çekebileceği görüşünde. 
     
     ANNE VE BABALARA DÜŞEN GÖREV 
     Almanya'daki Bochum Üniversitesi'nde görevli psikologlar Rita Steckel ve Clemens Trudewind, 8 ila 14 yaşlarında 280 öğrenci üzerinde yaptıkları araştırmada, bilgisayar oyunlarındaki şiddetin etkisinin, anne ve babasıyla yakın ilişki içinde olan çocuklarda daha az olduğunu ortaya çıkardılar. 
     Steckel ve Trudewind, Rubin isimli bilim dergisinde yayımlanan makalelerinde, ebeveynlerin, çocuklarının hangi oyunlarla oynadığını bilmesi, bu konuda onlarla konuşması, şiddete ilişkin değerleri anlatması ve gerektiğinde bu değerlerin yasaklarla uygulanmasını sağlamasının önemli olduğunu kaydettiler. 
     
</TEXT>
</DOC>
