<DOC>
<DOCNO> 161261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo12.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... San Antonio 1-0 öne geçti... 
</HEADLINE>
<TEXT>

     ABD Profesyonel Basketbol Ligi NBA'de, 7 maçlık final serisi başladı. New Jersey Nets'i evinde 101-89 42-42 yenen San Antonio Spurs, seride 1-0 öne geçti. 
     Batı Konferansı birincisi San Antonio Spurs ile Doğu Konferansı birincisi New Jersey Nets, San Antonio'da karşı karşıya geldi. 
     1998-99 sezonunun şampiyonu Spurs'da Tim Duncan, 24'ü 2. yarıda olmak üzere 37 sayı, 3'ü hücumdan 20 ribaunt, 7 blok ve 6 asistle gecenin yıldızı oldu. Hiç 3 sayılık atış kullanmayan Duncan, 17 şuttan 11'ini değerlendirirken, faul atışlarında 14'te 10 yaptı. Fransız oyun kurucu Tony Parker, skora 16 sayı eklerken, ''amiral'' lakaplı David Robinson'dan 14, Stephen Jackson ve yedek Malik Rose'dan 12'şer sayı geldi. 
     Final serisinde üstüste 5., yenilgisine uğrayan -geçen sezon Los Angeles Lakers'a 4 maçta da yenilmişti-, bu sezon ise play-off serilerinde 10 maç sonra ilk kez yenilgi tadan Nets'de ise 6 faulle oyun dışı kalmasına karşın Kenyon Martin 21 sayı ve 12 ribauntla en başarılı isim oldu. Bu aynı zamanda konferans finallerinde Detroit Pistons karşısında 4. maçta sağ ayak bileğini burktuktan sonra ilk maçına çıkan Martin için müthiş bir mücadele oldu. 
     Toplam 36 dakika oynayan Richard Jefferson ve yedek Lucious Harris de skora 15'şer sayılık katkıda bulundu. 17 şuttan yalnızca 4'ünü sayıya çevirebilen ve oldukça kötü bir şut yüzdesiyle oynayan takımın yıldız oyuncularından Jason Kidd, ribaund ve asistlerde biraz daha etkili oldu. 10 sayı kaydeden Kidd, hepsi savunmadan 8 ribaunt aldı, 10 asist yaptı. 
     Özellikle 3. çeyrekte koşmayan ve rakibi karşısında savunma baskısı kurmayan ve hücumda da etkili olmayan Nets karşısında Duncan 13 sayı, 5 ribaund ve 3 asistlik bir oyun çıkardı ve bu sürede Spurs skorda 74-59'luk üstünlük sağladı. 
     2 takım arasındaki 2. maç, cumartesi sabaha karşı yine San Antonio'da yapılacak. 
     
</TEXT>
</DOC>
