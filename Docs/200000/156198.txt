<DOC>
<DOCNO> 156198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo10.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe'de 2-1 sevinci... 
</HEADLINE>
<TEXT>

     Türkiye Basketbol Ligi play-off çeyrek final 2. maçında Galatasaray'ı 83-66 yenerek seride durumu 2-1'e getiren Fenerbahçe'de, galibiyet sevinci yaşanıyor. 
     Fenerbahçe Antrenörü Murat Özgül, Galatasaray karşısında genelde iyi savunma yaptıklarını belirterek, ''Hızlı hücumlardan bulduğumuz sayılarla da maçı kazandık'' dedi. 
     Özgül, maç içinde zaman zaman kısa oyuncularla zaman zaman da uzun oyuncularla mücadele ettiklerini vurgulayarak, ''Bu şekilde oyunun temposunu elimize aldık. Savunmada kolay sayı yemeyerek top kayıplarını en azda tuttuk. Galatasaray ile yapacağımız 3. maçta da en az hatayla oynayıp galip gelmek istiyoruz'' diye konuştu. 
     Basketbolseverlerin şanslı olduğunu kaydeden antrenör Özgül, şunları söyledi 
     ''Basketbolseverler bu heyecanı en az bir maç daha yaşayacaklar. Ayrıca 2-0 olduktan sonra inancını yitirmeyen ve bizi desteklemeye gelen taraftarlara da teşekkür ediyorum. İlk maçta takımda lider oyuncu bulamamıştık. Oyunu da basketbolcular oynar. Bu nedenle oyuncularımızın yeteneklerini sergilemelerine izin veriyoruz. Sorumluluk verdiğimiz oyunculardan iyi işler bekliyoruz. Bu oyuncularımız da görevlerini yerine getirdiler.'' Murat Özgül, takımda çok sayıda genç ve fazla süre alamayan oyuncuların bulunduğunu ifade ederek, ''Genç oyuncularımızı konsantre edebilirsek, onlardan verim alabiliriz. Dünkü maçta Barış katkıda bulundu. Diğer genç oyunculardan da bu katkıyı bekliyoruz'' diyerek sözlerini tamamladı. 
     
</TEXT>
</DOC>
