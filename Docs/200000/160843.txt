<DOC>
<DOCNO> 160843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur05.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Başsavcısı Engin "Özel bir tehdit yoktu" 
</HEADLINE>
<TEXT>

     İstanbul DGM Cumhuriyet Başsavcısı Aykut Cengiz Engin, Bakırköy'deki patlamayla ilgili olarak, ''Yaptığımız görevlerin mahiyeti itibariyle devamlı tehdide maruz bir kuruluşuz'' dedi. 
     Olay yerinde incelemelerde bulunan Başsavcı Engin, bir basın mensubunun ''özel bir tehdit var mıydı '' şeklindeki sorusu üzerine, ''Özel bir tehdit yoktu. Ancak, zaman içerisinde, yaptığımız görevlerin mahiyeti itibariyle devamlı tehdide maruz bir kuruluşuz'' diye konuştu. 
     Başsavcı Engin, ''saldırının herhangi bir davayla ilgili olup olmadığı'' yönündeki soruya, ''hayır'' karşılığını verdi. 
     Bu arada, İstanbul Valisi Muammer Güler, Başsavcı Engin ve Emniyet Müdürü Celalettin Cerrah, DGM Cumhuriyet Savcısı Hadi Salihoğlu ile 2 polis memurunu, tedavi gördükleri İstanbul Üniversitesi Cerrahpaşa Tıp Fakültesi Hastanesi'nde ziyaret etti. 
     Vali Güler, hastane çıkışı yaptığı açıklamada, Savcı Salihoğlu'nun sağlık durumunun iyi olduğunu, polis memurlarının da ayakta tedavi gördüklerini söyledi. 
     Başsavcı Aykut Cengiz Engin de, ''Savcı Salihoğlu'nun neresinden yaralandığı'' şeklindeki soru üzerine, ''Savcının yarası yok. Sadece sesten kaynaklanan bir sıkıntısı var. Müşahede altında'' dedi. 
     
</TEXT>
</DOC>
