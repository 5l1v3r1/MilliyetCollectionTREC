<DOC>
<DOCNO> 184917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/spo15.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Tekvandoda döküldük    ALMANYA'NIN Garmish - Partenkirchen kentinde süren Dünya Tekvando Şampiyonası'nın 3. gününde, Milli Takım sporcuları bekleneni veremedi. Erkekler 78 kiloda Bekir Aydın, ilk turda Sırbistan Karadağlı Marko Zivanoviç'i, 2. maçında da Kıbrıs Rum Kesimi'nden Michael Savuas'ı aynı skorla 9 - 7 yendi. Ancak üçüncü turda şampiyonaya veda etti. Bayanlar 47'de Hayriye Güneş, 67'de Sibel Güler de elendi. 
   
   Adakan, Atina vizesini kaptı    İSTANBUL Yelken Kulübü sporcusu Ali Enver Adakan, finn sınıfında 2004 Atina Olimpiyat Oyunları'na katılma hakkı kazandı. İspanya'da düzenlenen ve 30 ülkeden 82 sporcunun yarıştığı Finn Sınıfı Dünya Şampiyonası'nda 11. olan Adakan'ın, bu dereceyle oyunlarda yarışma hakkını elde ettiği bildirildi. Daha önce lazer sınıfında İstanbul Yelken Kulubü'nden Ali Kemal Tüfekçi, mistral sınıfında da Fenerbahçe'den Ertuğrul İçingir, Atina vizesi almıştı. 
   
   Alpay Özalan Chelsea'ye karşı    ASTON Villa forması giyen temsilcimiz Alpay Özalan bugün Beşiktaş'ın Şampiyonlar Ligi'ndeki rakibi Chelsea'ye karşı forma giyecek. Saat 17.00'de başlayacak zorlu mücadelede Alpay'ın ilk 11'de şans bulması bekleniyor. Emre ve Okan'lı Inter ise 21.30'da deplasmanda Udinese'yle karşılaşacak. Nihat'ın takımı Real Sociedad da aynı saatte Athletic Bilbao'yla üç puan mücadelesi verecek. Almanya'da Ümit Davala'nın takımı Werder Bremen, saat 16.30'da Mustafa Doğan'ın takımı Köln'le oynayacak. 
   
   GAP'a renk geldi    ATATÜRK Baraj Gölü'nde bu yıl 9.'su düzenlenen GAP Su Sporları Şöleni'ne Atatürk Kupası Yelken Yarışları ile başlandı. Yelken Federasyonu Başkanı Nazlı Nilüfer İmre, yelken yarışlarına Trabzon, Bitlis, Tatvan, Adıyaman, Bozova, Adana, Mersin ve İskenderun'dan 10-15 yaş grubundan 35 sporcunun katıldığını bildirdi. 
   
   Oğuzhan Tüzün birinci    ÇEK Cumhuriyeti'nin başkenti Prag'da süren Üniversiteler Dünya Atıcılık Şampiyonası'nda, erkeklerde Oğuzhan Tüzün birinciliği elde etti. 24 ülkeden, 217 sporcu ve 44 yöneticinin katıldığı şampiyonada, bayanlarda Nihan Gürer de ikinci oldu. Şampiyona, 28 Eylül Pazar günü yapılacak atışlarla sona erecek. 
   
   Rivaldo boşta    GEÇTİĞİMİZ sezon Şampiyonlar Ligi Şampiyonu olan İtalya'nın Milan takımı, Brezilyalı yıldızı Rivaldo'nun sözleşmesini feshetti. Kulüp yetkilileri Rivaldo'nun sözleşmesine son verilmesinin, futbolcunun isteğiyle gerçekleştiğini söylediler. Brezilyalı oyuncunun sözleşmesi, 2005 yılının temmuz ayına kadar devam ediyordu. 
   
   
</TEXT>
</DOC>
