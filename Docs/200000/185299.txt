<DOC>
<DOCNO> 185299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun33.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM Başkanı'ndan Türk Hükümeti'ne övgü... 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Peter Schieder, ''Türkiye'de hükümetin insan hakları ve demokrasi alanında önemli gelişmeler sağladığını'' belirtti. 
     AKPM genel kurul çalışmalarına ilişkin bugün bir basın toplantısı düzenleyen Schieder, ''Türkiye'ye yönelik izleme sürecinin devam edip etmemesine'' yönelik soru üzerine, ''Bu konuya izleme komitesi karar verecek'' dedi. 
     
     IRAK'TA BM'NİN ROLÜ 
     Schieder, AKPM'nin 2 Ekim Perşembe günü yapılacak bir oturumda Irak'ta BM'nin rolünü tartışacağını söyledi. 
     Başkanlık Divanı'nda yapılan görüşmelerde, Irak konusunun ''acil konular'' oturumunda tartışılmasına yönelik önerinin kabul edildiğini belirten AKPM Başkanı, ''Irak'ın dışında Kosova'daki gelişmelerin de bu oturumda ele alınacağını'' kaydetti. 
     Öte yandan, AKPM Başkanlık Divanı'nın Çeçenistan'daki seçimleri izlemek için bölgeye bir heyet gönderme kararından vazgeçtiği bildirildi. 
     
</TEXT>
</DOC>
