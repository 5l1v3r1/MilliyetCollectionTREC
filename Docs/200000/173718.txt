<DOC>
<DOCNO> 173718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko07.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası, ekonomiye iyimser bakıyor... 
</HEADLINE>
<TEXT>

     İş dünyası, ekonomide iyimser gelişmeler yaşandığına ve bunun kalıcı olduğuna inanıyor. 
     Türkiye İhracatçılar Meclisi TİM Başkanı Oğuz Satıcı, ekonomide bütün iyi gelişmelerin yan yana dizildiğini, bundan memnuniyet duyduklarını söyledi. Satıcı, ''Memnuniyet duymamızın en önemli sebebi özellikle IMF'nin attığı adım. Borcun ertelenmesi, Türkiye'nin nakit akışını rahatlatmış ve Hazine'nin borçlanma ihtiyacını azaltmıştır'' dedi. 
     Faizlerin yüksekliğine dikkat çeken Satıcı, ''Ekonomideki iyimser havanın tek tehdidi yüksek reel faizdir. Bu iyimser havayı kalıcı ve sürdürebilir hale sokmanın tek yolu reel faizin aşağı çekilmesidir'' diye konuştu. 
     Oğuz Satıcı, faizlerdeki düşüşle kurların üzerindeki baskının azalacağını, böylece ihracattaki olumlu gelişmelerin süreceğini vurguladı. 
     Balıkesir Sanayi Odası Başkanı ve Dış Ekonomik İlişkiler Kurulu DEİK İcra Kurulu Başkanı Rona Yırcalı da, IMF borçlarının ertelendiğine, enflasyon ve faizlerin düştüğüne, Borsa'nın olumlu bir seyir izlediğine dikkat çekti. 
     Yırcalı, şunları kaydetti 
     ''Biz iş dünyasında olan insanlar bu iyimserliği görüyoruz. Ama bütün bu iyi şeyler, enflasyonun ve faizlerin düşmesi, IMF'teki bu gelişmeler geniş halk kitlelerine, cebine, mutfağına inmedi daha. Bu hareketlerin geniş halk kitlelerine inmesi biraz vakit alıyor. Bunun sonbaharda olacağı kanaatindeyim.'' Enflasyondaki düşüş trendinin devam ederek, yıl sonunda yüzde 20 ile 25 arasında olmasını beklediğini kaydeden Yırcalı, ''Faizin de ilk etapta yüzde 40'lara gelmesinde, ondan sonra enflasyonun düşme trendine paralel inmesinde fayda olduğu kanaatindeyim'' dedi. 
     Yırcalı, böylece paranın işsizliğe çare olacak yatırıma yöneleceğini, iç piyasanın hareketleneceğini vurguladı. 
     
     EKONOMİDE BAHAR HAVASI 

     Türkiye Odalar ve Borsalar Birliği TOBB Başkan Vekili Halim Mete de, 3 aydır enflasyonun eksi çıkmasının, ayrıca IMF'nin 500 milyon dolarlık kredi dilimini serbest bırakmasının çok olumlu gelişmeler olduğunu söyledi. 
     İş aleminin, siyasi otorite ve bürokrasinin çalışmalarına devam etmesi gerektiğini vurgulayan Mete, ''Bir bahar havasına girmiş gibi rehavete kapılmamalıyız. Rehavete kapılıp, çok iyi gidiyor deyip sorumsuz işadamı gibi rahatlıkla harcamaya başlarsak geriye döneriz. Bence ekonomide bu gidişat kalıcıdır, ama daha kalıcı olması için elimizden geleni yapmalıyız'' dedi. 
     Mete, ekonomideki iyileşmenin reel faizlere yansımasını, bunun sonucunda da yatırımcının kredi kullanabilecek hale gelmesini beklediğini ifade etti. 
     Bütçede bazı aksaklıklar olabileceğini kaydeden Halim Mete, ''Bardağın dolu tarafına bakıp ama bir tarafın boş olduğunu bilerek hareket etmek zorundayız. Yani moralimiz iyi olmalı, çalışmaya devam etmeliyiz'' diye konuştu. 

     
</TEXT>
</DOC>
