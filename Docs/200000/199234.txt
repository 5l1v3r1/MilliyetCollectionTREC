<DOC>
<DOCNO> 199234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun24.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını Orta Asya'da etkinliği Türkler'e kaptırdık 
</HEADLINE>
<TEXT>

     Rusya'da yayımlanan Moskovski Komsomolets gazetesi, Rusya'nın Orta Asya cumhuriyetlerinde etkisini giderek kaybettiğini savunarak, ''Uzmanlar, Bağımsız Devletler Topluluğu BDT içinde jeopolitik mücadelenin arenasının Orta Asya cumhuriyetleri olacağı konusunda görüş birliği içinde'' iddiasında bulundu. 
     ''Dünyada Mendelev tablosunun her unsurunun rahatça bulunabileceği birkaç yerden birini Orta Asya oluşturuyor'' denilen haberde, bu bölgede büyük petrol yatakları, zengin gaz, uranyum, fosfor gibi madenlerin yatakları bulunduğu belirtildi. 
     ''Ortadoğu, Hazar Denizi ve Orta Asya'yı kontrol edenlerin, dünyada kilit rol oynayacağı'' ifade edilen haberde, Rusya'nın Orta Asya'da etkili olduğu dönemin sona erdiği ileri sürüldü. 
     
     ORTA ASYA'DA TÜRK ETKİNLİĞİ 
     ''Orta Asya cumhuriyetlerine bağımsızlıklarını veren Belovezh anlaşmalarını 12 yıl önce imzalamanın, Orta Asya liderleri için büyük bir miras olduğu'' belirtilen haberde şunlar kaydedildi 
     ''Sadece Amerika değil, Türkiye, Çin, İran ve Pakistan da artık Orta Asya'da Rusya'nın rakibi. Tüm bu bahsedilen ülkeleri hafife almak hata olur. Örneğin Türkiye, birçok Rus için Antalya'da tatil ve bavul ticareti anlamına geliyor. Ancak Türkiye'nin değişik amaçları var. Sovyetler Birliği dağılır dağılmaz Türk temsilciler, Orta Asya liderlerine nezaket ziyaretlerinde bulundular. Ankara'nın en prestijli bölgelerindeki birkaç pahalı villa, bu 'kardeş' cumhuriyetlere büyükelçilik olarak tahsis edildi. Bunun yanı sıra Antalya sahillerinde büyük arazi, bu ülkelerin vatandaşlarına ev yapılması için hediye edildi. Ama aslında bu arazilerde bu ülkelerin liderlerine villalar yapıldı.'' ''Türkiye'nin bu taktiklerinin kısa sürede meyvesini vermeye başladığı'' ileri sürülen haberde, ''Tek tanrı olarak Ulu Saparmurat Niyazov'un görüldüğü Türkmenistan'da gaz sektörü dışında kalan tüm ekonomi, Türk firmaları tarafından kontrol ediliyor'' iddiasında bulunuldu. 
     ''Türkmenistan hükümetinde Türk vatandaşı kişilerin bulunduğu'' kaydedilen haberde, bu ülkedeki tekstil endüstrisinin Türk vatandaşı bakan yardımcısı tarafından kontrol edildiği ifade edildi. 
     Haberde, Orta Asya'da ''Türk yayılmacılığını kısıtlayan'' birkaç faktör bulunduğu savunularak, ''Türk politikasının asıl hedefi Avrupa Birliği'ne katılmak. Böylece Orta Asya, Türkiye için öncelik değil. Bunun yanı sıra Türk ekonomisi oldukça zayıf, krizlerden çok etkilendi'' denildi. 
     ABD'nin bu bölgelerde ciddi yatırımları bulunduğuna dikkat çekilen haberde, ''Washington'un, Irak'taki yanlışlarından dolayı İslam dünyasında pek iyi algılanmadığı ve en son Gürcistan'daki gelişmelerle güvenilir olmayan bir müttefik olduğunun anlaşıldığı'' kaydedildi ve Rusya'nın bu durumu iyi değerlendirmesi istendi. 
     
</TEXT>
</DOC>
