<DOC>
<DOCNO> 160811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko43.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon 18 yıl aradan sonra ilk kez eksiye düştü... 
</HEADLINE>
<TEXT>

     Enflasyon toptan eşyada aylık bazda, 1985 yılı Haziran ayındaki yüzde - 1.3'lük seviyesinden sonra, yüzde -0.6 ile ilk defa bu yılın mayıs ayında eksiye düştü. 
     Toptan eşyada enflasyonun daha önce eksiye düştüğü bir başka ay ise yüzde -0.7 ile 1984 yılı Temmuz ayı olmuştu. 
     Devlet İstatistik Enstitüsü'nün DİE 1994 100 temel bazlı verilerine göre, bu yıl Mayıs ayında, bir önceki aya göre toptan eşya fiyatlarındaki TEFE artış, yüzde -0.6 olarak gerçekleşti. 
     Edinilen bilgiye göre, toptan eşya fiyatlarında 1981 100 temel bazlı verilerde aylık bazda en son eksili rakam, yüzde -1.3 ile 1985 yılı Haziran ayında görülmüştü. Söz konusu gerileme, sebze ve meyve fiyatlarındaki düşüşten kaynaklanmıştı. 
     Toptan eşya fiyatları, 1984 Temmuz ayında da, yüzde -0.7 olarak gerçekleşmişti. 
     
     TÜKETİCİ FİYATLARI 
     Bu arada, mayıs ayında tüketici fiyatları yüzde 1.6 oranında artarken, bu oranın altında yakın dönemdeki gerçekleşmeler, geçen yılın Mayıs ve Haziran aylarında yüzde 0.6, Mart ayında yüzde 1.2, Temmuz ayında yüzde 1.4, Aralık ayında ise yüzde 1.6 olarak hesaplanmıştı. 
     1981 100 bazlı verilere göre, tüketici fiyatlarında eksili rakamların ilki ise 1985 yılında yaşanmıştı. 
     Tüketici fiyatları, 1985 yılı Haziran ayında yüzde -0.8, 1987 Haziran ayında yüzde -0.1, 1990 yılı Temmuz ayında ise yüzde -0.9 olarak gerçekleşmişti. 
     DİE'nin 1987 100 temel bazlı verilerine göre ise 1987 ile 2003 Nisan ayına kadarki dönemde, aylık bazda toptan eşya fiyatları toplamında eksili rakamlar kaydedilmedi. 
     Ancak 1992 yılı Mayıs ayında özel sektörde toptan eşya fiyatlarındaki artış yüzde -0.7, Haziran ayında da yüzde -1.0 olmuştu. 2000 yılı Haziran ayında yine özel sektör fiyat artışlarında yüzde 0.2 oranında gerileme olurken, 2002 yılı Mayıs ayında da yine özel sektörde artış yüzde -0.3 olarak hesaplanmıştı. 
     
</TEXT>
</DOC>
