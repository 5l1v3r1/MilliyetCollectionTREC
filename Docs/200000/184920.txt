<DOC>
<DOCNO> 184920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/ykocaomer.html </URL>
<DATE> 2003/09/27/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Dr. Trawinski Kupası 
</HEADLINE>
<TEXT>

   
   16 Ağustos 1999 günü Sakarya'da tekerlekli sandalye basketbol antrenör seminerinin açılışını yaptıktan sonra, o zamanlar Türk sporunu idare edenlerle yaptığım bir telefon görüşmesi sonucu, kendilerinin engelliler sporuna bakış açısı ve engellilere verdikleri değer beni çok üzdüğünden, federasyon başkanlığından istifa ettim. Yakın arkadaşım, hiçbir ücret almadan 4. defa Türkiye'ye gelen Dr.Hans Joschim Trawinski'nin ısrarına rağmen ve Sakarya İl Müdürü'nün akşam vereceği yemeğe de katılmaktan vazgeçerek, akşam üzeri Elmas Oteli'nden ayrıldım. 
   Kalbi insan sevgisi ile dolu, Oldenburg Üniversitesi'nde kürsü sahibi, Alman Tekerlekli Sandalye Basketbol Federasyonu Antrenör Hocası Dr. Trawinski'yi sabaha karşı meydana gelen feci depremde kaybettik. Bedensel Engelliler Spor Federasyonu - TESYEV, Dr. Trawinski'nin anısını yaşatmak için, iki senede bir Uluslararası Tekerlekli Sandalye Basketbol Turnuvası yapmaya karar verdi. 
   25 Eylül Perşembe gününden beri, bu turnuvanın ikincisi, İstanbul Ahmet Cömert Spor Salonu'nda devam ediyor. Türkiye ve Kıbrıs karmalarının yanı sıra, Bosna - Hersek ve İsrail karmaları da mücadele ediyor. Ayrıca Dr.Trawinski'nin eşi ve iki çocuğu da dünden itibaren onur konuğu olarak İstanbul'da bulunuyorlar. Ki onlar, babalarının cenaze töreninde, Oldenburg'daki kilisede, bir kutu koyarak, o zamanlar topladıkları yaklaşık 10 bin markla çeşitli ihtiyaç maddeleri alarak, Ekim 1999'da Türkiye'ye gelip Sakarya'da depremzedelere dağıtmışlardı. 
   Final maçı yarın saat 15.00'te Ataköy Olimpiyatevi'nin yanındaki Ahmet Cömert Spor Salonu'nda yapılacak. Eğer pazar gününüzü değerlendirecek çok önemli bir işiniz yoksa yarın muhakkak gelmeye çalışın. Ayrıca final günü çekilecek kurada izleyicilere 1 adet Telefunken marka 27 Ekran TV, 2 adet Siemens C 45 cep telefonu, 5 adet Bosch marka matkap, 1 adet saç kurutma makinası, 1 kişiye Motta'dan 75 milyonluk alışveriş çeki, 1 adet Blaupunkt Oto Radyo CD, 1 kişiye Sümer Ezgi ile yemek yeme şansı gibi hediyeler de dağıtılacak. 
   Özellikle son zamanlarda olumsuzlukları engellilerle özdeşleştiren yazarlar, keşke yarın oraya gelip de bir tekerlekli sandalye basketbol müsabakasının nasıl oynandığını görüp, o heyecanı bizlerle yaşasalar. 
   
      
   
</TEXT>
</DOC>
