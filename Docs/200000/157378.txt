<DOC>
<DOCNO> 157378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/ekonomi/eko03.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiden AKP'ye kırmızı kart 
</HEADLINE>
<TEXT>

Türk - İş'in düzenlediği mitinge katılan 50 bine yakın işçi, yeni İş Yasası'nı protesto etti 
     ANKARA Milliyet 

     Türk - İş'in düzenlediği İşine, ekmeğine, vatanına sahip çık mitinginde 50 bine yakın işçi, TBMM Genel Kurulu'nda bir bölümü kabul edilen yeni İş Yasası nedeniyle hükümeti protesto etti. 
     Tandoğan Meydanı'nda düzenlenen mitingde işçiler, "AKP dediler, hakkımızı yediler", "Sermaye iktidarı istemiyoruz", "İş, ekmek yoksa barış da yok" sloganları attı. 
     Mitinge, İş Yasası'nın TBMM'deki görüşmeleri sırasında AKP'li milletvekilleri ile sert tartışmalar yapan CHP Milletvekili ve Türk - İş eski Başkanı Bayram Meral, CHP milletvekilleri Enver Öktem, İzzet Çetin'le, İP Genel Başkanı Doğu Perinçek de katıldı. 
     
     Bir işçi hayatını kaybetti 
     Yaklaşık 50 bin işçinin doldurduğu alanda sırasıyla Sağlık - İş Genel Başkanı Mustafa Başoğlu, Türk - İş Genel Sekreteri Hüseyin Karakoç ve Türk - İş Başkanı Salih Kılıç birer konuşma yaptı. Kılıç, hükümeti ağır biçimde suçlayarak, yasanın çıkması halinde hükümetin istifa etmesi gerektiğini belirtti. 
     Mitingte, Belediye - İş Sendikası İzmir Şubesi'ne bağlı Aykut İlye adlı işçi kalp krizi sonucu yaşamını yitirdi. Alanda fenalaşan İlye'nin, hastaneye kaldırılamadan ambulansta yaşamını yitirdiği bildirildi. 
     
     'Sosyal kesim TÜSİAD'mış' 
     Türk - İş Genel Başkanı Salih Kılıç, mitinginde yaptığı konuşmada, "Bu ülkeyi sosyal kesimlerle birlikte yöneteceğiz. İşçimizle, emeklimizle yöneteceğiz' dediler. Onların sosyal kesim dedikleri, meğerse TÜSİAD'mış, TOBB'muş, TİSK'miş. Onların sosyal diyalogtan anladıkları buymuş. Bu ülkede TÜSİAD varsa, TOBB varsa, TİSK varsa Türk - İş vardır, işçiler de vardır. İşte buradalar. Hesabını ona göre yapsınlar" dedi. 
     

</TEXT>
</DOC>
