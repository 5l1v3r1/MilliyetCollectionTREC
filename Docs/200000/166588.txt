<DOC>
<DOCNO> 166588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun22.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi tüm koşullarda idam cezasını kaldırdı 
</HEADLINE>
<TEXT>

     Avrupa Konseyi'nin, savaş hali de dahil olmak üzere bütün koşullarda idam cezasının kaldırılmasını öngören, Avrupa İnsan Hakları Sözleşmesi'nin 13. numaralı protokolü bugün resmen yürürlüğe girdi. 
     Sözleşme, savaş sırasında ve savaş tehlikesi halinde işlenen suçlarda da idam cezasının kaldırılmasını öngörüyor. 
     Avrupa Konseyi Parlamenter Meclisi Başkanı Peter Schieder, yaptığı açıklamada, ''İdam cezası, en kötü insan hakları ihlalidir. Bizim amacımız, Avrupa Konseyi'ne üye 45 ülkenin dışında gözlemci statüyle çalışmalarımıza katılan ABD ve Japonya'da da idam cezasının kaldırılmasıdır'' dedi. 
     Genel Sekreter Walter Schwimmer de Avrupa Konseyi'nin barış zamanı idam cezasını yasaklayan ilk uluslararası teşkilat olduğunu hatırlattı ve şimdi bu sözleşmeyle savaş zamanında işlenen suçlara da idam cezası istenmesinin önüne geçildiğini bildirdi. 
     Genel Sekreter, şu ana kadar sözleşmeye taraf olmamış ülkelere de vakit geçirmeden politikalarını gözden geçirerek, sözleşmeye taraf olmaları çağrısında bulundu. 
     Avrupa Konseyi'ne üye 45 ülkeden 41'inin, 13 numaralı protokolü imzaladığı bildirildi. 
     Avrupa Konseyi ülkelerinden Türkiye, Rusya, Azerbaycan ve Ermenistan, protokolü şu ana kadar imzalamayan ülkeler. 
     
</TEXT>
</DOC>
