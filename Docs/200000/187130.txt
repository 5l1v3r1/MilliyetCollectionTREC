<DOC>
<DOCNO> 187130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur48.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Köprüsü'nde eylem yapan 32 kişi gözaltına alındı 
</HEADLINE>
<TEXT>

     Boğaziçi Köprüsü'nde, Irak'a asker gönderilmesi kararını protesto gerekçesiyle eylem yapan 32 kişi, gözaltına alındı. 
     Köprünün Anadolu Yakası gişelerine gelen ve ''İstanbul Halk Evleri'' ile ''İstanbul Öğrenci Koordinasyonu'' üyesi olduklarını belirten gruptakiler, köprüye girerek yolu trafiğe kapattı. 
     Irak'a asker gönderilmesine ilişkin Başbakanlık Tezkeresi'nin TBMM'de kabulünü protesto eden pankartlar taşıyan gruptakiler, çeşitli sloganlar atarak yürüyüşlerini sürdürdü. 
     Polisin bir süre müdahale etmediği göstericiler, takviye ekiplerin gelmesinin ardından gözaltına alındı. 
     Polis midibüslerine bindirilen 32 gösterici, Vatan Caddesi'ndeki Güvenlik Şube Müdürlüğü'ne götürüldü. 
     Eylem nedeniyle bir süre duran köprüdeki trafik, daha sonra normale döndü. 
     
</TEXT>
</DOC>
