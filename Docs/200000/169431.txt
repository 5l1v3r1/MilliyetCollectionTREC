<DOC>
<DOCNO> 169431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/magazin/amag.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere adına Türk güzel yarışacak 
</HEADLINE>
<TEXT>

'Miss Globe International 2003' adlı güzellik yarışmasında İngiltere'yi İngiliz uyruklu Türk kızı Pınar Ayça Yağıztürk temsil edecek... 
     NEVSAL ELEVLİ Londra 

     ANTALYA 'Ares Club'da 26 Temmuz akşamı yapılacak olan 'Miss Globe International 2003' güzellik yarışmasında İngiltere adına bir Türk kızı yarışacak. 30 ülke güzelinin katılacağı yarışmaya İngiltere adına katılmaya hazırlanan Pınar Ayça Yağıztürk, üç çocuklu Nazım-Ersin Yağıztürk çiftinin en büyük kızları. 
     GEÇEN yıl KKTC Güzellik Yarışması'nda beşincilik elde eden Ayça, 'Miss Globe'da İngiltere adına yarışmaktan memnun olduğunu belirterek şunları söyledi "Kendime güveniyorum. Antalya'dan iyi bir derece ile döneceğim. Aileme ne kadar teşekkür etsem azdır." 
     18 YAŞINA önümüzdeki ay basacak olan Pınar Ayça Yağıztürk, Londra doğumlu 1.71 boyunda ve 86-61-88 ölçülerinde. Southgate Koleji'ni bu yıl iyi derece ile bitiren Yağıztürk, Southampton Üniversitesi'nde hukuk okuyarak avukatlık yapmak istiyor. Yarışmanın Türkiye ve Avrupa temsilcisi Süha Özgermi, 'Bu yıl çok renkli olacak' diyor. 
     ÖZGERMİ 15 yıllık yarışmada Türkiye'yi, geçtiğimiz yıl KKTC'de yapılan güzellik yarışmasında ikinci gelen Sezel Karakaş'ın, Kuzey Kıbrıs'ı KKTC 2002 Güzellik Kraliçelerinden Deniz Gülderen'in temsil edeceğini açıkladı. 
     

</TEXT>
</DOC>
