<DOC>
<DOCNO> 195422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/siyaset/siy06.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda 'ittifak' kördüğüm 
</HEADLINE>
<TEXT>

   EZELHAN ÜSTÜNKAYA Ankara 

   
   SHP lideri Murat Karayalçın'ın önerisi ile başlayan solda ittifak çalışmaları, henüz görüşme aşamasında sona erme noktasına geldi. CHP'li yöneticilerin solda ittifakla ilgili Karayalçın ve YTP lideri İsmail Cem'i ima ederek yaptıkları "koltuklarda gözleri var" açıklamalarına, SHP ve YTP'den çok sert tepki geldi. 
   Karayalçın, "Anlayışımızı söyledik, mutabakat olursa olur, olmazsa olmaz" derken, SHP Genel Başkan Yardımcısı Mehmet Gülcegün imzasıyla sert bir yazılı açıklama yapıldı. Gülcegün'ün açıklaması şöyle "Sağ partilerin ittifakını kurtarıcı olarak görenler siyaseten tükenenlerdir, tasfiye edileceklerini hep birlikte göreceğiz. SHP, solun bütün unsurlarını bir araya getirme mücadelesi vermektedir. Bu birliktelikte, solun içinde yuvalanmış tutarsız ve ilkesiz insanların karşı çıkışıyla karşılaşıyoruz. Kendilerini laikliğin savunucusu görenler, sağ zihniyetten umut beklemektedirler. Küçük olsun benim olsun diyenler tasfiye olacaktır. Halkımız lider yalakalığından öte bir becerisi olamayanları tanımaktadır." 
   
   Cem aday olmuyor 
   YTP Genel Başkan Yardımcısı Doğan Taşdelen ise, Cem ve kendisi dahil hiçbir YTP'linin yerel seçimlerde aday olmayacağını açıklayarak, "Amacımız birilerine koltuk, sandalye bulmak değil" dedi. 
   Suskunluğunu koruyan DSP Genel Başkanı Bülent Ecevit ise, partisinin kuruluş yıldönümü mesajında, "DSP'nin yeniden güçlendirilmesi Türkiye'nin gücüne güç katacaktır" diye konuştu. 
   
   
</TEXT>
</DOC>
