<DOC>
<DOCNO> 196842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko30.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank binası 25.6 trilyon liraya sigortalı... 
</HEADLINE>
<TEXT>

     HSBC Bank A.Ş'nin Levent'teki Genel Müdürlük binasının sigortalı olduğu bildirildi. 
     Genel Müdürlük binasını sigortalayan Başak Sigorta'nın Genel Müdür Yardımcısı Raif Güler, binanın sigorta bedelinin 25.6 trilyon lira olduğunu söyledi. Güler, bina içindeki ekipmanların ise bir başka kuruluş tarafından sigortalandığını kaydetti. 
     Binanın Demirbank zamanında Tasarruf Mevduatı Sigorta Fonu tarafından kendilerine sigortalattırıldığını belirten Güler, güvenlik güçlerinin izin vermesi durumunda, hasar tespit ekiplerinin yarın çalışmaya başlayacağını aktardı. 
     
     SİGORTA SEKTÖRÜ OLUMSUZ ETKİLENECEK 
     Olayların sektörü olumsuz etkileyeceğini kaydeden Raif Güler, Türkiye'nin şu anda Avrupa'da terör teminatının sigortalı olarak verildiği tek ülke olduğunu, ancak meydana gelen olaylardan sonra bu durumun değişebileceğini söyledi. 
     Başak Sigorta Genel Müdür Yardımcısı Güler, ''Bundan sonra zor olacak bu işler. Fiyatlar yükselecektir ve bu sigorta şirketlerini, sigortalıları ve sektörü etkileyecektir'' dedi. 
     Sektör temsilcilerinin büyük çoğunluğunun reasürör şirketlerle yurtdışında yenileme görüşmelerinde olduğunu kaydeden Güler, olayın bu sırada yaşanmasının görüşmelerde olumsuz hava yaratabileceğini dile getirdi. 
     Raif Güler, ''11 Eylül'de ABD'de saldırılar yapıldı, Türkiye'de sigorta fiyatları arttı. Şimdi Türkiye'de yaşandığına göre, önümüzdeki dönemde maliyetlere yansıyacaktır bunun etkileri'' diye konuştu. 
     
</TEXT>
</DOC>
