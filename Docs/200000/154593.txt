<DOC>
<DOCNO> 154593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko04.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz alım ihalelerine başlıyor... 
</HEADLINE>
<TEXT>

     Merkez Bankası'nın güçlü döviz rezervi pozisyonuna sahip olmasının, uygulanan programa ilişkin güvenin artmasına sağlayacağı katkı dikkate alınarak, döviz alım ihalelerine tekrar başlanmasına karar verildiği açıklandı. Bu çerçevede, Merkez Bankası yarından itibaren günlük döviz alım ihaleleri düzenlemeye başlayacak. 
     Merkez Bankası'nın açıklamasında değişik tarihlerde yapılan duyurularda, ters para ikamesi ve ödemeler dengesi gelişmeleri sonucu döviz arz fazlasının oluşması halinde, dalgalı kur rejimi ile çelişmeyecek ve döviz kurunun uzun dönemli eğilimini ve doğal denge değerini etkilemeyi amaçlamayacak şekilde, döviz rezervlerini artırmaya yönelik olarak ihale yöntemiyle döviz alımları gerçekleştirilebileceğinin kamuoyuna açıklandığı hatırlatıldı. 
     Bu amaç doğrultusunda 2002 yılı Nisan-Haziran ayları arasında Merkez Bankası'nca döviz alım ihaleleri düzenlendiği ve söz konusu ihalelerde toplam 795 milyon dolar alındığı belirtildi. Açıklamada, Haziran 2002 döneminde yaşanan siyasi belirsizlik algılamaları nedeniyle ters para ikamesi sürecinde gözlemlenen duraklama ve döviz piyasası işlem hacmindeki daralmaya bağlı olarak döviz fiyatlarının sağlıklı oluşmadığı dikkate alınarak, Temmuz 2002 döneminden itibaren programlı döviz alım ihalelerine ara verildiği hatırlatıldı. 
     Merkez Bankası'ndan yapılan açıklamada, 2002 yılında olduğu gibi, bu dönemde de ulaşılmak istenen belirli bir rezerv seviyesinin saptanmadığı belirtildi. 
     Açıklamada, amaçlananın, ''piyasada belirlenen döviz kurları üzerinden ve belirli bir kur seviyesi hedeflenmeden, oluşacak döviz arz fazlasının döviz kurlarında ilave bir oynaklık yaratmayacak ve bankaların döviz pozisyonları ile döviz likiditelerini olumsuz etkilemeyecek şekilde, Merkez Bankası rezervlerinde birikiminin sağlanması olduğu'' ifade edildi. 
     Açıklamaya göre, 2002 yılındaki uygulamada olduğu gibi, döviz alım ihaleleri programları aylık olarak önceden duyurulacak. 
     Ancak dışsal bir şok ya da öngörülemeyen gelişmeler nedeniyle, döviz piyasalarında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası dönem sonunu beklemeden, kısa ya da uzun süreli olarak, önceden kamuoyuna duyurmak suretiyle, ihalelere ara verebilecek. 
     
     GÜNLÜK ALIM TUTARI 20 MİLYON DOLAR 

     Merkez Bankası yarından başlamak üzere düzenleyeceği günlük döviz alım ihalerinde, tutarı 20 milyon dolar olarak belirledi. Türkiye'de işgünü olmasına rağmen, ABD'nin tatil olduğu günlerde ihale açılmayacak. 
     Yarım işgünlerinde de gösterge niteliğinde kur belirlenmediğinden, ihale düzenlenmeyecek. Bu doğrultuda, Mayıs 2003 ayında ABD'de tatil günü olan 26 Mayıs hariç, 17 iş günü döviz alım ihalesi düzenlenecek. 
     Ancak ay içinde ihalelere teklif gelmemesi ya da 20 milyon dolarından daha az teklif gelmesi nedeniyle satın alınamayan kümülatif döviz tutarlarını telafi etmek amacıyla, takip eden ilk ihaleden başlamak üzere günlük ihale tutarı 40 milyon dolara kadar artırılacak. 
     Bir başka deyişle, döviz alım ihaleleri ile alımı yapılamayan kümülatif döviz tutarı 20 milyon dolardan yüksek olsa dahi, 20 milyon dolarlık günlük alım tutarlarına telafi amacıyla ilave edilecek tutar, 20 milyon dolar ile sınırlı tutulacak. 
     Ancak önceki ayda programlandığı halde alımı yapılamayan döviz tutarları takip eden ay ihalelerinde telafi edilmeyecek. 
     İhaleye, Döviz ve Efektif Piyasalarında işlem yapmaya yetkili bankalar ve özel finans kurumları kuruluşlar katılabilecekler. 
     
</TEXT>
</DOC>
