<DOC>
<DOCNO> 176309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko09.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Harran Ovası pirinçle tanıştı... 
</HEADLINE>
<TEXT>

     Şanlıurfa'nın Harran İlçesi'nde, sulamaya başlanmadan önce hububat yetiştirilen kuru tarım arazilerinde, suyla birlikte üretim deseni de değişerek, pamuk, mısır, muz ve üzümden sonra pirinç de yetiştirilmeye başlandı. 
     Harran Ovası başta olmak üzere Akçakale ve Şanlıurfa ovalarının, 1995'den sonra Atatürk Barajı Gölü'nden taşınan suyla sulamaya başlanmasından sonra çiftçiler üretim desenini değiştirmeye başladı. Böylece çatlamış ve suya hasret kalan 118 bin hektar kuru tarım alanı suya kavuşarak, çiftçi gelirlerini de artırıp yaşam standartlarını yükseltti. 
     Harran'a bağlı Buğdaytepe Köyü'nde yaşayan Ömer Aka, yaptığı açıklamada, arkadaşı Hasan Civcik'in teşvikleri ile birlikte 300 dönüm arazileri üzerinde 2. ürün olarak pirinç yetiştiriciliğine başladıklarını söyledi. 
     Söz konusu alanda ilk ürün olarak buğday ve arpa yetiştirdiklerini anlatan Aka, şöyle dedi 
     ''Yaptığımız incelemeler sonucunda, 2. ürün pirincin pamuktan daha karlı olduğu sonucuna vardık. Ayrıca, çeltik ekildiği araziyi nadasa bırakmadan dinlendirildiği öğrendik. İkinci ürün olarak pirinç ekimi gerçekleştirdik. Böylece tarlamızı hem değerlendirmiş hem de dinlendirmiş oluyoruz. 3-4 ayda ürün alacağız. Yabani otları yok eden çeltik, ilk olarak üretimi yapıldığı için hasat sonrasında başarılı olunursa diğer çiftçilerde kısa sürede benimseyip, ovalar pirinçle dolacak.'' Aka, pirinç üretimini, Harran Ovası'nda kullanıldıktan sonra tahliye kanalından Suriye'ye akacak su ile gerçekleştirdikleri sözlerine ekledi. 
     
</TEXT>
</DOC>
