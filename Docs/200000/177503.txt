<DOC>
<DOCNO> 177503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur12.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hedef yıllık 20 milyon turist... 
</HEADLINE>
<TEXT>

     Kültür ve Turizm Bakanı Erkan Mumcu, 5 yıl içinde yılda 20 milyon turist hedefine ulaşmayı amaçladıklarını belirterek, ''Bunun için kapasite yaratmalıyız. Kapasite yaratmayı da eski anlayışla sürdüremeyiz'' dedi. 
     Mumcu, bugün Antalya bölgesinde yüzde 100 doluluk oranına rağmen Türk turizminin büyüme ihtiyacı içinde bulunduğunu söyledi. 
     Türkiye'nin yeni kapasitelere ihtiyaç duyduğunu kaydeden Mumcu, ''Bu kapasiteleri yaratırken de yılda 20 milyon turist ağırlama hedefini önüne koymak zorunda. 5 yıl içinde yılda 20 milyon turist hedefini önümüze koyduk. Bunun için kapasite yaratmalıyız. Kapasite yaratmayı da eski anlayışla sürdüremeyiz'' dedi. 
     Bakanlığın önceki dönemlerde geliştirdiği sınırlı sayıdaki konaklama amaçlı arazileri öncelikle yabancı tur operatörlerine vereceklerini belirten Mumcu, ''Yabancı tur operatörlerinin Türkiye'de yatırımlarının bulunması bizim için bir stratejik öncelik. Taşın altına elini koyan yabancı yatırımcı, yatırım yaptığı ülkeye turist getirmek için daha agresif oluyor. Dünyada turistlerin tercihlerini etkileyebiliyorlar.'' diye konuştu. 
     Mumcu, yabancı tur operatörlerinin Türkiye'deki yatırımlarını büyütme ve geliştirmeyi hedeflediklerini ifade ederek, gelecek ay yabancı tur operatörleriyle görüşeceğini söyledi. Mumcu, arazi tahsisi için geçmişte olduğu gibi ilana çıkacaklarını kaydederek, turizm kentleri kurmak üzere geliştirilecek büyük arazilerin Bakanlar Kurulu kararıyla yapılacağını bildirdi. 
     Mumcu, Batılılar'ın ''land development-arazi geliştirme'' projeksiyonu dedikleri kavramı geliştirmeyi hedeflediklerini belirterek, şunları kaydetti 
     ''Yeni anlayışın temel göstergesi olarak konaklama yatırımları öncelikli olan bölgeler olmayan bölgeler diye ayıracağız. Antalya'yı konaklama yatırımlarında öncelikli görmüyoruz. Çünkü altyapı yetersiz. Çevreyle ilgili sürdürebilirlik problemi var. Burada önceliğimiz altyapıyı büyütmek. Antalya'nın büyümesini durdurmayacağız ama termal turizm, güzellik, sağlık, kondisyon gibi turizmi gibi çeşitlerle turizm mevsimini kış ve bahar aylarına uzatmaya çalışacağız. 
     5 yıl içinde, yılda 20 milyon turist için yeni turizm bölgeleri geliştireceğiz. Bunun için de Ege bölgesini düşünüyoruz. Bu bölgede en uygun yer ise altyapısı hazır olan Bodrum-Dalaman-Sarıgerme bölgesi. Burada büyük arazi parçaları tahsisine çıkacağız. Turizm kentleri kurma amaçlı bu tahsislerde ana yatırımcı ve alt yatırımcılar olacak. Bu büyük projeyi tek bir yatırımcının gerçekleştirmesi mümkün değil. Bunlar yerli ve yabancı konsorsiyumların gerçekleştireceği projeler olacak. Bu yeni destinasyonların yönetimine turizm meslek birlikleri, yerel yönetim, merkezi yönetim, sivil toplum örgütlerinin de katıldığı yeni bir yönetim anlayışı getireceğiz.'' 
     
     DISNEYLAND 
     Bazı girişimcilerin dünyaca ünlü eğlence merkezi Disneyland ile görüştüklerini öğrendiğini kaydeden Mumcu, ''Bu çok sevindirici birşey. Yer olarak Antalya düşünülüyor. Disneyland için belki İstanbul da düşünülebilir. Ancak, İstanbul'da arazi geliştirmek çok zor bir iş'' dedi. 
     Bakan Mumcu, destinasyon odaklı bir turizm anlayışına yönelmek istediklerini ifade ederek, ''Turistleri A oteline B oteline değil, Antalya, Bodrum, Didim gibi turizm merkezine çekmek istediklerini'' bildirdi. Mumcu, turistlerin tercihlerini destinasyondan yana yapmalarını tercih ettiklerini bildirdi. 
     
</TEXT>
</DOC>
