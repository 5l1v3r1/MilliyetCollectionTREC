<DOC>
<DOCNO> 171476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/dunya/dun03.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İhbarcı, evini de Saddam'a borçlu 
</HEADLINE>
<TEXT>

   DIŞ HABERLER SERVİSİ 

   
   Saddam Hüseyin'in Musul'da yaşayan akrabası Nevaf el Zeydani'nin kapısı, yaklaşık bir ay önce çalındı. Zengin işadamının karşısında, Irak'ın devrik lideri Saddam Hüseyin'in, Amerikan birlikleri tarafından köşe bucak aranan iki oğlu vardı. Uday ve Kusay, Zeydani'den, yıllarca yönetime yakınlığı sayesinde sürdürdüğü rahat yaşamın diyetini istiyordu... 
   Tüm ipuçları, Uday ve Kusay'ı Amerikan güçlerine toplam 30 milyon dolarlık ödül karşılığında ihbar edenin, iki kardeşi evinde "ağırlayan" Nevaf El Zeydani olduğunu gösteriyor. Zeydani ise, Saddam'ın oğullarının kapısını çaldığı günü, komşusu Muhlis Tahir'e anlatırken, "Evimde kalmak istediler. Reddedemedim. Benim için bir felaketti" diyor. Zeydani'nin, Uday ve Kusay'ı ihbar ettikten sonra ABD tarafından korumaya alındığı sanılıyor. 
   
   Komşusuna göre tam bir fırsatçı 
   Washington Post'a konuşan, Zeydani'nin komşusu Tahir, ihbarcı arkadaşını tam bir "fırsatçı" olarak nitelendiriyor. Tahir'e göre, Saddam Hüseyin'in iktidarı döneminde Saddam'la bağlarını iyi tutmak için elinden geleni yapan Zeydani, bu sayede kazandığı devlet ihaleleriyle zengin oldu, hatta Uday'la Kusay'a mezar olan evi de Saddam sayesinde yaptırdı. Buna rağmen, Saddam, iktidarından pay almaya çalışan uzak akrabasından pek hoşlanmıyordu. Zeydani'nin yedi yıl hapse mahk m edilmesinin nedeni de, etrafta "Ben Saddam Hüseyin'in kuzeniyim" diyerek böbürlenmesiydi. Ancak Zeydani, bu cezadan da kurtuldu ve af sayesinde, birkaç ay yattıktan sonra geçen ekim ayında hapisten çıktı. 
   İki ay önce Saddam'ın yakın akrabalarının Zeydani'yi ziyaret edip 140 bin dolar verdiklerini duyan Tahir, bu paranın, evi Uday ve Kusay'a açması için verildiğini tahmin ediyor. Zeydani'yi en son, salı günkü operasyonun hemen ardından gören Tahir, "Amerikan Humvee'sinde oğluyla birlikte oturuyordu. Sakindi, elinde de kelepçe yoktu" diyor. 
   
   
</TEXT>
</DOC>
