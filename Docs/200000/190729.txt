<DOC>
<DOCNO> 190729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko27.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Türkiye'ye 1 milyar euroluk fon aktarılacak 
</HEADLINE>
<TEXT>

     Devlet Bakanı Ali Babacan, Avrupa Birliği AB fonlarını yönetmek üzere kurulan, ''Yerinden Uygulama Sistemi''nin, Avrupa Komisyonu tarafından, 8 Ekim 2003 tarihinde akredite edildiğini bildirdi. 
     Babacan, ''böylece, 2006 yılına kadar toplam 1 milyar euronun üzerindeki Avrupa Birliği fonlarının Türkiye'ye aktarılmasının önü açılmıştır. Bu fonlar bilindiği gibi kredi değil, hibedir'' dedi. 
     Bakan Babacan, AB'nin Türkiye'ye yönelik katılım öncesi mali yardım programlarının yönetimini yürütmek üzere kurulan, ''Yerinden Uygulama Sistemi''nin Avrupa Komisyonu tarafından akredite edilmesi ile ilgili olarak, Avrupa Komisyonu Ankara Temsilcisi Hansjörg Kretschmer ile ortak basın toplantısı düzenledi. 
     Babacan, sisteme yönelik ilk düzenlemelerin bir Başbakanlık Genelgesi ile başlatıldığını, buna göre AB'den sağlanacak mali yardımların Hazine Müsteşarlığı bünyesinde kurulacak bir, ''ulusal fon''da toplanması ve yönetilmesinin karara bağlandığını hatırlattı. 
     Bunu yönetmek üzere de Hazine'den sorumlu Devlet Bakanı'nın ulusal yetkilendirme görevlisi olarak belirlendiğini bildiren Bakan Babacan, bununla ilgili şu bilgileri verdi 
     ''Ayrıca, AB ile mali işbirliğinin koordinasyonunu sağlamak üzere, AB ile ilişkilerden sorumlu Bakan ve Başbakan Yardımcısı ulusal yardım koordinatörü olarak tayin edilmiştir. Bu koordinatörlüğün sekretaryası ise AB Genel Sekreterliği tarafından yürütülecektir. Bunun yanı sıra mali işbirliği ile ilgili olarak yürütülen çalışmalar sırasında gerekli uyumu sağlamak üzere, Dışişleri Bakanlığı, DPT, Hazine, AB Genel Sekreterliği ve Maliye Bakanılığı temsilcilerinden oluşan bir mali işbirliği komitesi kurulmuştur. Ayrıca, mali işbirliği kapsamında programların gözden geçirilmesi işleri, ulusal yardım koordinatörü, ulusal yetkilendirme görevlisi, mali işbirliği komitesi ve AB Komisyonu temsilcilerinden oluşan ortak izleme komitesi ne verilmiş bulunmaktadır. Ortak İzleme Komitesi'nin, programları gözden geçirmek üzere yılda en az 1 kez toplanması da öngörülmüştür.'' Yapılan bu ilk düzenlemelerde, Yerinden Uygulama Sistemi'nin hayata geçirilmesini sağlamak üzere, AB ile Türkiye arasında sistemin temel kurumları olarak Ulusal Fon ile Merkezi Finans ve İhale Birimi'nin kurulmasına yönelik olarak, iki ayrı mutabakat zaptı imzalandığını da bildiren Bakan Babacan, bu mutabakat zaptının TBMM'de 30 Ocak 2003 tarihinde onaylanarak, yasal alt yapının tamamlandığını bildirdi. 
     Sistemin omurgasını oluşturan Ulusal Fon'un idari ve teknik örgütlenmesinin Hazine bünyesinde tamamlanarak, 7 Nisan 2003'de kendisi tarafından AB Komisyonuna akreditasyon başvurusu yapıldığını ve böylece söz konusu işleme işlerlik kazandırmanın ilk adımının atıldığını kaydeden Bakan Babacan, şöyle devam etti 
     ''Bu adımlarla eş zamanlı olarak, sistemin temel idari yapılanması ve uygulanacak süreçlerin etkinliği analiz edildiği ve sistemin iç denetçileri olarak belirlenen Hazine Kontrolörleri Kurulu ve Avrupa Komisyonu tarafından detaylı bir denetim çalışması da yapıldı. Yapılan denetim sonucunda, Yerinden Uygulama Sistemi'nin merkezi olmayan uygulama sistemi de denilebiliyor öngörülen kriterleri karşıladığı tespit edilmiş ve sistem AB Komisyonu tarafından akredite edilmiştir. 
     Böylece 2006 yılına kadar toplam 1 milyar euronun üzerindeki Avrupa Birliği fonlarının Türkiye'ye aktarılmasının önü açılmıştır. Bu fonlar bilindiği gibi kredi değil, hibedir. Ve projeler yapılırken, projeler yarı yarıya ya da yarıdan daha fazla, AB'nin sağladığı bu hibelerle yürütülmektedir. Geri kalan kısmı da bizim bütçeden ayırdığımız ödeneklerle yapılacaktır. Yani bu 1 milyar euroluk hibeyle, bunun çok daha üzerinde bir projenin finansmanı da bir bakıma mümkün olabilecektir.'' 
     
</TEXT>
</DOC>
