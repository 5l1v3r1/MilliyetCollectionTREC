<DOC>
<DOCNO> 182584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/spo07.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan temkinli 
</HEADLINE>
<TEXT>

   İngiliz Times gazetesinin spor ekine konuşan Haluk Ulusoy, iki ülke basınının, dostluğun bozulmasına neden olamayacaklarını söyledi 
      NEVSAL ELEVLİ-LONDRA 

   
   FUTBOL Federasyonu Başkanı Haluk Ulusoy, İngiliz Times'taki röportajında temkinli mesajlar verdi. Ulusoy, İngiltere Federasyonu'nun bilet istemediğini, ancak "Türkler bilet vermiyor" dedikodularının ortalıkta dolaştığını söyledi. Başkan iki ülke basınına da atıfta bulunarak, "Dostluğun bozulmasına neden olamazlar" yorumunu yaptı. 
   ULUSOY, "Eriksson önce kendini düşünsün. Yenilince, Patagonya'da antrenör olacak" sözlerinin yanlış aktarıldığını belirtti. Başkan "Bana Eriksson'un, Türkiye'de katliam olacağını söylediğini bildirdiler. Ben de 'Eriksson öyle dediyse, burası Patagonya değil, katliamların yaşanacağı ülke hiç değil' demiştim" diye konuştu. 
   
   Eriksson'a yeni rota    İngiltere'nin hocası, Dünya barışına katkı sağlamak için kolları sıvadı 
   Alaycı yorum 
   İNGİLİZ The Guardian gazetesi, Dünya barışı için harekete geçen Eriksson hakkında "Birleşmiş Milletler yapamıyor, Papa yapamıyor, ama Dünya barışını sağlamak için Sven Goran Eriksson kolları sıvadı" yorumunu yaptı. Eriksson'un, BM Genel Sekreteri Kofi Annan ile 21 Eylül'de biraraya geleceği belirtildi. 
   
   Annan'a hediye 
   THE Guardian alaycı ifadelerine şöyle devam etti "Eriksson Annan'a, son Dünya Kupası'nda Brezilya'nın oynadığı bir maçta kullanılan futbol topunu hediye edecek. Annan'ın topu ne yapacağı belli değil. Belki de, topu seyahatlerde yanında taşıyarak barış sembolü olarak diğer ülke liderlerine şut attıracak." 
   
   
</TEXT>
</DOC>
