<DOC>
<DOCNO> 163658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun04.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Futboldaki sarı ve kırmızı kartlar hastalara da gösterilecek 
</HEADLINE>
<TEXT>

     İngiltere'de bir hastane yönetimi, rahatsızlık veren hastalara futboldaki gibi sarı ya da kırmızı kart göstermeyi kararlaştırdı. 
     Birmingham üniversite hastanesinde yatan hastalar, bundan böyle dillerine sahip olmazlar ve çevrelerine rahatsızlık verirlerse sarı kartla cezalandırılacak, bu ceza dosyalarına işlenecek. Başkalarına fiziksel tacizde bulunan hastalar ise daha sert muameleyle karşılaşacak ve kırmızı kart görerek taburcu edilebilecek. 
     Hastane sözcüsü, ''İnsanların bu uygulamayı, hakemin sizi oyundan atması gibi anlamalarını istemiyoruz. Kart uygulaması, hemen ilk ihlalde uygulanmayacak, ama kırmızı kart gören hastaya tedavisine son verdiğimizi de bildirebiliriz'' dedi. 
     Hastane yönetimine göre, personel yılda 300'e yakın sözel ya da fiziksel saldırıya uğruyor. 
     
</TEXT>
</DOC>
