<DOC>
<DOCNO> 172616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur14.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu "muhtemelen kanserojen" sayıldı... 
</HEADLINE>
<TEXT>

     Uluslararası Kanser Araştırma Ajansı IARC , dünyada yaklaşık 500 milyon kişinin kullandığı cep telefonları ile baz istasyonlarını, ''muhtemel kanser yapan maddeler'' olarak sınıflandırdı. 
     Alınan bilgiye göre, kanser yapıcı maddeleri her yıl düzenli olarak özelliklerine göre gruplara ayıran IARC, 2005 yılında kullanıcı sayısının 1.6 milyara çıkacağı tahmin edilen cep telefonları veya baz istasyonlarından maruz kalınan radyo dalgalarını içine alan ''elektromanyetik alanları'', muhtemel kanserojenleri içeren ''2-B'' grubuna aldı. 
     Ajansın konuya ilişkin raporu, ''International Journal of Environmental Health Perspective'' adlı Çevresel Sağlık Dergisi'nin son sayısında yayınlandı. 
     Ajansın kanserojen maddeler listesinde, kuru temizleme yapan işyerlerinde kullanılan kimyasal maddelerin de ''muhtemel kanserojen'' sınıfında olduğu görüldü. Bu kimyasal maddelere maruz kalan kişilerin, mesane kanseri riski taşıdığı belirtildi. 
     Ayrıca, kuaförler de kullandıkları kimyasal malzemeler nedeniyle listenin 2-B grubuna girdi. 
     Listede, ''kesin kanserojen'' maddeleri içeren 1. grubunda, arsenik, asbest gibi maddeler sayıldı. 
     
     ''ÇOCUKLARIN YANINDA CEP TELEFONU KULLANMAYIN'' 
     Sağlık Bakanlığı Kanserle Savaş Dairesi Başkanı Prof. Dr. Murat Tuncer, elektromanyetik alanların muhtemel kanserojenler arasında sayılmasının, Türkiye için önemli olduğunu vurguladı. 
     AB standartları içinde de baz istasyonlarına ilişkin bazı normlar getirildiğini bildiren Tuncer, Uluslararası Kanser Araştırma Ajansı'nın, elektromanyetik alanlara ilişkin ''muhtemel kanserojen'' sınıflamasının ardından, cep telefonlarının kullanımına sınırlamalar getirildiğini belirtti. 
     Ajans tarafından cep telefonu kullanımına ilişkin yapılan önerilerin de Çevresel Sağlık Dergisi'nde yayınladığını ifade eden Tuncer, şu uyarılarda bulundu 
     ''Bebeklerin ve çocukların bulunduğu ortamlarda sıklıkla cep telefonu kullanılmaması gerekiyor. Elektromanyetik alanları çok fazla kullanmayın. Ayrıca, vücut gelişimi tamamlanmadığı için adolesan ergenlik dönemde cep telefonu vücuda ve beyne yakın tutulmamalı ve kulaklıkla konuşulmalı. Bu konuda çok dikkatli olmak ve halkın da bilinçlenmesi gerekiyor.'' Muhtemel kanserojen grubunda sayılan kuru temizleme ve kuaför dükkanlarında çalışanlara da uyarılarda bulunan Tuncer, bu işyerlerinde çalışanların kullandıkları malzemelerin kontrollerini yaptırmaları gerektiğini ifade etti. 
     Bu kişilerin, kanseri tetikleyen davranışlardan kaçınmalarını isteyen Tuncer, sigara içmemeleri, kanserojen başka kimyasal maddelerden kaçınmaları ve sık sık açık havaya çıkmalarını önerdi. 
     
</TEXT>
</DOC>
