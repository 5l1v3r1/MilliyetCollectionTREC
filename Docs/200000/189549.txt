<DOC>
<DOCNO> 189549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur02.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aralarında eşinin de bulunduğu üç kadını öldüren sanık yakalandı 
</HEADLINE>
<TEXT>

     Fatih'te, eşinin de aralarında bulunduğu 3 kadını öldürdüğü gerekçesiyle aranan katil zanlısı yakalandı. 
     Fatih Eğrikapı'da uygulama yapan İlçe Emniyet Müdürlüğü'ne bağlı ''Yunuslar'' olarak bilinen motorize ekipler, içindeki 2 kişiden şüphelenerek bir otomobili durdurdu. 
     Bu kişilerin durumlarının incelenmesi sonucu, sürücünün yanındaki Ali Özcan'ın, yaklaşık 4 ay önce Fatih'te eşi Eda Erezli Özcan'ın, geçen yıl da Sebahat Tetik ile kızı Azize Tetik'in öldürülmesi olaylarına ilişkin arandığı anlaşıldı. 
     Bunun üzerine gözaltına alınan Ali Özcan ile otomobilin sürücüsü, Fatih İlçe Emniyet Müdürlüğü Araştırma Büro Amirliği'ne götürüldü. 
     Ali Özcan'ın ilk ifadesinde, ayrı yaşadığı eşi Eda Erezli Özcan'ı ''fuhuş yaptığı'' gerekçesiyle, Sebahat Tetik ile Azize Tetik'i de ''eşini kötü yola düşürdükleri'' iddiasıyla öldürdüğünü itiraf ettiği öğrenildi. 
     İlçe Asayiş Büro Amirliği'ndeki işlemleri tamamlanan Ali Özcan, daha sonra Asayiş Şube Müdürlüğü Cinayet Büro Amirliği ekiplerine teslim edildi. 
     
</TEXT>
</DOC>
