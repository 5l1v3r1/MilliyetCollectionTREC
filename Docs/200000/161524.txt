<DOC>
<DOCNO> 161524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo32.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçelilerden Daum'a sonuna kadar destek 
</HEADLINE>
<TEXT>

     Fenerbahçe Taraftarlar Birliği, teknik direktörlük görevine getirilen Christoph Daum'a sonuna kadar destek verileceğini duyurdu. 
     Birliğin, ''Antu.com'' adlı taraftar internet sitesinden yaptığı açıklamada, Daum henüz imza atmadan, aleyhine karalama ve yıpratma kampanyalarına başlandığı öne sürülerek, ''Fenerbahçe taraftarları olarak, 2003-04 sezonunda yeni teknik direktörümüz Daum'a, her koşulda sonuna kadar destek olacağız'' denildi. 
     Fenerbahçe teknik direktörlüğü yaptığı sürece Daum'a yönelik, eleştiriden öteye gidecek her türlü iftira ve karalama kampanyasına anında cevap verileceği vurgulanan açıklamada, özetle şu görüşlere yer verildi 
     ''Bu kampanyaları, sadece Daum'a değil, Fenerbahçe Kulübü'ne ve onun taraftarları olan bizlere yapılmış kabul edeceğiz. Koşullar ne olursa olsun, 2003-04 sezonunun sonuna kadar, teknik direktörümüz Daum'un ve onu göreve getiren yönetim kurulumuzun yanında olacağımızı belirtmek istiyoruz.'' 
     
</TEXT>
</DOC>
