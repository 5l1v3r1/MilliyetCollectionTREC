<DOC>
<DOCNO> 164213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur14.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te okul adları satışa çıkarıldı... 
</HEADLINE>
<TEXT>

     Siirt Valiliği, bu yıl inşaatı gerçekleştirilen okulların adlarını eğitime katkı sağlamak amacıyla satışa çıkardı. 
     Siirt Valisi Nuri Okutan yaptığı açıklamada, Milli Eğitim Bakanlığı'nın ''eğitime katkıda bulunan ve okul yapımını gerçekleştiren kişilere okul adının verilebileceği'' mevzuatını hatırlatarak, okul adlarını satışa çıkardıklarını söyledi. 
     Bu yıl Siirt'in eğitim alanındaki sorunlarını çözmenin yanı sıra 15-20 yıllık bir sürede de sorun çıkmaması için çalışma planladıklarını ifade eden Okutan, kamu imkanlarının yanı sıra eğitim sorununu çözmek için vatandaşların da desteklerini almak istediklerini bildirdi. 
     Okutan, şöyle devam etti 
     ''Vatandaşların desteğini sağlamak amacıyla bu yıl inşaatını gerçekleştirdiğimiz il genelindeki 39 ilköğretim ve 4 lisenin adlarını satışa çıkardık. Bu okullara, eğitime katkıda bulunacak vatandaşlarımızın adlarını vereceğiz. Bütün vatandaşlarımıza sesleniyorum. Gelip bize yardımcı olsunlar. Okullara kişilerin adlarının verilebilmesi için maliyetin yüzde 50'si civarında bir katkıda bulunmaları gerekiyor. Bu da ilde yapılan okulların büyüklüklerine göre, 75 milyar ile 150 milyar arasında değişiyor.'' 
     
</TEXT>
</DOC>
