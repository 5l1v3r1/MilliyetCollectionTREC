<DOC>
<DOCNO> 184206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/ekonomi/eko08.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
200 lojmana talep geldi 
</HEADLINE>
<TEXT>

   ANKARA Milliyet 
   
   Maliye Bakanı Kemal Unakıtan, ticaret ve alışveriş merkezine dönüştürülen milletvekili lojmanlarının satışına dün resmen olarak başlandığını bildirdi. Lojman alanında 400 mağaza ve 177 sektör ofisi bulunacağını belirten Unakıtan, satışlardan bütçeye 300 trilyon lira dolayında kaynak sağlanacağını ve ticaret merkezinde 3 - 4 bin kişiye istihdam yaratılacağını söyledi. Lojmanlara şu ana kadar 150 - 200 civarında talep geldiğini kaydeden Unakıtan, lojmanlarda 48 konutun boşaltılmadığını ve bunlarda eski parlamenterlerin oturmaya devam ettiğini vurguladı. 
   
   'Ek vergi ödenmeli'    Uluslararası Ticaret Merkezi'ne dönüştürülen TBMM lojmanlarıyla ilgili basın toplantısında soruları yanıtlayan Unakıtan, Ankara Ticaret Odası Başkanı Sinan Aygün'ün ek motorlu taşıt vergisi için açtığı iptal davasında yürürlüğü durdurma kararı verildiğinin hatırlatılması üzerine, mahkemenin şahsa ait karar verdiğini söyledi. Kanun iptal olmadıkça herkesin mükellefiyetini yerine getirmeye mecbur olduğunu belirten Unakıtan, "Herkes taşıt vergisini ödemelidir. Ödemeyen cezalı duruma gelir" dedi. Unakıtan, ek bütçe büyüklüğünün de 1 katrilyon lira olacağını da ifade etti. 
   
   
</TEXT>
</DOC>
