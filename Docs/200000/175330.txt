<DOC>
<DOCNO> 175330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/ekonomi/eko01.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil vergisinde ağırlık ve yaş değil lüks ölçüt oluyor 
</HEADLINE>
<TEXT>

   Motorlu Taşıtlar Vergisi'nde ağırlık ve yaş kriterleri kaldırılarak servet vergisi özelliği olan vergileme unsurları kullanılacak. Böylece Ferrari, Porsche, yat, helikopter gibi lüks araçların vergileri artacak 
      AHMET ERHAN ÇELİK Ankara 
   
   Motorlu Taşıtlar Vergisi'nde MTV vergileme usulleri bütünüyle değişiyor. Ferrari, Porsche, yat ve helikopter gibi lüks araçların vergileri artırılacak. Yeni sistemde ağırlık ve yaş kriterleri kaldırılarak yerine servet vergisi özelliği gösteren yeni unsurlar kullanılacak. Yasa değişikliklerinin eylülde Meclis gündemine getirilmesi planlanıyor. 
   Maliye Bakanlığı yetkililerinden alınan bilgiye göre, henüz ham aşamada bulunan ancak üzerinde çalışılan iki temel model var. 
   İlk model, servet vergisi ile yol kullanım vergisinin harmanlanmasını öngörüyor. İkinci model ise vergilemede araç motor hacimlerininin dikkate alınmasını gerektiriyor. Her iki modelde de mevcut MTV düzeninde birinci, ikinci, üçüncü derece lüks olarak adlandırılan araçlar ile yat, gemi, uçak, helikopter sahipleri daha fazla vergi ödeyecek. 
   
   Belediyelere vergi payı 
   Servet vergisi temelli vergilemede vergi miktarı, motorlu araçların kasko değerlerine göre belirlenecek. Bu vergi tipinde servet vergisi ile araç ağırlıkları harmanlanacak. 
   Araçların karayollarında meydana getirdiği hasar ağırlık ölçütüyle ilişkilendirilecek, alınacak vergi ise "yol kullanım vergisi" olarak tanımlanacak. Yol kullanım vergisinin belli bir oranının da belediyelere aktarılması planlandı. 
   Böylece Ferrari gibi lüks ve alım değeri yüksek otomobille yakın ağırlığa sahip ama daha ucuz araçlardan aynı miktarda vergi alınmasının önüne geçilecek. 
   
   Yaşlı araca daha fazla vergi    Vergi yükünün motor hacmine göre belirlendiği modelde ise araçların ağırlık ve yaşına göre vergilendirilmesi büyük ölçüde ortadan kalkacak. Motor hacmi kriteriyle aynı yaş ve ağırlıkta olan ancak alım değerleri farklı araçlar arasındaki vergi yükü adaletli hale gelecek. Motor hacmi büyük araç sahipleri daha fazla vergi ödeyecek. 
   Bu düzenleme özellikle Avrupa'daki örnekleri dikkate alarak tasarlanıyor. Henüz fikir aşamasında olan bir diğer düzenleme ise yaşlı araçlarla ilgili. Yaşlı araçların trafikten çekilmesini hızlandırmak için vergi oranlarının da yükseltilmesi planlanıyor. Yaşlı araçlardan daha fazla alınmasının mantığı çevreyi kirletme kapasiteleri ile ilişkilendirilecek. Aracı yaşlı olduğu için çevreyi daha fazla kirletenin ödeyeceği vergide fazla olacak. 
   
   
</TEXT>
</DOC>
