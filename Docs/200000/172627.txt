<DOC>
<DOCNO> 172627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur25.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Genel Kurulu'ndan açıklama "Taslak siyasi amaçlı" 
</HEADLINE>
<TEXT>

     Yükseköğretim Kurulu YÖK Genel Kurulu'ndan yapılan açıklamada, Milli Eğitim Bakanlığı'nca hazırlanan YÖK Yasa Tasarısı Taslağı'nın, ''siyasi amaçlı'' olduğu savunuldu. 
     Başkan Prof. Dr. Kemal Gürüz'ün başkanlığında yaklaşık 3.5 saat süren toplantının ardından, ''Yükseköğretim Genel Kurulu'ndan kamuoyuna duyuru'' başlıklı bir açıklama yapıldı. 
     Açıklamada, toplantıda, MEB'in hazırladığı YÖK Yasa Tasarısı Taslağı'nın dayandığı temel yaklaşım ve taslağın ana noktalarının evrensel üniversite normları ve Cumhuriyet'in temel ilkeleri açısından tartışıldığı belirtildi. 
     Taslakla ilgili eleştirilerinin daha sonra ayrıntılı olarak açıklanacağı, bu aşamada bazı temel görüşlerin kamuoyuna duyurulmasının oy birliği ile kararlaştırıldığı ifade edilen açıklamada, şunlar kaydedildi 
     ''Taslağın hazırlanmasında ilgili kesimlere yeterince danışılmamış, taslak kapalı kapılar ardında hazırlanmıştır. 
     Taslak öncelikli olarak siyasi amaçlıdır. Üniversiteler üzerinde siyasi otoritenin etkisini ve müdahalesini artırmaya yönelik bugünküne göre çok daha merkeziyetçi bir yapı öngörmektedir.'' 
     
</TEXT>
</DOC>
