<DOC>
<DOCNO> 189134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur32.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ressam Avni Arbaş vefat etti... 
</HEADLINE>
<TEXT>

     Ünlü ressam Avni Arbaş, bugün İzmir'in Foça İlçesi'ndeki evinde vefat etti. 
     Yapılan açıklamada, uzun süredir kanser rahatsızlığı bulunan Avni Arbaş'ın 84 uyurken vefat ettiği bildirildi. Arbaş'ın cenazesinin yarın Foça'daki evinin önündeki yapılacak törenden sonra İstanbul'a götürüleceği ve 18 Ekim Cumartesi günü, Aşiyan Mezarlığı'nda toprağa verileceği kaydedildi. 
     1919 yılında İstanbul'da doğan ve resimle ilişkisi, çocukluğunda, babasıyla başladığı ilk alıştırmalara uzanan Arbaş, sanat yaşamının 30 yılını Fransa'da geçirdi. 1951'den bu yana İstanbul, New York, Paris ve Ohio gibi sanat merkezlerinde kişisel sergiler açan Arbaş, 1977'de Türkiye'ye döndü. 
     Sanatçı, 1970 ve 1980'lerde ağırlıklı olarak ''Mustafa Kemal'' portreleriyle ''İstanbul'' ve ''Boğaz'' konulu yapıtlara imza attı. Ünlü sanatçının, manzara, natürmort, portre, insan manzaraları ve atlar gibi temaları işlediği 110'u aşkın eseri ve yaşamından önemli kesitleri yansıtan fotoğrafları bulunuyor. 
     
     SON RÖPORTAJ A.A'YA 
     Ünlü Ressam Avni Arbaş, son olarak A.A muhabirine, Foça'daki yaşamını anlatmıştı. 7 yıl önce yerleştiği Foça İlçesi'ne hayran olduğunu belirten Arbaş, ''Foça'nın temiz havası, beni daha da güçlendirdi'' demişti. 
     Arbaş, tarihi özelliklerinin yanı sıra doğal güzelliğiyle de göz dolduran ve eşsiz manzarasıyla ressamlara esin kaynağı olan Foça'da, günlerini resim yaparak, dostlarıyla sohbet ederek geçirdiğini ve ilçe halkının uğrak yeri olan ''Mehmet'in Kahvesi''nde dibek kahvesi içtiğini anlatmıştı. 
     Avni Arbaş, ''Çevremde toplananlara, yaşam felsefemden söz ediyorum. Foça'nın temiz havası, beni daha da güçlendirdi. Hayatımın hiçbir döneminde 'Ne olacağım' ya da 'Ne yapmalıyım' diye bir düşünce, bir endişe taşımadım. 60 yıllık resim serüvenimi takdir edenler, beni mutlu ediyor'' demişti. 
     
</TEXT>
</DOC>
