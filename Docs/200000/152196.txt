<DOC>
<DOCNO> 152196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur27.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste zorunlu tasarruf geri ödemeleri görüşülmeye başladı 
</HEADLINE>
<TEXT>

     TBMM Genel Kurulu'nda, zorunlu tasarruf kesentilerinin belli bir takvimle geri ödenmesine ilişkin yasa tasarısının maddelerine geçilmesi kabul edildi. 
     Tasarının tümü üzerinde CHP'nin görüşlerini ifade eden Grup Başkanvekili Oğuz Oyan, düzenlemenin, çalışanlara iktidarın bir ''lütfu'' olmadığını söyledi. Anayasa Mahkemesi'nin iptal kararıyla ortaya çıkan boşluğu 4 aylık gecikmeyle dolduran bir düzenleme getirildiğini kaydeden Oyan, kamu finansmanı gerekçesiyle getirilen zorunlu tasarruf uygulamasında nema geri ödemelerinin sürekli çalışanlar aleyhine işletildiğini bildirdi. 
     Görüşülen tasarıdaki tasfiye modelinin de çalışanların lehine olmadığını kaydeden Oyan, nemanın ''TÜFE artı yıllık yüzde 5'' oranında değerlendirilmesinin hak kaybına neden olacağını söyledi. Hazine'nin piyasadan yüzde 55 faizle borçlandığını belirten Oyan, TÜFE artı yüzde 5 değerlendirmesinde ise nemalara yüzde 34 faiz işletileceğini kaydetti. Hazine'nin, zorunlu tasarrufu tasfiye ederken de olaya çalışanları düşünerek değil kamu finansmanı açısından yaklaştığını savunan Oyan, sermaye kesimine yüzde 55 faiz ödeyen Hazine'nin çalışanlara yüzde 34 faiz öngörerek çifte standart uyguladığını söyledi. IMF'nin tasfiyeye ses çıkarmamasının ardında da bunun yattığını bildiren Oyan, nemanın tamamının önümüzdeki yılı geçemeyecek şekilde ödenmesini ve değerleme yapılırken piyasaya verilen faizin nemaya da uygulanmasını içeren değişiklik önergeleri vereceklerini kaydetti. 
     
     ''NİYE ÖDEMEDİNİZ '' 
     AK Parti'nin görüşlerini açıklayan Karabük Milletvekili Mehmet Ceylan, zarunlu tasarruf fonunun tasfiyesi konusunda Hükümet'in haksız yere eleştirildiğini savunarak, ''Bu eleştirileri yapanlar geçmişte iktidar oldular. Peki ne yaptılar Niye ödemediler çalışanların haklarını O paraları ne yaptılar '' diye konuştu. 
     Daha sonra yapılan oylamada, tasarının maddelerine geçilmesi CHP milletvekillerinin de oylarıyla kabul edildi. 
     





</TEXT>
</DOC>
