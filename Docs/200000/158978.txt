<DOC>
<DOCNO> 158978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun03.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin en güvenli, en sağlıklı ve en tehlikeli yerleri... 
</HEADLINE>
<TEXT>

     ABD'nin en güvenli, en sağlıklı ve en tehlikeli eyaletleri belirlendi. 
     ''Morgan Quitno Press'' adlı kuruluş tarafından yapılan değerlendirmeye göre, ülkenin en yaşanabilir yeri Minnesota. Güvenlik açısından ise ülkenin kuzeydoğusunda bulunan New England bölgesi önde geliyor. Bu kesimde bulunan Vermont, kuzey ve güney Dakota, Maine ve New Hampshire en güvenli eyaletler arasında yer alıyor. 
     Buna karşılık ülkenin güney ve güneybatı eyaletleri ''en tehlikeli'' bölgeler ilan edildi. Bu eyaletler içinde Maryland, Florida, Arizona, Nevada ve Louisiana bulunuyor. Tehlikeli eyaletlerde cinayet, ırza geçme, hırsızlık, soygun ve oto hırsızlığı yaygın suçlar arasında bulunuyor. 
     
     EN TEHLİKELİSİ LOUISIANA 
     ''Morgan Quitno Press''in başkanı Scott Morgan, ''tüm bu eyaletler içinde Louisiana'nın en tehlikeli yer olduğunu'' açıkladı. 
     Morgan, ''bu eyalette sadece cinayet sayısı çok yüksek olmakla kalmıyor, tüm ülke ortalamasının da iki katına ulaşıyor'' diye konuştu. 
     Amerikan eyaletleri arasında sağlık açısından en iyisinin Vermont olduğu bildirilirken, onu New Hampshire, Nebraska, Iowa ve Minnesota izliyor. 
     En tehlikeli bölgeler arasında bulunan güney eyaletlerinin sağlık açısından da kötü durumda oldukları ortaya çıktı. 
     Sağlığı korumanın en zor olduğu eyaletler sırasıyla şunlar New Mexico, Alabama, Güney Carolina, Louisiana ve Mississippi. 
     Bir eyaletin sağlıklı olup olmadığı sağlık kuruluşlarının kalitesi, çocuk ölüm oranı, genç kızlar arasında doğum oranının yüksekliği ve cinsel temas yoluyla geçen hastalıkların yoğunluğu göz önüne alınarak belirleniyor. 
     Morgan Quitno Press kuruluşu, eyaletleri değerlendirirken 1-50 arasında değişen notlar veriyor. Değerlendirmede suç oranından, kütüphanelerdeki kitap sayısına, ev sahibi olma oranından, eyaletin yılda kaç gün güneş gördüğüne kadar pek çok nokta dikkate alınıyor. 
     
</TEXT>
</DOC>
