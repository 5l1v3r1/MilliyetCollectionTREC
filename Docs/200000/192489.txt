<DOC>
<DOCNO> 192489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko34.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TL Depo alım ihaleleri sürecek... 
</HEADLINE>
<TEXT>

     Merkez Bankası programlı Türk Lirası depo alım ihalelerine, Kasım ayında da devam edecek. 
     Merkez Bankası, Kasım ayına ilişkin Türk Lirası depo alım ihalesi programını açıkladı. 
     Buna göre, Merkez Bankası Ekim ayında olduğu gibi Kasım ayında da Türk Lirası depo alım ihalesini, her hafta Çarşamba ve Cuma günü düzenleyecek. 
     Buna ek olarak Merkez Bankası, her hafta Pazartesi günleri de 2 hafta standart vadeli Türk lirası depo alım ihaleleri yapacak. Ayrıca, Kasım ayından itibaren ihalelerde alınacak en fazla tutar sınırlaması da kaldırıldı. İhale esaslarına ilişkin diğer hususlarda ise bir değişikliğe gidilmedi. 
     Yapılan yeni düzenlemelerle Türk lirası depo alım ihalelerinde alınacak tutarın piyasadaki likidite seviyesi dikkate alınarak esnek olarak belirlenmesi mümkün olacak ve Merkez Bankası'nın likidite fazlalığını sterilize etme işlemlerindeki etkinliği artacak. 
     Merkez Bankası Türk lirası likidite fazlalığını sterilize etme işlemlerindeki etkinliğini artırmak amacıyla, 2002 Nisan ayından itibaren Bankalararası Para Piyasası'ndaki mevcut işlem çeşitlerine ek olarak sınırlı tutarda ve 4 hafta standart vadeli Türk lirası depo alım ihaleleri düzenliyor. 
     Banka, Ekim ayında Türk lirası depo alım ihalelerini her hafta Çarşamba ve Cuma günleri düzenlenmiş ve her ihalede alınacak en fazla tutarı 100 trilyon Türk lirası olarak belirlemişti. 
     
</TEXT>
</DOC>
