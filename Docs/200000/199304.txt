<DOC>
<DOCNO> 199304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo19.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sürgün"deki Aslan'a destek, Ulusoy ve Güneş maça gidiyor 
</HEADLINE>
<TEXT>

     Futbol Federasyonu Başkanı Haluk Ulusoy ile Milli Takımlar Teknik Direktörü Şenol Güneş, Galatasaray'a bu akşam Juventus ile tarafsız sahada oynayacağı maçta destek vermek üzere Almanya'ya gitti. 
     Haluk Ulusoy, Atatürk Havalimanı'nda yaptığı açıklamada, Galatasaray'ı desteklemek için Almanya'nın Dortmund kentine gittiklerini söyledi. 
     Buradan da 2006 Dünya Şampiyonası eleme gruplarının kura çekimi için Frankfurt kentine geçeceklerini bildiren Ulusoy, şöyle konuştu 
     ''Desteğe Galatasaray ve Türk futbolunun ihtiyacı var. Çünkü hepimizin üzülerek takip ettiği UEFA'nın almış olduğu karar, taraflı ve yanlış. Galatasaray'ı maalesef sürgüne gitmek durumunda bıraktı. İnanıyorum ki ülke dışında olan tüm vatandaşlarımız, Dortmund'daki stadı dolduracak ve oyuncularımızın moral motivasyonunu en üst düzeye çıkaracak. Galatasaray'ın galip gelerek, bu kararı almış olanlara en iyi cevabı vereceğine inanıyorum. Çok zor, ama inananın kazanacağı bir maç olacak.'' Ulusoy, bir soru üzerine de Futbol Federasyonu seçimlerinin 2004 yılının haziran ayında yapılacağını ve bu süreye kadar görevinin başında olduğunu belirterek, mayıs ayında aday olup olmayacağını açıklayacağını kaydetti. 
     
     GÜNEŞ ''ENGELLEMELERLE KARŞILAŞIYORUZ'' 
     Şenol Güneş ise şu an saha içinde ve dışında engellemelerin olduğu, sıkıntılı bir dönem yaşadıklarını söyledi. 
     Türkiye'nin bunu aşacak güce sahip olduğunu anlatan Güneş, ''Galatasaray'a başarılar diliyorum. Böyle günlerde kavgaya gerek yok, birlikte olmaya gerek var'' dedi. 
     Güneş, Milli Takım'daki görevini sürdürdüğünü de vurgulayarak, ''Ben görev adamıyım, hizmetimi ve enerjimi sahaya yansıtmak için varım. İşimize devam ediyoruz, ancak bir gün biz de gideceğiz, başkaları gelecek'' diye konuştu. 
     
</TEXT>
</DOC>
