<DOC>
<DOCNO> 196345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko08.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarzedelere yapılacak ödeme için Ziraat Bankası hazır... 
</HEADLINE>
<TEXT>

     Ziraat Bankası, İmar Bankası'ndaki mevduat sahiplerinin ve bu bankadan devlet iç borçlanma senedi DİBS alanların paralarının çıkarılacak yasa ve mevzuat çerçevesinde ödenmesine ilişkin hazırlıklarını tamamladı. 
     Banka, İmar Bankası mudilerine verilecek ''mavi'' renkli hesap cüzdanlarını bastırırken, ödemeler konusundaki yetkili şubelerini de belirledi. Ödemeler için, İstanbul'da 66, Ankara'da 14, İzmir'de 13 olmak üzere, 93, Türkiye genelinde ise toplam 192 şube yetkili olacak. Ankara'da 11 bin mudi bulunduğunu belirten yetkililer, İmar Bankası şubesi bulunan yerlerdeki en yakın Ziraat Bankası şubelerinin yetkilendirilmesine özen gösterildiğini kaydettiler. 
     Ödemelerin başlayabilmesi için, TBMM'ye dün sunulan yasanın çıkarılarak yürürlüğe girmesi, ardından ödeme esaslarını düzenleyen Bakanlar Kurulu kararının da çıkarılması gerekiyor. Ödeme esaslarının belirlenmesinden sonra, TMSF, Merkez Bankası, Ziraat Bankası ve Hazine Müsteşarlığı arasında 4'lü protokol imzalanacak ve ödemelere ilişkin usul ve esaslar belirlenecek. 
     Protokolden sonra TMSF, mudilere ilişkin bilgileri Ziraat Bankası'na verecek. Bu bilgilerin verilmesinden itibaren birkaç gün içinde cüzdanların dağıtımına ve ödemelere başlanabileceği belirtiliyor. Bunun için gerekli kaynakların önceden ayarlandığı, yasanın yürürlüğe girmesinden itibaren bankaya aktarılacağı kaydedildi. 
     Banka, ödemelerde kolaylık sağlamak amacıyla, İmar Bankası mudilerini bilgilendirmeye yönelik broşür ve bilgi notları da hazırladı. 
     İmar Bankası'nda, 201 bin 331 mudinin 10 milyar liranın altında olmak üzere, toplam 378 bin 469 mudinin parası bulunduğu, bu mudilere ilk dilim olarak toplam 2.7 katrilyon lira ödeme yapılacağı belirtildi. 
     İlk dilim ödemelerden sonra kalan ödemelerle ilgili vadeli cüzdanlar da aynı anda ilgililere teslim edilecek. Başvuru sırasında, mudilerden kimliklerinin kesin tespit edecek, nüfus cüzdanı gibi belgeler istenecek. 
     Halen kendi mudilerine kırmızı ve gri hesap cüzdanları veren Ziraat Bankası, İmar Bankası mudileri için mavi renkte cüzdanlar bastırdı. 
     Ödemelere dayanak oluşturacak, ''Bazı Kanunlarda Değişiklik Yapılması ve Bankalar Kanunu'nun 14. Maddesinin 3 Numaralı Fırkası Hükümlerine İstinaden Bankacılık İşlemleri Yapma ve Mevduat Kabul Etme İzni Kaldırılan Türkiye İmar Bankası Türk A.Ş hakkında tesis edilecek bazı işlemler hakkındaki Kanun Tasarısı'' 17 Kasım'da TBMM Başkanlığı'na sunulmuştu. 
     
     ÖDEME PLANI 
     Devlet Bakanı ve Başbakan Yardımcısı Abdüllatif Şener, İmar Bankası mudilerine yönelik ödeme planı konusunda yaptığı açıklamada, ''Ne bankaya el konulduğu tarih itibariyle ne de nakden ödemenin yapılacağı tarihe kadar, gerçek alacak sahipleri reel hiçbir kayba uğramadan paralarını alacaklar'' demişti. 
     Ödeme planına göre, İmar Bankası mudilerine ait DİBS'ler, 3 Temmuz 2003 tarihli değerleri üzerinden mevduata dönüştürülecek ve ödemeler, mevduat ödeme planına göre yapılacak. 
     Mevduat hesapları ve DİBS ana para tutarları ile hesaplanacak net faiz tutarları toplamı Ziraat Bankası'na Türk Lirası cinsinden mevduat hesabı olarak aktarılacak. Böylece her gerçek alacak sahibine alacağı olan paranın tamamına karşılık, Ziraat Bankası mevduat hesap cüzdanı verilecek. Dolayısı ile alacaklarının tamamı, kendilerine verilecek mevduat cüzdanında görülecek. Mudi parasının mülkiyetine bütünü ile hemen erişmiş olacak. Bu mevduatın 10 milyar liraya kadar olan kısmı vadesiz hesap, kalan bölümün tamamı ise değişik dilimler halinde, toplam 36 aya kadar blokeli vadeli mevduat hesabı şeklinde olacak. 
     Her mudiye ait Ziraat Bankası'nda açılacak hesap tutarı, anapara ve 3 Temmuz 2003'e kadar işletilecek net faiz tutarları toplamından oluşacak. Net faizin hesaplanmasında en yüksek mevduata sahip 5 bankanın uyguladığı ortalama faiz esas alınacak. 
     Mudiler, blokeli vadeli mevduat alacaklarını teminat göstermek suretiyle bankalardan kredi kullanabilecek. 
     Ziraat Bankası nezdinde açılacak vadeli hesaplara ise TÜFE artış oranı üzerinden faiz tahakkuk ettirilecek ve tahakkuk ettirilen faiz ilgililere nakden ödenecek. 
     Bakan Şener'in verdiği bilgiye göre, Haziran 2003 itibariyle İmar Bankası'nın resmi kayıtlarında toplam 7 trilyon lira mevduat görünmesine karşılık, bankaya el konulduktan sonra, bazı hesaplar hariç 7.8 katrilyon lira civarında, işlemiş faiz ile birlikte yaklaşık 8 katrilyon lira mevduat olduğu belirlendi. 
     Şener, bankanın portföyünde hemen hemen hiç hazine bonosu ve devlet tahvili bulunmamasına rağmen yetkisiz ve karşılıksız bir şekilde açığa menkul kıymet satışı yapıldığını, böylece halktan 728 trilyon lira veya işlemiş faiziyle birlikte yaklaşık 850 trilyon lira tutarında usulsüz para toplandığını açıklamıştı. 
     Bakan Şener, taksite bağlanan ödemeler konusunda bilgi verirken, ikinci dilimde üç aylık bir vadede 5 milyar lira, ayrıca, 12, 18, 24, 30 ve 36 aylık vadelerde ödemenin öngörüldüğünü bildirmişti. 
     İlk dilim ödemelerin 650 trilyon liralık bölümü TMSF'nin mevcut nakitlerinden karşılanacak. Ayrıca, TMSF, 400 trilyon lira civarındaki kağıt varlığını kullanacak ve Merkez Bankası'ndan 2 katrilyon liraya kadar avans alabilecek. 
     
</TEXT>
</DOC>
