<DOC>
<DOCNO> 197669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur25.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi ve Emniyet Müdürü, Basın Konseyi'nde 
</HEADLINE>
<TEXT>

     İstanbul Valisi Muammer Güler ile Emniyet Müdürü Celalettin Cerrah, ''son terör olaylarından sonra güvenlik güçleri ile basın arasında yaşanan sorunları ve ortaya çıkan ihtiyaçları'' görüşmek üzere Basın Konseyi Başkanı Oktay Ekşi'yi ziyaret ettiler. 
     Hürriyet Medya Towers'da gerçekleşen görüşme öncesi basın mensuplarına açıklama yapan Vali Güler, ''Ekşi'yi Basın Konseyi Başkanı sıfatıyla ziyaret ettiklerini, Konsey'in Osmanbey'deki merkezinin uygun olmaması nedeniyle ziyaretin bu mekanda gerçekleştiğini'' söyledi. 
     Güler, ''son dönemde meydana gelen terör eylemleri nedeniyle bazı hassasiyetler olduğunu ve buna bağlı olarak ortaya çıkan bazı gerginlikler bulunduğunu'' ifade ederek, şunları kaydetti 
     ''Bu terör olaylarının ortaya çıkarttığı bazı ihtiyaçlar var. Daha önce yaşanmamış olaylar nedeniyle basınla münasebetlerde, kamuoyunun bilgilendirilmesinde, basının bilgi elde etmesinde bazı sorunlar olduğunu tespit ediyoruz. Bu çerçevede RTÜK'ün ortaya koymaya çalıştığı bazı ilkeler var. Olaylar sonrasında mahkemelerce alınmış kararlar var. Bütün bunlar, bilgi alışverişi çerçevesinde bazı ihtiyaçları gündeme getiriyor. Bunlar, Basın Konseyi tarafından da ele alındı. Ortaya çıkan talepler nedir, ihtiyaçlar nedir, basınla yürütülen münasebetlerde bilgi alışverişini etkileyen, eksik kalan, bizim tamamlamamız gereken konular nedir, bunları tartışacağız.'' Basın Konseyi Başkanı Oktay Ekşi de, bu ziyaretten onur duyduğunu belirterek, toplantıdan sonra ayrıca açıklama yapacaklarını bildirdi. 
     
</TEXT>
</DOC>
