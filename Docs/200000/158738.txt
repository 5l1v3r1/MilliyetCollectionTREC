<DOC>
<DOCNO> 158738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur14.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapusuz "Tüm kurumlar Türkiye'nin menfaatlerini gözetmeli" 
</HEADLINE>
<TEXT>

     AK Parti Grup Başkanvekili Salih Kapusuz, bazı gazetelerde yer alan ''genç subayların AK Parti'den tedirgin olduğuna'' ilişkin haberleri değerlendirirken, ''Türk ekonomisinin biraz rahatlamaya başladığı bu dönemde, tüm kurum ve kuruluş yetkilileri, Türkiye'nin menfaatlerini gözetmek zorundadır, sorumlulukları bunu gerektirir'' diye konuştu. 
     Mesleki Teknik Eğitim Fuarı, Atatürk Kültür Merkezi'nde açıldı. 
     Açılışını Milli Eğitim Bakanı Hüseyin Çelik'in yaptığı fuara katılan AK Parti Grup Başkanvekili Salih Kapusuz gazetecilerin soruları üzerine ''genç subayların AK Parti'den tedirginlik duyduklarına ilişkin haberleri'' değerlendirdi. 
     ''Türkiye'de herkesin çok dikkatli olması gerektiğini'' ifade eden Kapusuz, ''Türk ekonomisinde biraz olsun rahatlama sürecinin başladığı bir dönemde, Avrupa Birliği ile ilgili hayati kararların, adımların atılması gereken bir dönemde, başta siyasetçiler olmak üzere bütün kurum ve kuruluş yetkilileri, herkes ülke çıkarlarını, menfaatlerini gözetmek zorundadır, sorumlulukları bunu gerektirir'' diye konuştu. 
     Bu noktada herkesin dikkatli olması gerektiğini vurgulayan Kapusuz, bir vatandaş ve milletvekili olarak bunu ''beklediğini'' dile getirdi. 
     Kapusuz, bu ve benzeri konuların medya tarafından hedefinden saptırılmaması gerektiğini de kaydederek, çok fazla konuşmanın doğru olmadığına inandığını ifade etti. 
     Öte yandan Milli Eğitim Bakanı Çelik, fuara gelişinde kendisini karşılayan öğrencilerle, el çarparak selamlaştı. Kurdeleyi keserek açılışı yapan Çelik, bazı stantları gezdi. 
     Mesleki ve Teknik Eğitim Fuarı'nda, liseler ve yaygın eğitim kurumları aracılığıyla eğitimi verilen yapı ressamlığından aşçılığa, dokumacılıktan bilgisayara kadar 45 meslek alanı tanıtılıyor. 
     Fuar, 1 Haziran Pazar gününe kadar açık kalacak ve Ankara'daki tüm ilköğretim 8. sınıf öğrencilerinin gezmesi sağlanacak. 
     
</TEXT>
</DOC>
