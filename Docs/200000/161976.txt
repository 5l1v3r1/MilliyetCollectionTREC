<DOC>
<DOCNO> 161976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun21.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avam Kamarası, Blair'den kitle imha silahlarının belgelerini istedi 
</HEADLINE>
<TEXT>

     İngiltere Avam Kamarası Dış İlişkiler Komisyonu tarafından açılan Irak ile ilgili soruşturma çerçevesinde, Başbakanlık'tan, Irak'ın kitle imha silahları hakkında kamuoyuna açıklanan raporlarda yer alan belgeler istendiği açıklandı. 
     Gelişmeyi doğrulayan Başbakanlık, talebin değerlendirilmekte olduğunu bildirdi. 
     Komisyonun, Başbakan Tony Blair ve Irak dosyalarının oluşturulmasına önemli rol oynayan başdanışmanı Alastair Campbell'i bilgi vermek üzere davet edebileceği belirtiliyor. 
     İngiliz basınında son günlerde yer alan haber ve yorumlar ile İşçi Partisi içindeki muhaliflerin açıklama ve eleştirileri, Blair'in Irak'ın kitle imha silahları konusunda istihbarat örgütü tarafından verilen bilgileri abarttığı noktasında yoğunlaşmış, bunun üzerine Dış İlişkiler Komisyonu, konuyla ilgili soruşturma başlatmıştı. 
     Blair tarafından açıklanan Irak dosyasına temel hazırlayan belgelerin orijinallerinin incelenmesinin ardından, Başbakan'ın gerçekten de Irak'a yönelik bir saldırıyı haklı kılmak için bazı gerçekleri çarpıtıp çarpıtmadığı ya da bilgilerin abartılı hale getirilip getirilmediği ortaya çıkarılabilecek. 
     
</TEXT>
</DOC>
