<DOC>
<DOCNO> 166504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/guncel/gun07.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot, dağı pist zannetmiş 
</HEADLINE>
<TEXT>

     TEKİN ATAY DHA 

     Trabzon'da 26 Mayıs'ta düşen ve 62 İspanyol askeri ile 13 kişilik mürettebattan oluşan toplam 75 kişiye mezar olan Ukrayna uçağının karakutusunun ilk sonucu alındı. Moskova'daki Kaza Tahkikat Bölümü'nde yapılan ve Rus heyetinin koordine ettiği çalışmaya Türkiye Sivil Havacılık Genel Müdür Yardımcısı Ümit Çendek başkanlığındaki 3 kişilik Türk heyetin yanı sıra Ukrayna'dan 4, İspanya'dan 1 askeri yetkili ile 1 Kaza Tahkikat uzmanı da katıldı. Uçuş kayıt bilgilerinin bulunduğu karakutunun çözümlerinin yapıldığı çalışmalar sonucu, yoğun sis nedeniyle görüş mesafesi daralan pilotun, aletle alçalma yaptığı ve Pilav Dağı'nı pist zannederek inişe geçtikten bir saniye sonra çakıldığı görüşünde birleşti. Ayrıca, düşen uçakta ve yer istasyonunda hiçbir sorun olmadığı halde pilotun neden Pilav Dağı'na döndüğü konusu araştırılmaya başlandı. Çalışmalar tamamlandıktan sonra rapor hazırlayıp bakanlığa sunacaklarını belirten Çendek, "En kuvvetli ihtimal pilot hatası olduğu yönünde. Pilotun neden hata yapabileceğini araştırıyoruz. Yorgun, uykusuz, alkollü olabilir. Çalışmalarımız sürüyor" dedi. 
     

</TEXT>
</DOC>
