<DOC>
<DOCNO> 193581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur04.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samanyolu'na en yakın cüce galaksi keşfedildi... 
</HEADLINE>
<TEXT>

     Uluslararası astronomlar, Samanyolu'na en yakın cüce galaksiyi keşfettiler. 
     Paris'teki Ulusal Bilimsel Araştırmalar Merkezi'nden yapılan açıklamaya göre, Nicolas Martin başkanlığındaki araştırma ekibi, cüce galaksiyi, Büyük Köpek takımyıldızı yönünde tespit etti. Galaksiye bu nedenle ''cüce Büyük Köpek galaksisi'' adı verildi. 
     Kızılötesi ışın taramasıyla yapılan araştırma sonucuna göre, galaksi M tipi kıpkırmızı ve çok parlak dev yıldızlardan oluşuyor. Yıldızların arkalarında uzun kuyrukların görünmesi, Samanyolu'nun bu yıldızları kendi içine çektiğini gösteriyor. 
     Uzmanlara göre, Büyük Köpek adlı cüce galaksi, Güneş'inkinden 500 bin kat büyük kütleye sahip. Bu, 80 bin ışık-yılı çap ve 2 bin ışık-yılı kalınlığa sahip Samanyolu diskindeki kütlenin ise sadece yüzde biri demek. 
     Yeni galaksinin, Samanyolu'na en yakın gökadası olduğunu belirten uzmanlar, galaksinin Güneş'e uzaklığının yaklaşık 25 bin ışık-yılı olduğunu hesapladılar. 
     Uzmanlar, Büyük Köpek'in keşfinin, Samanyolu gibi büyük galaksilerin, yakınlarındaki küçük gökadalarını yutarak büyüdükleri yolundaki kuramı desteklediğini düşünüyorlar. 
     Bilim adamları, 1994'te de Yay takımyıldızı yönünde galaksi keşfetmiş, bunun da Samanyolu'nun ''yiyeceği'' olduğunu bildirmişlerdi. 
     Samanyolu, komşu galaksilerin yıldızlarını birkaç milyar yılda ancak yutabiliyor. Uzmanlara göre, Samanyolu diskinin oluşumunda bu ''yamyamlık'' önemli rol oynadı, oynamaya da devam ediyor. Büyük Köpek galaksisi, bu hesapla bir milyar yıl sonra yok olacak. 
     
</TEXT>
</DOC>
