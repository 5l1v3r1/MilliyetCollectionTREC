<DOC>
<DOCNO> 189778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/aspo.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi, Bursa'da ipten, Hollandalı yıldızı kurtardı 
</HEADLINE>
<TEXT>
   Altın portakal 
   Hooijdonk'un golü ile perde açıldı. Yakup ve Okan, ev sahibini umutlandırdı. Ancak süper golcüsü, Sarı-Lacivertli takımı puansız bırakmadı 
      YUSUF KOBAL 

   
   Geçmiş yılın ağır hesabı kalmıştı Bursalı'nın aklında. Başkent Ankara'da yenen yedi golün acısı, hüznü, öfkesi henüz dinmemişti yüreklerinde. Bunun ürkekliği de Fenerbahçe'deki oyunculara hakimdi. Takımın başına geldiğinden bu yana sadece 1 galibiyet görebilen Hagi'nin ne zaman ortaya çıkacağı bilinmeyen tılsımına güvenip, maçı kazanmaktı asıl olan Bursaspor'da. 
   Fenerbahçe'nin deli dolu hırs küpü çalıştırıcısı Daum ise rakibine göre daha delişmen gördüğü kadrosunun galibiyet serisini sürdürmek istiyordu. Ama bu istek maçın ilk yarısında olduğu gibi pek de sahadaki oyunculara yansıyamadı. Kanarya, Bursa ataklarını 20 dakika boyunca umarsızca buyur etti kalesine. Bursaspor, gol yüklü bulut gibi neye çarpsa pozisyon üretiyordu bu aralarda. Birinde Tomas, birinde Fatih, birinde de Recep, Bursalı Okan ve diğerlerinin aşırı tacizkar akınlarına öncelerde izin vermedi. 23. dakikada Selçuk, önündeki rakibinden sola yalpa yaparak sıyrılıp, takımı adına sisli Bursa akşamının ilk şut denemesini gerçekleştirdiğinde bize de "Ehh yani" dedirtti. 
   28. dakikada ise Rebrov'un korner atışından havalanan top, Hooijdonk'un ayağından Fenerbahçe golü olarak anlam buluyordu. Selçuk, Rebrov'dan gelen topu kafasıyla kaleye gönderip, avlamak istedi Vintila'yı. Rumen kaleci topu önce tokatladı, ama Hooijdonk'un orada bitip golü atmasına engel olamadı 0-1 
   Şu Daum çok mu şanslı sizce Bana göre Allah'ın sevgili kulu. Aurelio ile Kemal'i yanında oturtup da, yeni gözdeleri Selçuk ve Rebrov'u tercih etmesi konuşuldu ilk yarı boyu. İkinci yarıda da golü yiyince hiç gocunmadan Kemal ve Yusuf'u alıverdi sahaya erkenden. Belli ki değiştirmek ve böylece kazanmak mucizeciliğini kullanmak istiyordu illaki. 
   Tam da, Fenerbahçe'nin adeta bir mevsim değişimi kırıklığı yaşadığını tespit edip onu düşünürken, 56. dakikada ileride sıradan, kreatif olmayan gol arayışları Fenerbahçe kalesine, şık Bursa golü olarak geri dönmez mi Orhan ile Tamer, Yakup'un tamamladığı üçgenden şeytanca gol çıkarabiliyordu 1- 1. 
   Fenerbahçe yıldızlar topluluğu diyoruz her seferinde. Ama dün gördük ki Bursa'daki Fenerbahçe, ilkokul sıralarında çocukların renkli kartonlardan kırparak yarattığı özensiz, acemice kesilmiş şekilleri ile yine sadece o çocukları heyecanlandırabilen, parıldamayan yıldızcıklar. 
   Tuncay mesela bu yıldızcığa bir örnek. Daum'un bile ne zaman ne yapacağını kestiremediği Tuncay, 66. dakikada yanımda oturan en koyu ve hoşgörülü Fenerbahçeli'yi bile öfkelendirecek türden gol kaçırıveriyordu. Yine hastalığın Fenerbahçe'de bir bilinç kaybına yol açtığı 78. dakikada Tamer'in ortasından gelen topa kafasını acımasızca, hınç çıkarırcasına yapıştıran Okan, Bursaspor'u galibiyete yaklaştırıyordu 2 - 1 Fenerbahçe'de çoğu zaman kurtarıcı olan Hooijdonk 87. dakikada bereket versin ki Serhat'ın gönderebildiği topu Bursa filelerine son nefes olarak bırakıveriyordu da Fenerbahçe yenilgiden kurtuluyordu. 
   
   Öfke ve isyan    Asbaşkan Mahmut Uslu, iki penaltılarının verilmediğini söyledi, "İki kulübün menfaati için Fenerbahçe'nin önünü kesiyorlar" diye konuştu 
   Sert tepki 
   SARI - Lacivertli yönetim Bursaspor karşısında alınan beraberliğin faturasını hakem İsmet Arzuman'a çıkardı. Asbaşkan Mahmut Uslu, Futbol Federasyonu ve MHK'ye sert tepki gösterdi, "Olmayan penaltılar çalınıyor, nizami goller iptal ediliyor. Futbol Federasyonu organize ettiği bu lige sahip çıkmalı. Aksi takdirde bunu kulüpler birliğine devretmeli, haksızlığı ortadan kaldırmalıdır" ifadesini kullandı. 
   
   'Dikkatli olsunlar' 
   İSMET Arzuman'ın iki hafta arayla maçlarına verilmesini anlayamadıklarını söyleyen Uslu, "İki penaltımızı es geçti. Neden bizim maçlarımızı Serdar Tatlı, Ali Aydın yönetmiyor" dedi. Yönetici İlhan Ekşioğlu ise "Galatasaray ve Beşiktaş'ı hakemler çok iyi koruyor. Artık dikkatli olsunlar. Fenerbahçe'nin hakkını kimseye yedirmeyiz. Kenardaki teknik direktörden etkilenen bir hakem nasıl maç yönetir " diye konuştu. 
   
   Selçuk cezalı    LİGDE ilk yedi haftada üç sarı kartı bulunan Selçuk, Bursaspor önünde de kart görünce cezalı duruma düştü. Fenerbahçe'nin orta sahadaki etkili silahı, Şükrü Saracoğlu Stadı'nda önümüzdeki hafta oynanacak olan Adanaspor karşılaşmasında takımdaki yerini alamayacak. 
   
   Maçın hakemi    Kötü yönetim 
   İSMET Arzuman için kötü bir geceydi. Faul düdüklerinde şaşırtıcı kararlar veren Arzuman, ceza alanında ilk yarıda Tuncay'ın omuzla, ikinci yarıda Semih'in ustaca düşürülmelerine seyirci kaldı ve penaltıları vermedi. Ayrıca maçı iki dakika uzatmasına ve kenar yönetimleri uyarırken, "Saatimi durdurdum" demesine rağmen, bu sözünü tutmadı ve karşılaşmayı erken bitirdi. Rebrov'a gollük pozisyonunda kaldırılan ofsayt bayrağı da yardımcısı Adil Sinem'in hatasıydı. 
   
   
</TEXT>
</DOC>
