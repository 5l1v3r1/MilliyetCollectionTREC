<DOC>
<DOCNO> 196870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Dış bağlantı üzerinde çalışılıyor" 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, İstanbul'daki terör saldırılarını düzenleyen kişilerin süratle tespit edildiğini, olayın dış bağlantıları üzerindeki çalışmaların devam ettiğini söyledi. 
     Dün, TV8'de gündemdeki konuları değerlendiren Erdoğan, İstanbul'daki terörist saldırılara değinerek, "İnsanlık tarihi boyunca bunlar oluyor. Süratle, kısa zamanda bu olayın intihar komandoları tespit edildi. Bunların dış bağlantıları üzerindeki çalışmalar devam ediyor. Temennim odur ki bu da bir an önce tespit edilir, buna inanıyorum" diye konuştu. 
     
     Ahdi haklarımız var 
     Erdoğan, KKTC ve Türkiye'nin Kıbrıs sorununun çözümüne ilişkin samimi adımlar attıklarını, bu adımların devam edeceğini ifade etti. Kuzey Kıbrıslılar'ın büyük bölümünün Türkiye'yi anavatan olarak gördüğünü, anavatan olarak görmek istemeyenler de olduğunu dile getiren Erdoğan, bunun hiçbir zaman gerçeği değiştirmeyeceğini, birlikteliğin et ve tırnak gibi devam edeceğini söyledi. Erdoğan, "Türkiye'nin orada ahdi hakları vardır. Bu haklarından taviz vermesi mümkün değildir" dedi. Kıbrıs sorununa ilişkin tek taraflı yaklaşımın beklenmesinin yanlış olacağını vurgulayan Erdoğan, "Her iki taraf da kendine düşen özveriyi ortaya koymalıdır ki ortak buluşma noktası meydana gelsin" diye konuştu. 
     
</TEXT>
</DOC>
