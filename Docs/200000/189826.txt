<DOC>
<DOCNO> 189826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun05.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush 2004 seçimlerini kazanabilecek mi 
</HEADLINE>
<TEXT>

     ABD'de gelecek yıl yapılacak olan başkanlık seçimleri hızla gündemin birinci sırasına otururken, Başkan Bush'un ikinci dönem iş başında kalıp kalamayacağı basında ve kamuoyunda en çok tartışılan konu haline geldi. 
     Konuya geniş yer veren New York Times gazetesi, başkanların yeniden seçilmelerinde ''işsizlik oranının'' çok önemli bir rol oynadığını anımsattı ve geçmişte yaşanan deneyimleri okuyucularının dikkatine sundu. 
     Buna göre, eski başkanlardan Ronald Reagan ilk başkanlık döneminde iki kez ekonomik durgunlukla karşı karşıya geldi. Ancak işsizlik oranı 1984 seçimlerinden önce düştüğü için Reagan ikinci kez seçilmeyi başardı. Aynı durum Richard Nixon'un da başına geldi ve Nixon da ikinci dönem başkanlık yapma şansını yakaladı. 
     Buna karşılık şimdiki başkan Bush'un babası George Bush'un, 1992 yılında ikinci kez başkan olmak istediği dönemde, tüm ekonomik göstergeler olumlu yöndeydi. Bunun tek istisnasını yüksek işsizlik oranları oluşturuyordu. Bu rakamlar seçimlerden 5 ay önce tavan yaptı ve baba Bush 1992 seçimlerinde beyaz sarayı Bill Clinton'a kaptırdı. 
     Jimmy Carter da işsizlik oranlarının yüksekliği yüzünden aynı akıbete uğradı. 
     
     2.8 MİLYON KİŞİ İŞİNİ KAYBETTİ 
     New York Times, Bush'un ikinci dönem seçilme şansı konusundaki incelemesinde ise şu hususlara yer verdi 
     ''Ekonomik sorunlar son 2.5 yılda 2.8 milyon kişinin işsiz kalmasına yol açtı. Demokratlar bunun 1929-1933 yılları arasında başkanlık yapan Herbert Hoover'dan bu yana görülen en kötü sonuç olduğunu vurguluyorlar. Bugün, başkan Bush'un da dikkat çektiği gibi, ekonomik göstergeler yavaş yavaş yukarı doğru çıkmaya başladı. Fakat işsizliğin tavana vurması olasılığı hala mevcut.'' Gazetenin yazısında ''ekonominin gerçekten parlak olup olmadığına ancak seçmenin karar vereceği'' de vurgulandı ve ''başkan Bush'un yeniden seçim kazanabilmek için seçmeni, yeni istihdam olanaklarının kısa sürede açılacağı konusunda ikna etmesi gerektiğinin'' altı çizildi. 
     Gazetenin haberinde ''uzun süren durgunluk döneminden ve bütçe açıklarından sonra, seçimlere bir yıl kala ekonominin yeniden yüksek vitese geçmekte olduğu'' kaydedildi. 
     ''İnşaat sektörünün canlanmakta olduğunu ve sınai üretimin arttığını'' da kaydeden New York Times, ''ancak istatistikler başka, seçmenin değerlendirmesi ise başkadır ve bu değerlendirmeyi en çok iş ve işsizlik şekillendirir'' yorumunda bulundu. 
     Gazete, ''gerek demokrat, gerekse Cumhuriyetçi Parti'nin üyeleri, başkan Bush'un şansının ancak, önümüzdeki 9-12 ay içersinde istihdam piyasası canlandığı takdirde dönebileceği konusunda görüş birliği içindeler. Ekonomistler bu konuda şimdiden bir tahminde bulunamıyorlar ve görüşler bölünmüş durumda'' diye yazdı. 
     ABD'de işsizlik oranı Haziran ayında yüzde 6.4'e çıkarak tavan yaptıktan sonra Ekim ayında yüzde 6.1'e inmiş bulunuyor. Uzmanlar işsizlik oranının 1970 ve 1980'li yıllara oranla nispeten düşük olduğuna da dikkat çekiyorlar. 
     
</TEXT>
</DOC>
