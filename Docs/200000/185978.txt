<DOC>
<DOCNO> 185978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun22.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB savunma bakanları toplantısı... Türkiye bilgilendirilecek... 
</HEADLINE>
<TEXT>

     AB üyesi ülkelerin savunma bakanlarının yarın Roma'da başlayacak toplantılarından sonra, Türkiye, Bulgaristan, İzlanda, Norveç ve Romanya savunma bakanlarının AB heyeti tarafından bilgilendirileceği açıklandı. 
     AB Dönem Başkanı İtalya'nın açıklamasına göre, AB'ye 1 Mayıs 2004'te katılımları öngörülen 10 adayın da hazır bulunacakları gayri resmi savunma bakanları toplantısından sonra, 4 Ekim'de, AB heyeti ile NATO müttefiki olup AB üyesi olmayan veya AB adayları arasında bulunan söz konusu 5 ülkenin bakanları öğlen yemeğinde buluşacaklar. 
     AB heyeti, dönem başkanı İtalya'nın Savunma Bakanı Antonio Martino, AB Ortak Dış Politika ve Güvenlik Yüksek Temsilcisi Javier Solana ve AB'nin gelecek dönem başkanı İrlanda'nın Savunma Bakanı Michael Smith'ten oluşacak. 
     Dönem Başkanlığı, AB'nin savunma konusundaki çalışmaları konusunda adaylara ve NATO müttefiklerine, ''saydamlık gereği'' bilgi verileceğini duyurdu. 
     AB savunma bakanları toplantısında, topluluğun savunma alanındaki arayışlarının ve NATO ile ilişkilerin değerlendirilmesi bekleniyor. 
     
</TEXT>
</DOC>
