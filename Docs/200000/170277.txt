<DOC>
<DOCNO> 170277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur18.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KPSS sınavında skandal Soru kitapçığı salon dışına çıkarılmış 
</HEADLINE>
<TEXT>

     İnönü Üniversitesi İ.Ü Rektörlüğü, Kamu Personeli Seçme Sınavı KPSS Öğretmenlik Sınavı'nda soru kitapçığının sınav salonu dışına çıkartıldığının belirlendiğini, ancak amaç dışı kullanılmadan yakalanması nedeniyle sınavın iptal edilmesinin söz konusu olmadığını bildirdi. 
     İ.Ü Rektörlüğü'nden yapılan açıklamada, 13 Temmuz 2003 tarihinde yapılan 2003 KPSS Öğretmenlik Sınavı'nda, üniversitelerinde doçent olarak görev yapan bir öğretim üyesinin, salon başkanı sıfatıyla, sınava gelmeyen bir adaya ait soru kitapçığını salon dışına çıkardığının belirlendiği kaydedildi. 
     Salon dışına çıkarılan kitapçığın fotokopisinin çekildiği ancak, kitapçığın veya fotokopisinin kural dışı kullanılmaya fırsat verilmeden görevlilerce yakalandığı ifade edilen açıklamada, ''Soru kitapçığı amaç dışı kullanılmadan yakalandığından, sınavın iptal edilmesi söz konusu değildir'' denildi. 
     Açıklamada, olayla ilgili başlatılan idari soruşturmanın sürdüğü kaydedildi. 
     
</TEXT>
</DOC>
