<DOC>
<DOCNO> 154801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun32.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan "Soykırım gündemimizdeki yerini koruyor" 
</HEADLINE>
<TEXT>

     Ermenistan Dışişleri Bakanı Vartan Oskanyan, sözde Ermeni soykırımının uluslararası alanda tanınması konusunun dış politikalarındaki yerini koruduğunu söyledi. 
     Oskanyan, Daşnaksutyun partisinin, 20 ayrı ülkeden geldikleri belirtilen ''ulusal komite'' üyeleriyle Erivan'da yaptığı toplantıdaki konuşmasında, Ermeni diasporasının sözde soykırımın tanınmasına yönelik çalışmalarının da büyük önem taşıdığını kaydetti. 
     Vartan Oskanyan, ''Türkiye'de insan hakları ihlalleri olduğunu, demokratik bir ülke olmadığını ve komşu ülkelere karşı ambargo politikası izlediğini'' iddia ederek, bunlarla birlikte sözde soykırımın kabul edilmemesinin de Türkiye'nin AB kriterlerini yerine getirmediğinin göstergesi olduğunu ileri sürdü. 
     Öte yandan, ''ulusal komite'' yöneticilerinden Aram Ambaryan da yaptığı açıklamada, sözde soykırımın tanınması konusunun yakın gelecekte ABD Kongresi'nde tekrar görüşülmeye başlanmasının beklendiğini bildirdi. 
     Ermenistan'ın başkentinde yarın sona erecek ''ulusal komite'' toplantılarında, soykırım iddialarının tanınmasına yönelik çalışmaların daha da etkinleştirilmesi konusu ağırlıklı olarak ele alınıyor. 
     
</TEXT>
</DOC>
