<DOC>
<DOCNO> 168064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo06.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut Panathinaikos'ta... 
</HEADLINE>
<TEXT>

     Yunanistan'ın Panianios takımında forma giyen lejyoner futbolculardan Erol Bulut, aynı ülkenin Panathinaikos takımı ile 3 yıllık sözleşme imzaladı. 
     Erol Bulut, Panianios'dan Panathinaikos'a transferiyle ilgili internette yaptığı açıklamada, artık Yunanistan'ın en büyük takımlarından birinde forma giyeceğini belirterek, önceki gün attığı imza ile resmen Panathinaikoslu olduğunu duyurdu. 
     Profesyonel futbol yaşantısında bazı dönüm noktaları ve unutamadığı kulüpler olduğunu ifade eden Erol Bulut, şöyle devam etti 
     ''İlk başta beni profesyonel yapan ve Erol Bulut olmamı sağlayan Eintract Frankfurt, sonra futbol piyasasında tanınmamı sağlayan çocukluğumun ve hayallerimin takımı Fenerbahçe ve son olarak da Panianios. Panianios Kulübü'nde hayatımın en olgun dönemini geçirdim. Oynadığım futboldan gerçekten zevk aldım. Özelliklerimin farkına vardım, yeteneklerimi keşfettim ve kendimi buldum. Panianios için büyük başarı sayılan Avrupa kupalarına katılmasında önemli görevler üstlendim. Bu şirin kulübü, burada yaşadıklarımı asla unutmayacağım. Bu kulüpteki herkese, yöneticilerime, teknik adamlarıma, arkadaşlarıma, profesyonel çalışanlara ve özellikle de taraftara çok teşekkür ediyorum.'' 
     
     TRANSFER AYRINTILARI... 
     Panathinaikos'un hiç şüphesiz Yunanistan'ın en büyük kulübü, hatta Avrupa'nın da sayılı kulüplerinden birisi olduğunu anlatan Erol Bulut, şunları kaydetti 
     ''Burada çok başarılı olacağım inancındayım. Panianios gibi hedefleri daha mütevazı olan bir kulüpte bile, çıtayı yukarılara taşımada büyük katkım bulunmuştu. Şimdi bu kulüp çatısı altında da hedeflerimi büyüteceğim. Yeni takımımın gücü ortada. Bana düşen çok çalışmak ve bu güce güç katmak. Umarım sene sonunda Avrupa Şampiyonu olmuş bir takımın Türk futbolcusu olarak sizlere buradan sesleniyor olurum.'' 
     
     HEDEF MİLLİ TAKIM 
     Erol Bulut, bu yılki en büyük hedefinin geçen sezon hak ettiğini düşündüğü, ancak bir türlü giyme şansı bulamadığı milli formayı sırtına geçirmek olduğunu belirtti. 
     Milli takıma girmek için sahada terinin son damlasına kadar mücadele edeceğini ifade eden Erol Bulut, ''Oynayacağım futbol ile parmak ısırtacağım ve teknik direktörümüz Şenol Güneş'in gözüne girmeye uğraşacağım. Bunu da başaracağıma inanıyorum'' dedi. 
     
     DAUM'LA ÇALIŞMAK İSTERDİM 
     Taraftarı olduğu yegane Türk takımının Fenerbahçe olduğunu bildiren Erol Bulut, açıklamasını şöyle tamamladı 
     ''Gerçekten Daum'un başında bulunduğu bu takımın formasını giymeyi çok isterdim. Ama olmadı, şartlar bir türlü buna olanak vermedi. Umarım Panathinaikos'da geçireceğim başarılı 3 sezon ardından, bu kulübe dönme şansım olur. Ancak bu sene ben Fenerbahçe için çok iyimser değilim. Daum'u saymazsak ses getiren herhangi bir transfer yok diyebiliriz. Rüştü gibi dünyanın en iyi kalecisini Barcelona'ya kaptırdık. Mustafa Doğan gibi canını dişine katan bir gerçek Fenerbahçeli'yi takımdan koparttık. Serhat'ın durumu belli değil. Yabancı kontenjanının nasıl değerlendirileceği de belli değil. Ben taraftar olarak belli endişeler taşıyorum. Daum'un işinin çok zor olduğunu düşünüyorum. Umarım bu endişelerimde yanılıyorumdur. Umarım özlenen başarı bu sene gelir.'' 
     
</TEXT>
</DOC>
