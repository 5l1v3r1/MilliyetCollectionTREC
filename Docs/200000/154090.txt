<DOC>
<DOCNO> 154090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur21.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini kalbinden bıçakladı 
</HEADLINE>
<TEXT>

     İZMİR'in Çamdibi semtinde, market işletmeciliği ve kozmetik ürünleri satışı yaparken iflas edip birahanede çalışmaya başlayan Kadir Alıp, sürekli içki içmesine kızan eşi Arzu Alıp tarafından kalbinden bıçaklanarak öldürüldü. 
     Olay, 02.00'de 106 Sokak 9 numarada bulunan 2 katlı evde meydana geldi. İşlerinin kötü gitmesi nedeniyle evinin altındaki marketi kapatmak zorunda kalıp, kozmetik ürünleri satan ve bunda da başarılı olamayan 30 yaşındaki Kadir Alıp, birahanede garsonluk yapmaya başladı. 
     Gece işten eve geldikten sonra alkol alan Kadir Alıp ile eşi Arzu Alıp 26 , arasında tartışma çıktı. Öfkesine hakim olamayan genç kadın, mutfaktan aldığı bıçağı eşinin göğsüne sapladı. 
     Kanlar içinde kalan koca Alıp, yere yığılırken, polisi arayan Arzu Alıp, eşinin intihara teşebbüs ettiğini söyldi. Haber verilmesiyle eve gelen 112 Acil Yardım ekiplerinin müdahale etmeye çalıştığı Kadir Alıp, olay yerinde yaşamını yitirdi. Arzu Alıp, polise verdiği ilk ifadede, kalbine saplanan bıçakla can veren eşinin, 1.5 yaşındaki kızı Melisa ve kendisinin önünde intihar ettiğini söyledi. Durumdan şüphelenen polisin soruşturmayı derinleştirmesi üzerine sorguya alınan Arzu Alıp, eşini öldürdüğünü itiraf etti. 
     Asayiş Şubesi Cinayet Bürosu'nda gözaltına alınan Arzu Alıp, işinde başarılı olamayıp, ekonomik kriz yaşayan eşiyle sürekli içki içtiği için tartıştıklarını belirterek, Eşim alkollü olarak geldi ve evde de içmeye devam etti. Bana hakaret etmeye başladı ve üzerime saldırıp vurmak istedi. Kendimi korumak amacıyla mutfaktan bıçağı aldım ve salladım. Amacım öldürmek değildi'' dedi. 
     




</TEXT>
</DOC>
