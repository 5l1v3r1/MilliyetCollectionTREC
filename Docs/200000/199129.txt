<DOC>
<DOCNO> 199129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/dunya/dun02.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikam günü 54 Iraklı öldü 
</HEADLINE>
<TEXT>

   Amerikan ordusu direnişçilere karşı tank ve toplarla operasyon düzenlediği Samara'yı cehenneme çevirdi 
      DIŞ HABERLER SERVİSİ 

   
   Irak'ı işgal eden koalisyon güçleri için en kanlı ay olan kasımın son günü, Saddam rejiminin devrildiği nisan ayından bu yana en şiddetli çatışmaya sahne oldu. Önceki akşam Bağdat'ın kuzeyindeki Samara'ya iki koldan giren Amerikan birlikleri, Saddam yanlılarının planlanmış direnişiyle karşılaştı. Tank ve toplarla karşılık veren Amerikan güçleri 54 Iraklıyı öldürdü. Çatışmada 5 Amerikan askerinin yaralandığını açıklayan ABD ordusu, Iraklıların yeni Irak dinarlarını bankalara taşıyan konvoyu soymak için saldırdığını bildirdi. 
   Dün Samara'da kentin dört bir yanını önceki günkü çatışmanın büyüklüğünü belgeleyen izler kaplamıştı. Yıkılmış binalar ve hurdaya dönmüş araçlar... 
   
   Fedai üniformaları giyiyorlardı 
   Çatışmayla ilgili dün Amerikan ordusundan yapılan açıklamada, kente yeni Irak dinarlarını taşıyan ABD konvoyuna saldıran Iraklılardan bazılarının Saddam'ın Fedaileri üniformaları giydiği belirtildi. Savaşın başladığı 20 Mart'tan bu yana koalisyon güçleri için en kanlı ay olan kasımda, 79'u Amerikan askeri olmak üzere en az 104 koalisyon askeri öldü. Aralık ayının ilk günündeyse Bağdat'ın batısında, bir Amerikan askeri konvoyuna düzenlenen saldırıda bir asker öldü. 
   
   
   
</TEXT>
</DOC>
