<DOC>
<DOCNO> 175444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun20.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş üniformalı "Bush bebekleri" satışa çıkıyor... 
</HEADLINE>
<TEXT>

     ABD Başkanı George Bush'un, bir oyuncak firması tarafından üretilen, deniz pilotu savaş üniforması içindeki bebekleri bu ay satışa sunulacak. 
     Bush, 1 Mayıs'ta ''USS Abraham Lincoln'' uçak gemisine deniz kuvvetleri pilotu kıyafetiyle askeri uçakla inmiş ve fotoğrafı tüm dünya basınında yer almıştı. 
     Oyuncak firmasının, ''G.I. George'' adını verdiği bebekleri bu fotoğraftan esinlenerek hazırladığı bildiriliyor. 
     ''Blue Box Toys'' adlı firmanın ürettiği ''G.I. George'' bebekleri 30 santimetre boyunda. Firma, tanesi 40 dolar olan bebeklerden en az 5 bin adet satmayı umuyor. 
     Firmanın merkezinin Çin'de bulunduğu ve bebeğin Hong Konglu bir oyuncakçı tarafından dizayn edildiği belirtildi. Bebeğin elinde, Bush'unki gibi pilot kaskı, üzerinde ise yedek oksijen tüpü ve paraşütü bulunuyor. Bebeğin elbisesi de fermuarla açılıp kapanabiliyor. 
     Oyuncak firmasının sözcüsü, ''Başkan Bush'un 1 Mayıs'taki davranışıyla, normal bir ABD başkanınkinden çok daha farklı bir şeyi yaptığını ve bunu ölümsüzleştirmek istediklerini'' ifade etti. 
     
</TEXT>
</DOC>
