<DOC>
<DOCNO> 163697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko18.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarık Tara Verilmeyecek hesabım yok 
</HEADLINE>
<TEXT>

     Enka Onursal Başkanı Şarık Tara, elektrik santralleriyle ilgili haklarında çıkan iddiaların yanlış olduğunu belirterek, ''Gönlüm çok rahat, verilmeyecek hesabım yok'' dedi. 
     Tara, Enka'nın yurtdışına 150 bin 23'üncü elemanını uğurlaması dolayısıyla düzenlenen törenin ardından, bugün bir gazetede yayımlanan iddialarla ilgili gazetecilerin sorularını yanıtladı. 
     İddialara ilişkin daha sonra geniş bir açıklama yapacağını belirten Tara, ''Yazılan iddialar yanlış. Gönlüm çok rahat, memlekete çok iyi birşey yaptığıma inanıyorum. Verilmeyecek hesabım yok'' diye konuştu. 
     Elektrik satışında 1.32 cent'lik paranın kendi hisseleri olduğunu, kalanın ise BOTAŞ'a ait olduğunu kaydeden Tara, iddialarda gelir ile karın karıştırıldığını söyledi. 
     Bir gazetede yayımlanan haberde, ''kasıtlı elektrik kesintileriyle panik yaratıp Şarık Tara'ya para basan doğalgazlı elektrik santralları kurdurulduğu'' ve ''2.88 cent'e mal edilen elektriğin, üzerine 1.32 cent kar konarak 4.2 cent'e satıldığı'' iddialarına yer verilmişti. 
     
</TEXT>
</DOC>
