<DOC>
<DOCNO> 159709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko05.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, 5. gözden geçirme çalışmalarını tamamlamak üzere 
</HEADLINE>
<TEXT>

     Uluslararası Para Fonu IMF Türkiye Masası Şefi Juha Kahkonen'in, Cumartesi günü Türkiye'den ayrılması bekleniyor. 
     Alınan bilgiye göre, Niyet Mektubu taslağı üzerindeki çalışmalarda ilerleme kaydedilirken, IMF'nin, Beşinci Gözden Geçirme çerçevesindeki çalışmalarının da hemen hemen tamamlandığı belirtiliyor. 
     Türkiye masası şefi olarak görev süresi dolan Kahkonen'in, Türkiye'den ayrılmadan önce basın toplantısı düzenleyebileceği, fakat yazılı bir açıklama yapması ihtimalinin daha kuvvetli olduğu ifade ediliyor. 
     Bu arada, Kahkonen'in dün, Devlet Bakanı Ali Babacan ile bir araya gelerek, Niyet Mektubu taslağı ve Beşinci Gözden Geçirme çerçevesindeki gelişmeleri ele aldığı öğrenildi. 
     Kahkonen başkanlığındaki IMF heyetinin bugünkü görüşmeler kapsamında, Devlet Bakanı ve Başbakan Yardımcısı Abdüllatif Şener ile görüşmesi bekleniyor Haziran ayı ortalarında IMF İcra Direktörleri Kurulu'nda ele alınması beklenen Niyet Mektubu'nun onaylanmasının ardından, yaklaşık 500 milyon dolarlık kredi dilimi serbest bırakılacak. 
     
</TEXT>
</DOC>
