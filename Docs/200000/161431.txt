<DOC>
<DOCNO> 161431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun15.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da yabancı nüfus hızla artıyor... 
</HEADLINE>
<TEXT>

     Dış dünyaya geleneksel olarak en kapalı olan, adalar üzerine kurulu Japonya'da bile yabancı nüfus, küreselleşmenin de etkisiyle önlenemez şekilde artıyor. 
     Japonya Adalet Bakanlığı Göçmenlik Bürosu'nun verilerine göre, geçen 10 yılda yabancı nüfus sayısı yüzde 44.5 artarken, yerli nüfustaki artış oranı yüzde 2.3'de kaldı. 
     Yabancı nüfus en fazla yüzde 18.1 ile başkent Tokyo'da yaşıyor, başkenti sırasıyla Osaka, Aichi, Kanagawa ve Hyogo takip ediyor. 
     Toplam 183 ülke ve topraktan yabancı barındıran Japonya'da yaşayan yabancıların yüzde 33.87'si Koreli, yüzde 22.9'u Çinli, yüzde 14.5'i Brezilyalı, yüzde 9.1'i Filipinli, yüzde 2.8'i Perulu, yüzde 2.6'sı ise Amerikalı. 
     Japonya'daki yabancıların sayısı 2001-2002 döneminde yüzde 4.1 artışla 1 milyon 851 bin 758 kişiye, bunlar içinde yabancı öğrencilerin sayısı da 110 bin 415'e ulaştı. 
     Bununla birlikte, 1 Ekim 2002 tarihiyle 127 milyon 435 bin 350 olan Japon nüfusunda kayıtlı yabancıların oranı henüz sadece yüzde 1.45. 
     
</TEXT>
</DOC>
