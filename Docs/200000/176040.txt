<DOC>
<DOCNO> 176040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko10.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye 1 katrilyon liralık yapılandırma 
</HEADLINE>
<TEXT>

   
   Devlet Bakanı Ali Babacan, Ziraat Bankası ve Tarım Kredi Kooperatifleri'ne borcu olan toplam 820 bin çiftçinin yüzde 82'sinin borcunu yeniden yapılandırdığını söyledi. 
   Hazine'de düzenlediği basın toplantısında, çiftçi borçlarının yeniden yapılandırılmasına ilişkin iki aylık sonuçları değerlendiren Babacan, "Rakamsal olarak, 1 katrilyon 495 trilyon liralık toplam borç söz konusu idi, bunun 998 trilyonu yeniden yapılandırılmış oldu. Yani borçlu çiftçilerimizin sayı olarak yüzde 82'si, toplam borç rakamının da yüzde 67'si ilk iki ayda yeniden yapılandırılmış oldu" dedi. 
   
   'Artık uzatma yok' 
   Popülizm ile sosyal politika arasındaki sınırı nasıl tanımlandığının sorulması üzerine Babacan, seçim öncesi pek çok partinin çiftçi borçlarını sileceğini açıkladığını kaydetti ve "Popülizm bu" diye konuştu. 
   Borçlarını zamanında ödeyenlerin sürekli kredi kullanabildiklerine işaret eden Babacan, çiftçi borçlarının yeniden yapılandırılması için sürenin uzatılmayacağını ve 13 Ekim'de biteceğini vurguladı. 
   
   
</TEXT>
</DOC>
