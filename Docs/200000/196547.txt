<DOC>
<DOCNO> 196547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun21.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatsızlanan Mübarek Meclis'e geri döndü 
</HEADLINE>
<TEXT>

     Mısır Cumhurbaşkanı Hüsnü Mübarek'in parlamentonun açılışında televizyondan canlı yayınlanan konuşması sırasında rahatsızlanmasının ardından, Meclis'e geri döndü. 
     Rahatsızlığıyla kesilen yayının ardından, Mübarek alkışlar eşliğinde gülümseyerek geri döndü ve rahatsızlığına hiç değinmeden konuşmasına devam etmeye başladı. 
     Mısır Cumhurbaşkanı Mübarek'in 5 dakikadan daha az süren konuşmasının ardından oturuma ara verildi. 
     Mübarek'in, parlamentonun açılışında konuştuğu sırada yayın kesilmiş, birkaç dakika sonra ekrana gelen görüntüde Mübarek yer almamıştı. Spiker, Mısır Cumhurbaşkanı'nın bir sağlık sorunu olduğunu açıkladı. 
     Mısır Meclis Başkanı Fethi Surur, daha sonra kürsüye gelerek, ''Cumhurbaşkanı iyi, birkaç dakika içinde konuşmasını tamamlamak üzere geri gelecek'' anonsunu yaptı. 
     Bu arada, Reuters'ın haberine göre, bir kaynak Mübarek'in düştüğünü, doktorlarla dinlenme odasına alındığını öne sürdü. Kaynak, Mübarek'in tansiyon sorunu olabileceğini, ancak şimdi iyi olduğunu söyledi. 
     Mübarek'in sağlığı için Müslüman ve Kıpti din adamları dua ederken, parlamento üyeleri duaya ''amin'' diyerek katıldılar. 
     Kahire kent merkezinde trafiğin durduğu, meclis binasının üzerinde bir helikopter görüldüğü belirtiliyor. 
     Meclis'in Cumartesi günü yapılacak açılışı Mübarek'in soğuk algınlığı nedeniyle ertelenmişti. 
     Eski Cumhurbaşkanı Enver Sedat'ın 1981'de suikasta kurban gitmesinden beri Mısır'ın lideri olan Mübarek'in yerine 75 , oğlu Cemal'in geçeceğine dair söylentiler çıkmıştı. 
     
</TEXT>
</DOC>
