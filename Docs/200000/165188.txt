<DOC>
<DOCNO> 165188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo07.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Elazığ'ın golcüsü Mezsaros ile anlaşmak üzere 
</HEADLINE>
<TEXT>

     Adanaspor Teknik Direktörü Yılmaz Vural, transfer çalışmalarını hafta içine tamamlayıp ardından hazırlık kampına çıkacaklarını ve özel maç ağırlıklı çalışma yapacaklarını belirtti. 
     Vural, diğer takımlara oranla transferde rahat olduklarını, şu anda 20 sporcuları bulunduğunu, en fazla 5 yeni sporcu alarak transferi tamamlayacaklarını söyledi. 
     29 Haziran Pazar günü tüm sporcuların Adana'da olacağını hatırlatan Vural, Kızılcahamam'da yapılacak 1. etap hazırlık kampında 12 özel karşılaşma yapacaklarını belirterek, şunları kaydetti 
     ''Transfer konusunda büyük sıkıntı yaşamayacağız. Şu anda kadromuzda görmeyi arzuladığımız ve bize yararlı olacak 4-5 sporcu ile işi bitirmiş durumdayız. Parasal konuda küçük anlaşmazlıklar var. Elazığspor'un genç golcü oyuncusu Mezsaros ile kesin anlaştık gibi. Yarın imza atabilir. 
     29 Haziran Pazar gününe kadar transferi tamamlamış olacağız. Hazırlık kampında 12 özel maç yapmayı düşünüyoruz. Hem Adana'da hem de Konya'da Türkiye Spor Yazarları Derneği Kupası maçlarına katılacağız. Altyapıdan Kaleci Tolga'yı da kampa götüreceğiz. Şu anda 4 kalecimiz oldu. 
     Adana, iklim olarak çok sıcak olması nedeniyle belki de Eylül ayının ilk haftasına kadar kente gelmeyi düşünmüyoruz. Taraftarlarımız en küçük endişeye kapılmasın. Gerekli transferleri yaparak, ligi geçen yıldan daha üst sıralarda tamamlayacağız.'' 
     
</TEXT>
</DOC>
