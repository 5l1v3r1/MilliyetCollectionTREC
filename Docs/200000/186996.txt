<DOC>
<DOCNO> 186996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun25.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Asparagas yüzünden kovulan gazeteci kendini astı mı 
</HEADLINE>
<TEXT>

     ''Asparagas'' haber yaptığı gerekçesiyle geçen Temmuz ayında İngiltere'nin ünlü haber kanalı SKY TV'deki görevinden ayrılmak zorunda bırakılan James Forlong'un, kendini asarak intihar ettiği öne sürüldü. 
     Ölüm haberini dün duyuran, ancak ölümün nasıl olduğu konusunda ayrıntı vermeyen polis yetkilileri, Forlong'un cumartesi sabahı evinde asılmış olarak bulunduğunu, olayın intihar olduğunun düşünüldüğünü bildirdi. 
     Olay yerinde kuşkulu unsura rastlanmamasının intihar ihtimalini güçlendirdiğini belirten yetkililer, işsiz kalan gazetecinin özel koşulları ve ruhsal durumunun da bu ihtimali güçlendirdiğine işaret etti. 
     Ünlü gazetecinin ailesi ve çocuklarının olaylar sonucu büyük bir şoka girdiği ve eşi Elaine'in, ''O çok iyi bir eş, çok fedakar bir baba, çok iyi bir gazeteciydi. 10 yıl boyunca dünyanın en tehlikeli çatışma bölgelerinde görev yapmıştı'' dediği bildirildi. 
     Forlong'un, SKY TV'den ayrılmak zorunda kaldığından bu yana pek çok yere iş başvurusu yaptığı, bu işler arasında Prens Charles'ın basın danışmanlığının da bulunduğu belirtiliyor. Bu başvurulardan sonuç alamayan Forlong'un büyük bunalıma girdiği ifade ediliyor. 
     SKY TV çalışanları arasında da ölümün büyük üzüntü yarattığı ve birçok çalışanın, yönetim kadrosunu Forlong'a karşı aşırı sert tutum içine girmekle suçladığı da belirtiliyor. 
     James Forlong, Irak savaşından önce bir İngiliz denizaltısından cruise füzesi atılmasıyla ilgili görüntüler yayımlamış, ancak daha sonra BBC'de yayımlanan bir başka belgeselde, Forlong'un çekim yaptığı sırada deniz altının füze atmadığı, bunun ''mizansenden ibaret olduğu'' ortaya çıkmıştı. 
     
</TEXT>
</DOC>
