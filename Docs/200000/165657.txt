<DOC>
<DOCNO> 165657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo37.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Türkiye'de mutlu olacağım... 
</HEADLINE>
<TEXT>

     Bursaspor'un ön anlaşma yaptığı Rumen teknik direktör Gheorghe Hagi, Türkiye'deki insanların kendisini sevdiğini ve orada yeniden mutlu olacağını söyledi. 
     UEFA'nın internetteki resmi sitesinde, 18 ay sonra yeniden futbola dönecek Rumen teknik adamın, Bursaspor Kulübü Başkanı Fikret Üstenci ile anlaştığı ve Galatasaray'da futbolcu olarak hizmet ettiği, Türkiye'de şimdi de teknik direktör olarak görev yapacağı belirtildi. 
     Hagi, kendisi için aktif futbola dönme zamanının geldiğini belirterek, ''Evime, Türkiye'ye gidiyorum. Orada 5 yıl futbol oynadım. Türk futbolunu çok iyi biliyorum. Onlar çok büyük gelişme kaydetti. İnsanlar beni seviyor ve orada yine mutlu olacağım'' dedi. 
     
     LİGDEKİ MÜCADELEDEN HEYECANLANIYORUM 
     Hagi, Türkiye liginde özellikle Beşiktaş ve Galatasaray takımlarıyla yapacakları maçı düşününce heyecanlandığını belirterek, çünkü şu anda Beşiktaş'ı çalıştıran Mircea Lucescu'nun hem vatandaşı hem de Galatasaray'da oynadığı dönemlerde eski teknik direktörü olduğunu, zira Fatih Terim'in de aynı biçimde sarı-kırmızılı formayı giydiği yıllarda takımın başında bulunduğunu söyledi. 
     Hagi, gelecek sezon için Beşiktaş ve Galatasaray'ın şampiyonluk için en güçlü adaylar olduğunu, ancak Bursaspor'un bu takımlar karşısında başarılı bir mücadele vereceğini umduğunu söyledi. 
     
     4 FUTBOLCUYLA ANLAŞTI 
     Bu arada sitedeki haberde, Hagi'nin ilk etapta takıma alınmak üzere 4 Rumen futbolcuyla 3 yıllığına anlaştığı belirtildi. 
     Bunların FC National Bükreş'in kalecisi Bogdan Vintila ve sol kanat oyuncusu Çornel Frasineanu, FCM Bacau'nun savunma oyuncusu Ialian Miu ile VFB Stuttgart'ın forveti Ioan Ganea olduğu bildirildi. 
     Yarın akşam Bursa'ya gelmesi beklenen Hagi'nin, takımın başına resmen 1 Temmuz'da geçeceği kaydedildi. 
     
</TEXT>
</DOC>
