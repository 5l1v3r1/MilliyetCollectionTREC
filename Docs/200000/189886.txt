<DOC>
<DOCNO> 189886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko17.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
19. İSEDAK Toplantısı'nda, İzzetbegoviç için Fatiha okunacak... 
</HEADLINE>
<TEXT>

     İslam Konferansı Teşkilatı İKT Ekonomik ve Ticari İşbirliği Daimi Komitesi'nin İSEDAK 19. Toplantısı, yüksek düzeyli uzmanların katılımıyla İstanbul'da başladı. 
     DPT Müsteşarı Dr. Ahmet Tıktık başkanlığında yapılan toplantının açılışında Kuran okundu. Toplantıda, vefat eden Bosna-Hersek eski Cumhurbaşkanı Aliya İzzetbegoviç için fatiha okunarak, ailesine ve Bosna-Hersek hükümetine başsağlığı mesajı gönderilmesi kararlaştırıldı. 
     İSEDAK'ın bugün ve yarın sürecek yüksek düzeyli uzmanlar toplantısında, gündemdeki konular görüşülüp bakanlar oturumuna sunulmak üzere karar taslaklarının hazırlık çalışmaları tamamlanacak. 
     Cumhurbaşkanı Ahmet Necdet Sezer, 22 Ekim Çarşamba günü başlayacak açılış oturumuna başkanlık edecek. Açılış oturumunun ardından Cumhurbaşkanı Sezer, toplantıya katılan ülkelerin heyet başkanları ile uluslararası kuruluşların başkan ve direktörlerini kabul edecek. Aynı gün öğleden sonra yapılacak bakanlar oturumuna ise, Devlet Bakanı ve Başbakan Yardımcısı Doç. Dr. Abdüllatif Şener başkanlık edecek. 
     Bakanlar oturumunu takiben, İslam Konferansı Teşkilatı'na bağlı İslam, Tarih, Sanat ve Kültür Araştırma Merkezi IRCICA tarafından ''Araştırmada üstünlük'' ve ''Kültür mirasının korunmasını ve ilmin gelişmesini himaye'' ödülleri verilecek. 
     İSEDAK toplantısı, Abdüllatif Şener'in başkanlığında 23 Ekim Perşembe günü yapılacak kapanış oturumu ile sona erecek. 
     19. İSEDAK toplantısı gündeminde, üye ülkeler açısından dünya ekonomisindeki gelişmelerin değerlendirilmesi, ekonomik işbirliği eylem planının uygulanmasına ilişkin gelişmeler, İKT üyesi ülkeler arasında ticaretin artırılması ve Dünya Ticaret Örgütü ile ilgili ilişkiler, islam ülkeleri özel sektörleri 10. toplantısının sonuçları, İKT üyesi ülkeler arasında ticaretin artırılması ve desteklenmesinde elektronik ticaret ve bilgi teknolojileri kullanımının etkisi gibi konularda görüş alışverişi bulunuyor. 
     Ayrıca, yürürlüğe giren İKT Üyesi Ülkeler Tercihli Ticaret Sistemi Çerçeve Anlaşması'nın TPSOIC uygulanması kapsamında 2004 yılında Türkiye'nin ev sahipliğinde yapılacak olan ticaret müzakereleri ilk turunun hazırlıkları gözden geçirilecek. 
     Üye ve gözlemci ülkelerden ekonomik işlerden sorumlu bakanlar başlığında heyetlerin davet edildiği İSEDAK toplantısına, Irak'tan da temsilcinin katılması bekleniyor. 
     
</TEXT>
</DOC>
