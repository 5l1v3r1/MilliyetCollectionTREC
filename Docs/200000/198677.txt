<DOC>
<DOCNO> 198677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur13.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya yöneticileri "terör"ü konuşuyor... 
</HEADLINE>
<TEXT>

     Medya yöneticileri, ''terör'' konusunu yeniden görüşmek üzere biraraya geldi. 
     Basın Konseyi Başkanı Oktay Ekşi'nin davetiyle, önde gelen medya organlarının genel yayın yönetmenleri ile Basın Konseyi Yüksek Kurulu Üyeleri, ''terör konusunda medyanın üzerine düşen ortak sorumluluğun gerekleri üzerinde görüş alışverişinde bulunmak'' amacıyla, Ataköy'deki Crown Plaza otelinde toplandılar. 
     Ekşi, toplantının açılışında yaptığı konuşmada, 22 Kasım'da gerçekleştirilen ilk toplantıda kurulan 15 kişilik Çalışma Grubu'nun bir rapor hazırladığını belirterek, bugünkü geniş katılımlı toplantıda rapor üzerinde görüşüleceğini söyledi. 
     Oktay Ekşi, görüşmenin ardından, toplantıda varılacak kararlarla ilgili basın açıklaması yapacak. 
     
</TEXT>
</DOC>
