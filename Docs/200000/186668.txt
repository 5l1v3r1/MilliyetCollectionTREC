<DOC>
<DOCNO> 186668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/dunya/dun02.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cayır cayır yandı 
</HEADLINE>
<TEXT>

      DIŞ HABERLER SERVİSİ 

   
   Endonezya'da 58. Silahlı Kuvvetler Günü törenlerinde görev alan bir asker, arkadaşlarının ve seyircilerin gözleri önünde cayır cayır yandı. 
   Endonezya'nın Güney Sulawesi bölgesinin Makassar kentinde düzenlenen askeri törende meydana gelen feci olayda, bir asker, törende yapılan gösteri atışında yanlışlıkla hedef olunca, üniforması alev aldı. Paniğe kapılan arkadaşları, alevler içinde kıvranan askeri kurtarmak için çabaladı, ancak talihsiz adam, tüm vücudunu saran alevler söndürüldüğünde, baygın bir şekilde yerde yatıyordu. Töreni seyredenler feci olayı başından sonuna kadar dehşet içinde seyrederken, olay yerinde bulunan foto muhabirleri de, genç askerin yanışını kare kare görüntüledi. Apar topar hastaneye götürülen askerin sağlık durumuyla ilgili bir açıklama yapılmadı. 
   
   
</TEXT>
</DOC>
