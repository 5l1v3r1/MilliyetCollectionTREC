<DOC>
<DOCNO> 162717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko38.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez ve Çukurova Elektrik'in Borsa'da 12 bin 230 yatırımcısı var 
</HEADLINE>
<TEXT>

     Uzan ailesi ve şirketlerinin en büyük hissedarı olduğu Kepez Elektrik ve Çukurova Elektrik'in Borsa'da toplam 12 bin 230 yatırımcısı bulunuyor. 
     Takasbank nezdinde 11 Haziran tarihi itibariyle Çukurova Elektrik'e ait 9 bin 12, Kepez Elektrik'e ait 3 bin 218 hesap sayısı bulunuyor. 
     Gözaltı Pazarı'ndaki sıraları geçici olarak işleme kapatılan hisselerden Çukurova Elektrik 1 milyon 55 bin, Kepez Elektrik hisseleri 1 milyon 50 bin lira fiyatla dünkü seansı tamamlamışlardı. 
     Borsa verilerine göre, elektrik üretim, iletim, dağıtım ve satışı faaliyetinde bulunan Çukurova Elektrik, 24 Aralık 1952 tarihinde kuruldu. 
     Ödenmiş sermayesi 500 milyar lira olan, Adana merkezli şirkette, 102 kişi çalışıyor. 
     Yılın ilk çeyreğini 15 trilyon 961 milyar 970 milyon lira karla kapatan şirketin en büyük hissesi, yüzde 14,21 ile Kemal Uzan'a ait. Diğer büyük hissedarlar ise yüzde 11.37 ile Rumeli Elektrik, yüzde 8.56 ile Cem Cengiz Uzan olarak sıralanıyor. 
     Yüzde 17'si halka açık olan Çukurova Elektrik'in Yönetim Kurulu, Cem Cengiz Uzan, Seyfettin Kaya, Selahattin Bal, Ali Cenap Ermutlu, İsmail Aydın ve Serhan Şen'den oluşuyor. 
     Çukurova Elektrik A.Ş.'ye ait 7'nci baraj olan Berke, geçen yıl düzenlenen törenle elektrik enerjisi üretimine başlamıştı. 
     
     KEPEZ ELEKTRİK 
     Elektrik üretim, iletim ve dağıtım faaliyetinde bulunan Kepez Elektrik de 6 Kasım 1955'de kuruldu. 
     Ödenmiş sermayesi 120 milyar lira olan Antalya merkezli şirkette 30 kişi çalışıyor. 
     Yılın ilk 3 ayını 9 trilyon 442 milyar 294 milyon lira karla kapatan şirketin en büyük hissesi, yüzde 25.09 ile Rumeli Elektrik A.Ş.'ye ait. Kemal Uzan ve Ayşegül Akay'ın şirkette yüzde 5'er hissesi bulunuyor. 
     Yüzde 12'si halka açık olan Kepez Elektrik'in son Genel Kurulu'nda Yönetim Kurulu'na 2 yıl süreyle Murat Hakan Uzan, Muhammet Arıcı, Hüseyin Özel, Kayhan Anaral, Ufuk Uzunkaya, Mustafa Akar ve Murat Özen seçilmişti. 
     Petkim'in yüzde 88.86 oranındaki hissesinin özelleştirilmesi için 6 Haziran'da yapılan nihai pazarlık görüşmesinde en yüksek teklifi, Uzan Grubu'ndan, 605 milyon dolar ile Kemal Uzan'ın Başkanı olduğu Standart Kimya Petrol Doğalgaz Sanayi Ticaret A.Ş. vermişti. 
     
</TEXT>
</DOC>
