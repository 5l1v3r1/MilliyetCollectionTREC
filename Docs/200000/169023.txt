<DOC>
<DOCNO> 169023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/guncel/gun03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl koruma 
</HEADLINE>
<TEXT>

SHÇEK, bütçe yetersizliği yüzünden istismara uğrayan genç kızları, başkentin pavyonlarıyla ünlü semti Maltepe'nin göbeğine yerleştirdi 
     YILDIZ YAZICIOĞLU Ankara 

     Sosyal Hizmetler ve Çocuk Esirgeme Kurumu SHÇEK , bütçe yetersizliklerinin yanı sıra koruma altına almakla yükümlü bulunduğu çocuk ve gençleri nereye yerleştireceği konusunda büyük sıkıntı yaşıyor. İstismara uğrayan genç kızlar, uygun bir yer bulununcaya kadar sokakta yaşayan veya çalışan çocuklara hizmet veren SHÇEK Behice Eren Çocuk ve Gençlik Merkezi'ne yerleştirildi. Ancak kızların, başkentin gazino ve pavyon ağırlıklı semti olan Maltepe'nin göbeğindeki merkeze yerleştirilmeleri şaşkınlık yarattı. 
     
     DİĞERLERİ DE ETKİLENDİ 
     SHÇEK, başka illerden gelen cinsel istismara uğramış genç kızları yaşıtlarıyla bir arada olmaları için Ankara'da Gazi Kız Yetiştirme Yurdu'nda barındırıyordu. Ancak bu genç kızlardan çoğu, sürekli yurttan kaçıyor veya iki gün gelip üç gün ortadan yok oluyordu. Bu durum, Gazi Kız Yetiştirme Yurdu'nda barınan ve çocukluklarından beri SHÇEK çatısı altında olan genç kızları da olumsuz yönde etkilemeye başlayınca istismara uğramış kızları, ayrı bir binada barındırma zorunluluğu ortaya çıktı. 
     Bunun üzerine SHÇEK, Behice Eren Çocuk ve Gençlik Merkezi'nin hizmet alanını değiştirmek zorunda kaldı. Yatılı bölümleri olan merkezde, yaşları 12 ile 18 arasında değişen bu genç kızlardan bir bölümü kalmaya başladı. İstismara uğrayan ve yerleştirildikleri yurttan sürekli kaçan kızların Ankara'nın gazino ve pavyonlarıyla ünlü semtinde bir gece kulübünün yanıbaşındaki merkezde barındırılmaya başlanması tepkiye yol açtı. 
     

</TEXT>
</DOC>
