<DOC>
<DOCNO> 194259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur12.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türbanlı sanığın salondan çıkartılması ideolojik 
</HEADLINE>
<TEXT>

     Başbakan Recep Tayyip Erdoğan, türbanlı bir sanığın Yargıtay'da duruşma salonundan çıkarılmasıyla ilgili olarak ''Kişisel bir tavır olarak, ideolojik bir yaklaşım olarak görüyorum. Hala bunları ülke gündeminden düşürmemeye gayret eden bir zihniyet var'' dedi. 
     Erdoğan, Esenboğa Havalimanı'nda, Kahramanmaraş'a hareketinden önce gazetecilerin sorularını yanıtladı. 
     Erdoğan, bir gazetecinin ''Yargı alanında türbanlılar mahkemelerden çıkarılıyor. Bu konuda ne düşünüyorsunuz Sorunun giderilmesi için ne gibi bir adım atacaksınız '' sorusunu şöyle yanıtladı 
     ''Kanunla belirlenmiş, kanunla belirlenmenin yanında, yapılan hiçbir tutarlılığı olmayan bir tavır olarak bunu, görüyorum. Hem kanunda yeri yok hem hukukta yeri yok. Herhangi bir yönerge de söz konusu değildir. Sadece kişisel bir tavır olarak, ideolojik bir yaklaşım olarak görüyorum. Bu yaklaşım sebebiyle de böyle bir konumda olan insanın bu yaptığı icraatı da kınıyorum. 
     Bu konuların artık ülkemiz gündeminden düşürülmesi lazım. Ama görüyorum ki hala bunları ülke gündeminden düşürmemeye gayret eden bir zihniyet, anlayış var. Bizim yapmamız gereken çok şeyler var. Bir taraftan 'gerilim istemiyorum' veya 'bir gerilim olsun diye bunu yapmadım' diyeceksiniz, ondan sonra çirkin benzetmelerle buna yaklaşımlar olacak. Artık bu konu üzerinde çok fazla durmanın da gereği yok. Herhalde konunun mağdurları gerek ulusal gerek uluslararası noktada atmaları gereken adımları atacaklardır.'' 
     
     8.5 DOLARLIK KREDİ 

     Başbakan Erdoğan, Türkiye'nin Irak'a asker göndermekten vazgeçmesiyle ilgili soru üzerine, 7 Ekim'de parlamentoda alınan kararın talep üzerine alındığını söyledi. 
     Bu talebi hükümet olarak önce zirvede daha sonra AK Parti Grubu'nda ve Bakanlar Kurulu'nda ele alıp TBMM'ye getirdiklerini ifade eden Erdoğan, şöyle konuştu 
     ''Parlamentoda karar çıktıktan sonra yaptığım açıklamayı hatırlarsınız 'Buradan çıkacak olan bu karar, hemen yarın bir asker gönderme kararı değildir. Biz sadece şu anda izni aldık ve bu izin gerekli görüldüğü anda, bütün mutabakatlar sağlandığı anda kullanılacaktır. Bizler, Irak halkının mutluluğu, huzuru için orada olacağız, askerimiz onun için orada olacak. Eğer Irak halkı bu işte olumsuz bir yaklaşım gösterirse biz oraya illa asker gönderme hırsında değiliz' diye bunu defalarca söyledim.'' Başbakan Erdoğan, ABD'nin Irak'ta böyle bir hassasiyetin bulunduğunu görerek Türkiye'ye, bu yöndeki taleplerini ilettiklerini ifade ederek, Türkiye'nin de ABD ile yapılan mutabakatla bunu açıkladıklarını söyledi. 
     ''8.5 milyar dolarlık kredi anlaşmasının ne olduğunun'' sorulması üzerine ise Erdoğan, kredinin Türkiye'nin talebi olmayan bir konu olduğunu belirtti. Konunun, Irak'taki savaşın bitmesinin ardından ABD'nin, Türkiye için bir milyar dolarlık bir hibe olayı olduğunu anımsatan Erdoğan, daha sonra ''Bu hibe, kredi de olabilir'' denildiğinde 8.5 milyar dolarlık bir krediye dönüştürüldüğünü anlattı. 
     Erdoğan, kredi ile ilgili konuda da karşılıklı mutabakatın şart olduğunu dile getirerek, şöyle devam etti 
     ''Bu, konuda sadece bir protokol imzalanmıştır. Bunun uygulamaya geçmesi için de şu gün, şu hafta, şu ay olacak diye bir şey söz konusu değil. Beklediğimiz, tahminlerimiz vardı. Bu bizim de şu anda bu konuda daha dikkatli adım atmamız gerektiğini gösteriyor. 
     Bütçede biz 8.5 milyar dolarlık kredinin gelişini göstermiyoruz. Bütçe tamamen bunun dışındadır. Gelirse bütçe yönetimini çok daha rahatlatır. Bu konuyla ilgili arkadaşlarımız görüşmelerini yapıyorlar. Kredinin gelmemesi diye bir şey söz konusu değil. Her an gelebilir. Bütün mesele karşılıklı bir iradenin örtüşmesiyle alakalıdır.'' Erdoğan başka bir soru üzerine, dün gerek kendisinin ABD Başkan Yardımcısı Cheney ile gerek Dışişleri Bakanı ve Başbakan Yardımcısı Abdullah Gül'ün ABD Dışişleri Bakanı Powell yaptığı görüşmelerin bir gerçeği ortaya koyduğunu, bu gerçeğin de ''Türkiye, şu anda Irak'a yaptığı insanı yardımı devam ettirecektir'' olduğunu söyledi. 
     ''Temennimiz odur ki bir an önce Irak demokratik bir hukuk devleti olarak bütün dünya ülkeleri arasında yerini alsın'' diyen Başbakan Erdoğan, bu konuda Türkiye'nin üzerine düşeni yapacağını ifade etti. 
     Başbakan Erdoğan, Çarşamba günü işçilerin 13 günlük ikramiyesini 26 günlük olarak ödeyeceklerini ve bunun da yaklaşık 400 trilyon lira tuttuğunu kaydetti. 
     Erdoğan başka bir soru üzerine ise PKK KADEK konusunda ABD ile mutabık olduklarını söyledi. 
     
</TEXT>
</DOC>
