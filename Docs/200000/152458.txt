<DOC>
<DOCNO> 152458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/dunya/dun01.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra 'as'lara geldi 
</HEADLINE>
<TEXT>

'Saygılı muamele' ve 'tıbbi bakım' garantisi alıp teslim olan Tarık Aziz'in Saddam ve oğulları hakkında önemli bilgiler vermesi bekleniyor 
     DIŞ HABERLER SERVİSİ 

     Tarık Aziz'in Bağdat yakınlarında teslim olmasının ardından, ABD'nin Irak'ta aradığı Saddam rejiminin kilit isimlerinin oluşturduğu 55 kartlık iskambil destesinde sıra en tepelere, yani "as"lara geliyor. 
     Amerikalı askeri kaynaklar, Saddam rejiminin en önemli isimlerinden biri olan Tarık Aziz'in teslim olmasıyla gizlenen öteki eski Iraklı üst düzey yetkililerin de aynı yolu seçmesi veya etraflarındaki çemberin daralarak yakalanmaları ihtimalinin arttığına işaret ettiler. 
     Destedeki 4 as şunlar Maça ası Saddam Hüseyin karo ası başkanlık sekreteri Abid Hamid Mahmud el Tikriti sinek ası Saddam'ın küçük oğlu Kusay ve kupa ası Saddam'ın büyük oğlu Uday. 
     Amerikan basınına sızan bilgilere göre, Tarık Aziz önceki gün bir aracı vasıtasıyla Amerikalılarla temasa geçti. Savaş sırasında 2 kez kalp krizi geçiren 67 yaşındaki Aziz, Amerikalılardan kendisine onurunu kırmayacak bir şekilde muamele yapılmasını ve tıbbi bakım altında tutulmasını istedi. Aziz'in şartlarını kabul eden ABD, bir grup askeri hekimi görevlendirdi. 
     ABD askeri yetkilileri, Aziz'in başta Saddam ve oğulları olmak üzere gizlenen Iraklı eski yetkililer ve bir türlü bulunamayan kitle imha silahları hakkında sağlam bilgiler verebileceğini söylediler. 
     


DÜNYA 














</TEXT>
</DOC>
