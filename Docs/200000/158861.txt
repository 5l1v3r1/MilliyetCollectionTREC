<DOC>
<DOCNO> 158861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko11.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, 5 milyar dolarlık pazar konusunda seminerler düzenleyecek 
</HEADLINE>
<TEXT>

     Birleşmiş Milletler BM Türkiye Temsilciliği, Türk İş Dünyasını, BM ile iş olanakları konusunda bilgilendirmek üzere, ''Birleşmiş Milletler Sistemiyle İş Yapmak Olanakları'' konulu, 26-29 Mayıs tarihleri arasında, İstanbul ve Gaziantep'te iki ayrı seminer düzenleyecek. 
     BM Kalkınma Programı UNDP Türkiye temsilciliğinden yapılan yazılı açıklamada, BM sisteminin, her yıl ortalama 5 milyar dolar değerinde mal ve hizmet alımı yaptığı hatırlatılırken, BM'nin satın alma temsilcilerinin, BM ile iş yapmak isteyen özel sektör kuruluşlarını, uluslararası ihale ve finans koşulları konusunda bilgilendirmek üzere Türkiye'ye gelecekleri ifade edildi. 
     UNDP ve Dış Ticaret Müsteşarlığı'nın öncülüğünde düzenlenen ve Güneydoğu İhracatçı Birlikleri tarafından desteklenen seminerlerin ilki, 26-27 Mayıs tarihlerinde Gaziantep Ticaret Odası Konferans Salonu'nda düzenlenecek İkinci seminer ise 28-29 Mayıs tarihlerinde, İstanbul Maden İhracatçıları Birliği'nin desteğiyle, İstanbul Polat Reneissance Oteli'nde tekrarlanacak. 
     Bu çerçevede düzenlenecek olan seminerlere katılacak olan Dünya Bankası yetkilileri de, Uluslararası İhale Kuralları ile Teminat mektupları ve finans koşulları konusunda bilgiler sunacak. 
     
     BM TÜRKİYE KOORDİNATÖRÜ... 
     BM Türkiye koordinatörü ve UNDP Türkiye daimi temsilcisi Jakob Simonsen, konuyla ilgili olarak yaptığı açıklamada, iyi kalitede ürün ve hizmetleri, uluslararası piyasada rekabet edebilir fiyatlarla sunma kapasitesi bulunan Türkiye'nin, bu ticaret hacminden alabileceği payı arttırması için hiçbir engelin olmadığını söyledi. 
     
</TEXT>
</DOC>
