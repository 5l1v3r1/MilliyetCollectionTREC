<DOC>
<DOCNO> 177963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yazar/sazak.html </URL>
<DATE> 2003/08/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP'nin yol haritası 
</HEADLINE>
<TEXT>

   
   Muhafazakar demokrasi... Siyasetin 'merkez'ine oturma iddiasındaki AKP'nin kendini konumlandırmaya çalıştığı alanı nasıl tanımlamak gerekiyor 
   Prof. Ahmet İnsel, AB'yi 'kaldıraç gibi' kullanarak demokratikleşme konusunda pragmatik adımlar atan AKP'yi, Demokrat Parti, AP geleneğinin günümüzdeki uyarlaması şeklinde görüyor. 
   Ali Bayramoğlu ise Yeni Şafak'ta cuma günü yayımlanan analizinde AKP'nin toplumsal çevreyi merkeze taşımaya çalışmakla birlikte bir 'merkez partisi' olduğunun tartışılması gerektiğini yazdı. 
   AKP'nin kuruluşunda program ve siyasi felsefesinin oluşturulmasında en etkili isimlerden biri olan Dışişleri Bakanı Abdullah Gül ile Irak üzerine yaptığımız söyleşi sırasında partinin 'muhafazakar' kimliğini de açmaya çalıştık. Gül, 'Elbette bizim bir medeniyet, değerler kaygımız vardır' diyerek AKP'nin 'muhafazakar demokrat' çizgisinin 'İslam ve demokrasi'yi buluşturduğunu anlattı. 
   Gül'ün görüşlerini 'Sohbet Odası'nda bulacaksınız. 
   Siyasal bilimcilerin tartıştığı soruna gelirsek... AKP, 'merkez'in ağırlığını taşıyacak güçte mi 
   Çevrenin oyları yüzde 50'lere tırmanırken, sağ ve soldaki partiler niye geniş seçmen kitlesini yakalayamıyor 
   Ali Bayramoğlu'na göre çevre, sadece ekonomik ve sosyal olarak dışlanan, kenarda kalan kesimleri değil aynı zamanda 'İslami olan'ı da kapsıyor 'Büyüme, hem sistemin devletiyle merkez siyasi partiyle yarattığı ekonomik ve etik sarsıntıdan besleniyor, hem farklılaşan toplum taleplerinin kültürel, sosyal, dinsel, etnik unsurları kuşatmasından ileri geliyor.' 
   O nedenle sağ - sol, muhafazakar - liberal gibi geleneksel ayrımlara gönderme yapan sistemlerden farklı bir sorun çıkıyor. 
   Bayramoğlu sorunu 'modern' ve 'postmodern'lik süreçlerinde irdeliyor 
   Modernleşme sürecinde çevreyi dışarıda bırakma konusundaki ısrarcılık gerilim ve 'otoriterlik' doğuruyor. Çatışma büyüyor, çevrenin merkezle bütünleşmesi ve kendi içinde dönüşüm geçirmesinin önüne geçiliyor. 
   Postmodern durumda ise farklılıklar öne çıkıyor, siyasi ve kültürel talepler artıyor, 'Bildik demokrasi kavramları, bildik sol sağ anlayışı işi toparlamaya yetmez hale geliyor. Çoğulcu bir demokrasi kaçınılmaz oluyor. Bu ise merkez ile çevre arasında yeni bir çatışma vesilesi yaratıyor.' 
   Ali Bayramoğlu'na göre tam da bu nedenle temsil ettiği değerler açısından daha evrensel nitelikler taşıyan toplumsal merkez, siyasetten uzaklaşıyor. Ürküyor. CHP örneği... Siyasete müdahale fikri bu ortamda ürüyor 
   Çevre partileri ise 'Çözüm partileri oldukları kadar itirazi partiler olmaya devam ediyorlar.' 
   AKP, solun boşalttığı alanda, çevrenin temsilcisi olarak iktidara geldi. 
   AB üyelik süreci AKP'nin 'merkez' yörüngesini güçlendirecek. 
   
      
   
</TEXT>
</DOC>
