<DOC>
<DOCNO> 152937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun03.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un en güçlü kadınları seçildi... 
</HEADLINE>
<TEXT>

     New York Post gazetesi, New York'ta yaşayan ya da kenti temsil eden ''en güçlü 50 kadını'' belirledi. 
     Bunların başında, 2008 yılında ABD'nin ilk kadın başkanı olması beklenen Hillary Clinton 55 geliyor. Seçilenler arasında mankenlerden TV sunucularına, borsa uzmanlarından pop şarkıcılarına kadar pek çok ünlü yer alıyor. 
     İşte bu ünlülerin en tanınmışları -Hillary Clinton 55 İki yıldır New York senatörü olan Hillary Clinton'a ABD'nin gelecekteki ilk kadın başkanı gözüyle bakılıyor. New York Post, Hillary'nin 2008 seçimlerinde başkan olması olasılığının yüksek olduğunu vurguladı. 
     -Jennifer Lopez 32 Seksi pop yıldızı için gazete, ''onu sevin ya da nefret edin, ancak şurasını inkar edemezsiniz ki Jennifer kitleleri harekete geçirme gücüne sahip'' diye yazdı. -Gisele Bunchen 22 New York'ta yaşayan Brezilyalı manken, Dior, Versace, Dolce Gabbana gibi dev firmaların defilelerine çıkıyor ve yılda en az 10 milyon dolar kazanıyor. 
     -Katie Couric 46 CBS kanalının tanınmış sunucusu günde 6, haftada ise 30 milyon kişiye hitap ediyor. Katie Couric'in sözleşmesinin yıllık maaş hanesinde 16 milyon dolar yazıyor. 
     -Leona Helmsley 82 Oteller kraliçesi olarak da adlandırılan Helmsley, değeri milyarlarla ölçülen yüzlerce ofis binasının sahibi. Helmsley'in ayrıca çok sayıda oteli bulunuyor. 
     New Yorklu diğer ''güçlü kadınlar'' arasında New York Post gazetesinin dedikodu yazarı Cindy Adams, Lifetime televizyonunun yönetim kurulu başkanı Carole Black, Harper Collins yayınevinin başkanı Jane Friedman, US Weekly adlı derginin editörü Bonnie Fuller, Doğa Tarihi Müzesi Başkanı Ellen Futter, Belediye Başkan Yardımcısı Patricia Harris, Amerikan dans tiyatrosunun sanat direktörü Judith Jamison ve Smith Barnet adlı finans kuruluşunun başkanı Sallie Krawcheck'in adı geçiyor. 
     





</TEXT>
</DOC>
