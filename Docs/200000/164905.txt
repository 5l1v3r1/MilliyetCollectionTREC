<DOC>
<DOCNO> 164905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun32.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Schiffer evine 'hayalet avcısı' çağırdı... 
</HEADLINE>
<TEXT>

     Ünlü Alman manken Claudia Schiffer'in İngiltere'deki evinde bir hayaletin dolaştığı bildirildi. 
     Sunday Mirror gazetesindeki habere göre, Schiffer, içinde bir hayaletin dolaştığına inandığı evine ''hayalet avcısı'' bir kadını çağırdı. 
     Haberde, İngiltere'nin Suffolk bölgesinin yakınında, eşi ve çocuğuyla 16. yüzyıldan kalma 8,5 milyon euro değerindeki malikanede yaşayan Schiffer'in, bu evin ''perili'' olduğu yönünde yapılan uyarılara kulak asmadığı ve eve taşındığı belirtildi. 
     ''Coldham Hall'' malikanesini yaptıran Sir Robert Rookwood ismindeki bir şövalyenin rahibe kızı Penelope'un ruhunun her yaz malikaneyi ''ziyaret'' ettiğine inanılıyor. Söylentiye göre, üzerinde koyu mavi bir elbise olan hayalet, malikanenin girişinde duruyor. 
     Malikanenin, eskiden rahiplerin saklandığı 3 gizli odasının bulunduğu belirtilen haberde, malikanede asılı olan 2 resmin indirilmesinin uğursuzluk getirdiğine inanıldığı kaydedildi. 
     Schiffer'in bir arkadaşı, Elisabeth Bridgeman adındaki ''hayalet avcısının'' eve geldiğini ve bu ziyaretten sonra Schiffer'in rahatladığını söyledi. 
     
</TEXT>
</DOC>
