<DOC>
<DOCNO> 172344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko25.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yeni fuar projesi hayata geçiyor... 
</HEADLINE>
<TEXT>

     Kültürpark alanında düzenlenen ihtisas fuarlarının dünya fuarcılık anlayışına uygun teknik imkanlarla gerçekleştirilebilmesi amacıyla, İZFAŞ tarafından yeni bir fuar projesi hayata geçiriliyor. 
     Projenin tanıtımında konuşan İzmir Büyükşehir Belediye Başkanı Ahmet Piriştina, ''Yeni Fuar Projesi''nin Basmane Dokuz Eylül Kapısı yanında 'eski gümrük alanı'' olarak bilinen 40 bin metrekarelik alanda gerçekleştirileceğini söyledi. 
     İzmir Fuarcılık Hizmetleri Kültür ve Sana İşleri Ticaret A.Ş. İZFAŞ Genel Kurulu'nun ''Yeni Fuar Alanı'' Projesini hayata geçirmesi için Genel Müdürlüğe yetki verdiğini belirten Piriştina, çalışmaların 26 Ağustos'ta açılacak İzmir Enternasyonal Fuarı'nın İEF kapanmasının ardından başlayacağını ve 17 Şubat 2004'te açılacak ''İzmir İktisat Fuarı''na yetiştirileceğini söyledi. 
     Yeni Fuar Alanı'nın Evolution Evrim adı verilen tamamı alüminyum, PVC malzeme ve özel yalıtımlı duvar malzemeden oluşacağını belirten Piriştina, şöyle dedi 
     ''İZFAŞ'ın organize ettiği ihtisas fuarlarının gelişen dünya fuarcılığına paralel bir altyapıda uygulanabilmesinden yola çıktık. Hareket eden bina konsepti ile tasarlanmış hafif yapı sistemi şeklinde inşa edilecek proje kapsamında, Türkiye Odalar ve Borsalar Birliği Pavyonu 7 nolu pavyon revize edilecek ve yeni fuar alanı içinde değerlendirilecek. Bu fuarın ileride küçük gelebileceği, taşınabileceği ihtimaline karşı taşınabilmesi öngörüldü. Toplam kapalı alanı 28 bin 96 metrekare olacak.'' Ahmet Piriştina, projenin Mimar Şükrü Kocagöz'ün hazırladığı Kültürpark Projesi'nin ruhunu taşıdığını vurguladı. 
     
     HAYVANAT BAHÇESİNİN DURUMU 
     Proje kapsamında lunaparkın da taşınacağını kaydeden Piriştina, ''Lunapark'ın Hayvanat Bahçesi'ne yakın bir yere taşınması öngörülüyor. Ama hayvanların rahatsız olacağı eleştirilerini de haklı buluyorum. Hayvanat Bahçesi fuarda sıkıştı. İnciraltı'ndaki 550 hektarlık Doğal Yaşam Parkı'na taşınması konusundaki çalışmalarımız da sürüyor'' dedi. 
     
</TEXT>
</DOC>
