<DOC>
<DOCNO> 180553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bacak bölgesine ateş edildi, mermi bel üstüne geldi ve öldü 
</HEADLINE>
<TEXT>

     İstanbul Emniyet Müdürlüğü, Fatih'teki uyuşturucu operasyonu sırasında kaçmaya çalışan zanlının polis tarafından vurularak öldürülmesi olayına ilişkin açıklama yaptı. 
     15 Ağustos 2003 tarihinde Narkotik Şube Müdürlüğü'ne gelen bir ihbarda, Fatih ilçesi Fener Teşkii Cafer Mahallesi Mektep Sokak'taki 4 katlı Sarı Han önünde bazı şahısların esrar içtikleri ve esrar ticareti yaptıklarının bildirildiği kaydedildi. 
     İhbarla ilgili olarak Narkotik Şube Müdürlüğü ekiplerince yapılan çalışmalar sonucu alınan bilgilerin teyit edildiği belirtilen açıklamada, yapılacak çalışmaya esas olmak üzere Fatih 2. Sulh Ceza Mahkemesi'nin 28 Ağustos 2003 tarihli yazısıyla hedefle ilgili olarak arama kararı verildiği ifade edildi. 
     Açıklamada, Narkotik Şube Müdürlüğü görevlilerinin bugün hedeflenen adrese giderek ev içinde yaptıkları aramada 146 gram uyuşturucu madde ele geçirdikleri kaydedilerek, şöyle denildi 
     ''Uyuşturucu maddenin sahibinin yakında bir kahvede olduğunun öğrenilmesi üzerine, bahse konu kahvehaneye giden görevlilerimizi fark eden zanlının kaçmasıyla başlayan kovalamaca sonucu görevli polis memuru bir el havaya ateş ederek 'dur' ikazında bulunmuştur. Zanlının kaçmaya devam etmesi üzerine bir süre kovalamaca yaşanmıştır. Kovalamaca devam ederken zanlının elinde görevlimizce silah görülmesi üzerine ve elinde silahla görevlimize dönmek istediği anda şahsı durdurmak amacıyla görevli memur tarafından vücudunun bacak bölgesine silahla bir el ateş edilmiş, ancak mermi zanlının bel üstüne isabet etmiştir. Yaralı halde 29 Mayıs Hastanesi'ne kaldırılan zanlı, burada hayatını kaybetmiştir.'' Açıklamada, olay yerinde zanlının yaralandığı anda elinde olan bir adet silah ile hastanede üzerinde yapılan aramada çorabının içinde satışa hazır bir miktar uyuşturucu madde daha ele geçirildiği belirtilerek, olayla ilgili tahkikatın Fatih Cumhuriyet Başsavcılığı'nca yürütüldüğü kaydedildi. 
     
</TEXT>
</DOC>
