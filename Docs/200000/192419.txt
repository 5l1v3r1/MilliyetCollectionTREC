<DOC>
<DOCNO> 192419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun05.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice Türkiye önemli bir örnek... 
</HEADLINE>
<TEXT>

     ABD Başkanı George Bush'un Ulusal Güvenlik danışmanı Condoleezza Rice, ''Türkiye'nin, Avrupa ve Ortadoğu'nun geleceği açısından çok önemli bir ülke olduğunu'' söyledi. 
     New York'taki Yabancı Basın Merkezinde, yabancı gazeteciler için düzenlediği brifingde ''Türkiye'nin öneminin İslami ve laik demokrasiyi birarada barındırma başarısından kaynaklandığını'' söyleyen Rice, ''Irak'a Türk askeri gönderilmesi konusunun gündemden kalkmadığını ve sürecin halen devam ettiğini'' vurguladı. 
     Türkiye-ABD ilişkileriyle ilgili soruları da cevaplayan Rice, ''Türkiye-ABD ilişkileri şu anda en güçlü dönemini yaşıyor. Türkiye 50 yılı aşkın süredir NATO üyesi. Türkiye ile siyasi ve ekonomik alanda yakın işbirliği yapıyoruz'' dedi. 
     Rice, bir soru üzerine ''Türkiye ile Irak konusunda, sadece bu ülkeye asker gönderilmesi çerçevesinde değil, her alanda işbirliği içerisindeyiz'' diye konuştu. 
     ''Türkiye'nin Irak'a asker gönderme teklifinden yönetim olarak çok memnun olduklarını'' söyleyen Rice, ''Bu gerçekten çok hassas bir konu. Ancak müzakereler tamamlanmış değil, süreç devam ediyor'' açıklamasında bulundu. 
     ABD'nin Irak'taki temsilcisi Paul Bremer'in sözlerinin ''şok edici olmadığını'' da öne süren Rice, ''Irak'taki durumu hepimiz biliyoruz'' dedi. 
     Rice, başkent Washington'daki yabancı gazetecilerin sorularını da telekonferans yöntemiyle cevaplandırdı. Rice, şunları kaydetti 
     ''Türkiye bizim en önemli müttefiklerimizden biri ve öyle olmaya devam ediyor. Dünyanın birçok bölgesinde birlikteyiz. NATO genişliyor. ABD, doğru koşullar altında Türkiye'nin AB'ye kabulünü destekliyor. Derin ekonomik ve mali ilişkilerimiz var. Terörizmle savaşta, ABD ve Türkiye ilişkilerinin her zaman olduğundan daha güçlü olduğu konusunda şüphe olmadığını düşünüyorum. İlişkiler son birkaç yılda daha da güçlendi.'' Condoleezza Rice, Türkiye'nin AB'nin ve Ortadoğu'nun geleceği için önemli olduğunu belirtti. Rice, ''Çünkü Türkiye demokrasi ve Müslümanlığın ilkelerini birarada taşıyor ve her ikisinin tek bir siyasi vücut olarak birarada olabileceğini gösteriyor. Dünyanın geri kalanı için ve demokrasi ile İslam'ın birarada olamayacağını düşünenlerin yanlış olduğunu göstermek için çok önemli bir örnek'' diye konuştu. 
     
     Bremer ne demişti 

     Bremer, Irak'a Türk askeri gönderilmesi konusunda bu ülkede hassasiyet bulunduğunu belirterek, buna gerekçe olarak, Osmanlı İmparatorluğu'nun 400 yıl boyunca bölgede ''sömürgeci güç'' olarak bulunmasını göstermişti. 
     
</TEXT>
</DOC>
