<DOC>
<DOCNO> 188550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko08.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisi telafi edildi... Özel Tüketim Vergisi'ne zam 
</HEADLINE>
<TEXT>

     Bakanlar Kurulu, otomobillerin özel tüketim vergisi oranlarını 3 ile 25 puan arasında arttırdı. Bira ve diğer alkollü içeceklere de asgari vergi geldi. 
     Bugünkü Resmi Gazete'de yayımlanarak yürürlüğe giren Kararname ile silindir hacmi 1.600 cm3'ü geçmeyen sıfır otomobillerin özel tüketim vergisi oranı yüzde 27'den 30'a yükseltildi. 
     Silindir hacmi 1.600 cm3'ü geçen, ancak 2.000 cm3'ü geçmeyen otomobillerin özel tüketim vergisi oranı yüzde 46'dan 52'ye, silindir hacmi 2.000 cm3'ün üzerinde olan otomobillerin ise yüzde 50'den 75'e çıkarıldı. 
     
     ALKOLLÜ İÇECEKLERİN VERGİSİ 

     Yine bugün yürürlüğe giren bir başka Bakanlar Kurulu Kararı ile de, bira ve diğer alkollü içecekler için asgari vergi uygulamaya sokuldu. 
     Yeni düzenleme uyarınca alkollü içeceklerde oransal vergi uygulaması, herhangi bir oran değişikliğine gidilmeden yine devam edecek. Ancak oransal vergi, asgari verginin altında kalamayacak. 
     Eğer oransal tutar, belirlenen asgari verginin altında ise o zaman vergi miktarı, otomatikman asgari vergi tutarına yükselecek. 
     Oransal tutar daha yüksek ise bu defa asgari verginin bir geçerliliği olmayacak ve ÖTV, oransal tutar üzerinden tahsil edilecek. 
     Kararname ile getirilen asgari vergi tutarları şöyle 

-Biralar 750 bin TL 
-Taze üzüm şarabı, üzüm şırası 1 milyon TL 
-Köpüklü şaraplar 3 milyon TL 
-Vermut ve diğer taze üzüm şarapları 15 milyon TL 
-Alkol derecesi hacim itibarıyle yüzde 18 veya daha az olanlar 7 milyon 900 bin TL 
-Alkol derecesi hacim itibarıyle yüzde 22'den fazla olanlar 20 milyon TL 
-Fermente edilmiş diğer içkiler, tarifenin başka yerinde belirtilmeyen ya da yer almayan fermente edilmiş içkilerin karışımları ve fermente edilmiş içkilerle alkolsüz içkilerin karışımları 1 milyon TL 
-Alkol derecesi ne olursa olsun tağyir edilmiş etil alkol ve diğer alkollü içkiler 19 milyon TL 
-Alkol derecesi hacim itibarıyle yüzde 80'den az olan tağyir edilmemiş etil alkol, alkollü içkiler, likörler ve diğer alkollü içkiler 19 milyon TL 
-Üzüm şarabı veya üzüm cibresinin damıtılması yolu ile elde edilen alkollü içkiler 11 milyon TL 
-Viskiler, rom ve tafia 19 milyon TL 
-Cin ve ardıç rakısı 7 milyon TL 
-Votka 5.5 milyon TL 
-Muhtevası 2 litreyi geçmeyen kaplarda olanlar Alkol derecesi hacim itibarıyle yüzde 45.4'den fazla olanlar 15 milyon TL 
-Muhtevası 2 litreyi geçen kaplarda olanlar Alkol derecesi hacim itibarıyle yüzde 45.4'ten fazla olanlar 15 milyon TL 
-Likörler 8.5 milyon TL 
-Diğerleri 15 milyon TL 
-Rakı 10.2 milyon TL 

Bu arada yetkililer, söz konusu düzenlemelerle Anayasa Mahkemesi'nin ek motorlu taşıt vergisini iptal etmesiyle ortaya çıkacak vergi kaybının telafi edilmesinin amaçlandığını belirttiler. 

     
</TEXT>
</DOC>
