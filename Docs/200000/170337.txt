<DOC>
<DOCNO> 170337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/siyaset/siy01.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Yıldırım'ın istifasını istedi 
</HEADLINE>
<TEXT>

Oğlu ve kızının şirketine kolaylıklar sağladığı iddia edilen Ulaştırma Bakanı Yıldırım, "Konu yargıda çözülecektir" dedi 
     ANKARA Milliyet 

     CHP, oğlu ve kızının sahibi olduğu denizcilik şirketi ile daha önce görev yaptığı şirkete kolaylıklar sağladığını iddia ettiği Ulaştırma Bakanı Binali Yıldırım hakkında Meclis Soruşturması açılmasını isteyecek. Yıldırım, oğlu Erkan Yıldırım'ın ticari ilişkileriyle ilgili olarak istifa edip etmeyeceği sorusuna, "Konu yargıda çözülecektir" yanıtını verdi. 
     CHP Grup Başkan Vekili Oğuz Oyan ile Mustafa Özyürek dün TBMM'deki açıklamalarında, basındaki haberler ile konuya ilişkin belgelerin durumu ortaya koyduğunu savundular. Bakan hakkında "görevini kötüye kullandığı" gerekçesiyle Meclis Soruşturması açılmasına ilişkin önergeyi 22 Temmuz Salı günü TBMM Başkanlığı'na vereceklerini söyleyen Özyürek, Yıldırım'ın istifa ettirilmesi ya da görevinden alınmasını istedi. Özyürek, Yıldırım'ın daha önce Sancak Line şirketinin genel müdürlüğünü yaptığını, bu şirketin de Santour şirketiyle aynı çatı altında bulunduğu öne sürdü. 
     
     Gerekeni söylemiş 
     Yıldırım ise Sudan Ulaştırma Bakanı Al Wasila ve Sivil Havacılık Bakanı Joseph Mahval'i kabulünde konu ile ilgili soruları yanıtladı. "Dün önceki gün Başbakan Recep Tayyip Erdoğan ile bir araya geldiniz. İstifanız gündeme geldi mi " sorusuna Yıldırım, "Ben gereken her şeyi söyledim. Konu, yargıya intikal etmiştir. Yargıda 
     sorun çözülecektir" yanıtını verdi. 
     
     

</TEXT>
</DOC>
