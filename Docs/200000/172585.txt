<DOC>
<DOCNO> 172585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo10.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Almanya'da "halk kahramanı" oldu... 
</HEADLINE>
<TEXT>

     Alman Berliner Morgenpost gazetesi, Alman 1. Ligi takımlarından Werder Bremen'e transfer olan Ümit Davala'ya geniş yer verdi. 
     ''Halk kahramanı beklemede'' başlığı ile verilen haberde, Ümit'in yılda yaklaşık 700 bin euro alacağı belirtilirken, Haziran ayı başında geçirdiği bir sakatlıktan dolayı şimdilik antrenmanlara katılmadığı ve takımının ilk lig karşılaşmasında da yer alamayacağı bildirildi. 
     Werder Bremen'in menajeri Klaus Allofs, Ümit ile birlikte yeni sezonda Türk taraftarların desteğini de almayı ümit ettiklerini ifade ederek, ''Ancak önce sakatlığı tümü ile geçmeli. Kendisini sakatlığı geçtikten sonra oynatabiliriz'' dedi. 
     Teknik Direktör Thomas Schaaf da, ''Ümit'in sakatlığından dolayı sabırlı olmalıyız'' şeklinde konuşurken, Ümit ise, ''Bana kalsa hemen antrenmanlara başlamak istiyorum'' dedi. 
     Ümit'in Almanya'da doğup yetişmiş olması sebebi ile çok iyi Almanca konuştuğu da vurgulanan haberde, Bremen'de yaklaşık 40 bin Türk'ün yaşadığı ve Ümit'i destekleyecekleri kaydedildi. Ümit'in bazen fazla ilgiden sıkıldığı da belirtilen haberde, Türkiye'de bir restoranda gazeteciler ile kavga ettiği hatırlatıldı. 
     Ümit, gazeteye yaptığı açıklamada, ''Bremen'in daha sakin olmasından dolayı burada kendimi Türkiye'de olduğundan daha iyi hissediyorum'' dedi. 
     
</TEXT>
</DOC>
