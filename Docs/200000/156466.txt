<DOC>
<DOCNO> 156466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur20.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı genç futbolcunun sır ölümü 
</HEADLINE>
<TEXT>

     İzmir'de Altay Spor Kulübü A Genç Takımının futbolcusu 17 yaşındaki Arcem Marankoz, ayakkabı dükkanlarında fenalaşıp öldü. 
     17 Ağustos depreminde Kocaeli'ndeki evleri hasar görünce İzmir'e taşınan Marankoz' ailesinin oğlu Arcem Marankoz futbol sevgisi nedeniyle eğitim gördüğü Mimar Sinan Endüstri Meslek Lisesi'ni 1'inci sınıfta bıraktı. 
     Arcem Marankoz seçmelerine katıldığı Altay Futbol Takımı'na girdi. B Genç takımından bu sezon A Genç Takımı'na geçen, hocasının verdiği göreve göre orta saha ve forvet oynayan Arcem Marankoz, pazartesi günü takımıyla antrenman yapacağını söyleyip evden ayrıldı. 
     Saat 18.00 sıralarında eve dönüp, duş alan, ardından yemek yiyen Arcem Marankoz, daha sonra babası Zeki Marankoz'a yardım etmek için sahibi oldukları Arcem Kurdura' mağazasına gitti. Bir süre babasıyla kalan Arcem, saat 21.00 sıralarında, işyerini kapatmak için eşyaları toplamaya başladı. 
     Arcem Marankoz ayakkabının yanı sıra sattığı futbol toplarını mağazanın içine taşıdığı sırada babası Zeki Marankoz'un şaşkın bakışları arasında yere düşerek bayıldı. Genç futbolcu, yakındaki sağlık ocağından çağrılan sağlık görevlilerinin müdahalesine rağmen kendine gelemedi. 
     Babası tarafından Ege Üniversitesi Hastanesi'ne kaldırılan Arcem Marankoz'un öldüğü anlaşıldı. İlk bulgulara göre kalp krizi sonucu ölmüş olabileceği belirtilen Arcem Marankoz'un cesedi otopsi yapılmak üzere Adli Tıp Kurumu'na götürüldü. Adli Tıp Kurumu'ndaki otopside ölüm nedeni kalp krizi olarak belirlendi. 
     
     ANTRENMAN SIRRI 

     Yakınlarına takımıyla antrenmanlara çıktığını söyleyen Arcem Marankoz'un 2 aydan bu yana çalışmalara katılmadığı belirtildi. Altay A Genç Takımı'nın antrenörü Adnan Yazıcıoğlu, Arcem Marankoz'un yaklaşık 2 aydan bu yana antrenmanlara gelmediğini söyledi. 
     Sezon başında Arcem'i B genç takımından A genç takımına aldıklarını belirten Yazıcıoğlu, "Arcem, 3 sezon önce Çamdibi Gençlik'ten gelmişti. 2 aydır antrenmanlara katılmıyordu. Zaten pazartesi günü idmanımız yoktu. İyi bir oyuncu olabilirdi. Özellikle sağ ayağı çok iyiydi. Hareketli kişiliğe sahipti. Yerinde duramazdı'' dedi. 
     Kulübe gelip antrenörlerle görüşen Arcem'in babası Zeki Marankoz ise oğlunun dün antrenmana gitmek için evden ayrıldığını söyledi. Oğlunun Altay'da 2 aydır antrenmanlara çıkmadığını öğrenince şaşıran Zeki Marankoz, şöyle konuştu 
     "Antrenmana gideceğini söyleyip, halı saha maçında oynamış veya başka bir takımla çalışma yapmış olabilir" dedi. 

     
</TEXT>
</DOC>
