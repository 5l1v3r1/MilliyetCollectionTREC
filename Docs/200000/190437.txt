<DOC>
<DOCNO> 190437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko19.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Telekom'da blok satış modeli üzerinde duruyoruz 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirilmesinde üzerinde durdukları modelin özellikle blok satışı denemek olduğunu belirterek, ''Blok satışta başarılı olunduğunda arkasından halka arz gelecektir'' dedi. 
     Telekom Dünyası Dergisi'nin düzenlediği ''2004'e İki Kala Telekom Dünyası Politikaları'' konulu uluslararası sempozyumun açılışında konuşan Yıldırım, özelleştirme için Özelleştirme İdaresi koordinatörlüğünde, Bakanlık ve Hazine'den oluşan ekibin çalışmalarını sürdürdüğünü söyledi. 
     Yıldırım, ''Özelleştirme denemesinde şu anda bizim üzerinde durduğumuz model öncelikle blok satışı denemek. Blok satıştan başarılı olunduğunda arkasından halka arz gelecektir'' dedi. 
     Binali Yıldırım, blok satış yapmadan halka arz gerçekleştirmenin şirketin gerçek hacmi, değeri hakkında yeterli fikri vermeyeceği gibi, beklenen başarıyı da sağlamayacağı görüşünü dile getirdi. 
     Türk Telekom'un özelleştirilmesiyle diğer bazı kamu kuruluşlarının özelleştirilmesini birbirinden tamamen ayrıştırmak gerektiğini ifade eden Yıldırım, şunları belirtti 
     ''Kamu kaynağını sürekli kullanan ve devlete ciddi yük getiren kurumların özelleştirilmesi ve bunların aciliyeti Türk Telekom'un özelleştirilmesiyle aynı kategoride düşünülemez. Türk Telekom bugünkü yapısı itibariyle gerek ödediği kurumlar vergisi gerek Hazine'ye aktardığı temettüler dikkate alındığında bugün Türkiye'nin en önemli katma değer sağlayan kuruluşlarından bir tanesidir. Onun için özelleştirmede işin getirisini, götürüsünü iyi yapmanız lazım. Pazarın genel görünümüne de dikkat etmeniz lazım. Son birkaç senede sektörde ciddi kriz var. Uzmanlar 2004 başından itibaren yavaş yavaş sektörde tekrar bir ivmenin yakalanacağını ve yükselişe geçeceğini tahmin ediyorlar.'' 
     
     ŞİRKET GELİŞMELERE KAYITSIZ KALMAMALI 
     Diğer önemli bir konunun gelişmelere karşı şirketin kayıtsız kalmaması olduğunu vurgulayan Bakan Yıldırım, ''Birkaç yıl içinde bu şirketin altyapı yatırımlarında ciddi anlamda bir duraksama görülmektedir. Nasıl olsa özelleştirilecek, bir şey yapmayalım demek şirketin bugün vermekte olduğu hizmetleri de veremez hale getirir'' dedi. 
     Dünyada artık telekom denince sadece telefon hizmetlerinin akla gelmediğini, data üzerinden geniş bant uygulamalarıyla yapılan hizmetlerin dünyada revaçta olduğunu ve uygulama alanı bulduğunu aktaran Yıldırım, şöyle konuştu 
     ''Kore'de 11 milyon DSL abonesi var. Türkiye'de 10 bin. İşte biz Bu iş nasıl olsa özelleşecek, oturalım hiçbir şey yapmayalım demedik. Bu data hattından yararlanmanın esas alındığı toplumda da ciddi talep olduğu alana öncelik verdik. Bu konuda arkadaşlarımız gerekli hazırlıkları süratle yapıyorlar. Yılsonuna kadar 300 bin portluk bir imkan vatandaşa sağlanmış olacak. Türkiye'nin dışarıya çıkış kapasitesi bugün mevcut halinden 500 kat daha arttırılıyor.'' Binali Yıldırım, telefonda gelişme olacaksa bundan sonraki gelişmenin GSM üzerinden olacağını belirterek, ''Data ve geniş bant denince artık cep telefonlarıyla bu işlerin hepsi yapılabilir hale geldi'' dedi. 
     Bakanlık olarak dünyada ve Türkiye'de sektörün seyrinin nereye doğru olduğunu yakından takip ettiklerini, bu seyirde gereken pozisyonu da alacaklarını belirten Yıldırım, sektörün regülatörünün de çok ciddi tecrübe yaşaması gerektiğini, bu kurumlar eğer bir kriz vuku bulduğunda gereken çözümü üretemezlerse bu kurumun durumu sorgulanabilir hale geldiği gibi ülke açısından da telafisi zor olan zararlar oluşacağını kaydetti. 
     
</TEXT>
</DOC>
