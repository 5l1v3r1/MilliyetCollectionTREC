<DOC>
<DOCNO> 177071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko02.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
3.4 katrilyon liralık açık mahkeme kaydına geçti 
</HEADLINE>
<TEXT>

   BDDK'nın İmar'da resmi ile gerçek mevduat arasında 3.4 katrilyonluk fark olduğu tespiti, Şişli 5. Asliye Ceza Mahkemesi'nce kayıtlara geçirildi 
      SEMRA PELEK İstanbul 
   
   İmar Bankası'ndaki açığın 3 katrilyon 384 trilyon lira olduğu yönündeki Bankacılık Düzenleme ve Denetleme Kurumu BDDK raporlarındaki tespit mahkeme kararına da geçti. 
   Tavşanoğlu Hukuk Bürosu'na konulan tedbiri itiraz üzerine kaldıran mahkeme kararında, bankada sigortaya tabi tutarın 746.9 trilyon, Pamukbank'ın merkezlerine girişi yapılan toplam mevduatın ise 4 katrilyon 128 trilyon lira olduğu belirtildi. 
   Şişli Savcılığı, Tavşanoğlu Hukuk Bürosu ve sahibi Turgut Tavşanoğlu hakkında İmar Bankası yetkilileri adına hareket ettiği gerekçesiyle tedbir kararı koydu. Bu kararın verilmesinde, Kıbrıs'ta kurulu İmar Off - Shore mudilerine 10 milyara kadar olan ödemelerin Tavşanoğlu Hukuk Bürosu'ndan yapılması etkili oldu. Gerekçede, bu faaliyetin avukatlıkla bağdaşmayan bir iş olduğu da belirtildi. Ancak, hukuk bürosu sahipleri, Şişli 5. Asliye Ceza Mahkemesi'ne başvurarak tedbir kararıyla avukatlık mesleğinin engellendiğini, avukatlarla ilgili işlem yapılmadan önce Adalet Bakanlığı'ndan izin alınması gerektiğini belirterek itiraz dilekçesi verdi. Dilekçede, hukuk bürosu olarak vekillerinin İmar Bankası değil İmar Off - Shore olduğu, bu şirket hakkında ise tedbir kararı bulunmadığı ifade edildi. 
   
   Tedbir kaldırıldı 
   İtirazı görüşen mahkeme, Tavşanoğlu'nun el konulan İmar Bankası adına işlem yaptığı yönünde delil ve belge bulunmadığı gerekçesiyle tedbir kararını kaldırdı. Mahkeme kararında, mevduatla ilgili rakamlara değindi. Kararda şöyle denildi 
   "Sigortaya tabi mevduatın 746.9 trilyon lira olduğu, Pamukbank'ın teslim merkezlerinin 11 Ağustos 2003 itibarıyla bilgi girişi yapılan hesapların tekabül ettiği toplam mevduat tutarının 4 katrilyon 128 trilyon olduğu, aradaki farkın 3 katrilyon 381 trilyon olduğu belirtilmiştir." 
   
   'Off Shore ödemesi yapamayız'    Şişli 5. Asliye Ceza Mahkemesi'nin kararına ilişkin basın mensuplarının sorularını cevaplandıran avukat Tavşanoğlu, bu aşamada BDDK izni olmadan off - shore ödemelerini yapamayacaklarını belirtti. Tavşanoğlu, BDDK yetkilileriyle önümüzdeki hafta görüşeceğini söyledi. Bu arada, İstanbul'a gelerek iki gün çalışmalara katılan Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı, dün Ankara'ya döndü. Mali Şube Müdürlüğü'ne bağlı ekiplerin, Uzanlar'a ait olduğu ileri sürülen Şenlikköy'deki Kök İnşaat ve Standart Tütün'de başlattıkları incelemeler ise sürüyor. 
   
   İmarzedeler dernek kuruyor    DİNÇER ŞEREF 
   İmar Bankası'ndan Hazine bonosu alarak mağdur olan mudiler, dernek kurma kararı aldı. Mecidiyeköy'deki BDDK binası önünde toplanan yaklaşık 50 İmarzede, satın aldıkları bonoların geri ödenmemesine tepki gösterdi. Mudiler, BDDK'yı da bankayı denetlememek ve mudileri uyarmamakla suçladı. BDDK'nın kuruluş amacının adında olduğu gibi "bankaları düzenlemek ve denetlemek" olduğunu belirten mudiler, "Bu adamlar bize gazete ve televizyon reklamlarıyla kandırarak bono sattı. Bunu yaparken BDDK neredeydi. Neden uyarılmadık" diyerek tepki gösterdi. 
   Okulların açılmasına az bir süre kala parasız kaldıklarını, çocuklarını okula kayıt ettiremediklerini belirten mudiler, eğitim dönemi öncesi paralarının ödenmesini istedi. Grup bir süre bina önünde nasıl bir eylem yapacaklarına karar vermeye çalışırken zaman zaman kendi aralarında tartıştı. BDDK önünde süresiz oturma eylemi yapma kararı alan mudiler, dernek kuracaklarını da açıkladı. Perpa İş Merkezi'nde bürosu olacak derneğin en kısa sürede yasallaşarak mudilere yardımcı olmaya çalışacağı kaydedildi. 
   
   
</TEXT>
</DOC>
