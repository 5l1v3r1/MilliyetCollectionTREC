<DOC>
<DOCNO> 182756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur42.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çocuklar Duymasın" dizisine bıyıklı işaret... 
</HEADLINE>
<TEXT>

     Seyirciyi ekrana bağlayan ''Çocuklar Duymasın'' dizisinin eski bölümleri ile yeni bölümlerinin karışması, senaryoya eklenen küçük bir ayrıntı ile engellendi. 
     Dizinin sevilen başrol oyuncusu Tamer Karadağlı, eski bölümlerle yeni bölümlerin birbirine karışmaması için, yeni bölümlerde bıyıklı olarak ekrana çıkacağını söyledi. 
     Tamer Karadağlı, dizinin yeni bölümlerinin bu akşam Star TV ekranlarında seyircileriyle buluşacağını belirtti. 
     Senaryo gereği bıyık bıraktığını ve yeni bölümlerde ekrana böyle çıkacağını anlatan Karadağlı, ''Çünkü eski bölümlerle yeni bölümler hep birbirine karışıyordu. Bıyık bırakalım, en büyük çözümü öyle olur dedik. Bakalım... Bir süre bıyıklı olacak. Belki sonra keseriz yine. Şimdi bıyıklı olduğum her bölüm yeni bölüm olmuş olacak'' dedi. 
     Karadağlı, dizinin yeni bölümleri için Star TV ile 26 bölüm olarak anlaştıklarını ama sözleşmeye bağlı olarak dizinin daha uzun da sürebileceğini söyledi. 
     Dizinin yeni bölümlerinde de izleyicileri çeşitli sürprizlerin beklediğini ifade eden Karadağlı, şunları kaydetti 
     ''Dizinin yeni bölümlerinde Selami'nin bebekleri var. Selami'nin evi var, dominant teyzenin bebeğine bakmak için gelen annesi 'süper dominant teyze' var. 
     Yeni bölümlerde seyirciler için değişik, güzel sürprizler olacak. Çok keyifli yeni bölümler çekiyoruz.'' 
     
     ABD'DE FİLM PROJESİ 
     Dizinin yanı sıra başka çalışmalar da yaptıklarını anlatan Karadağlı, yönetmenliğini Aclan Büyüktürkoğlu'nun yapacağı bir Amerikan filmi projesi üzerinde de çalıştıklarını söyledi. Karadağlı, Aclan Büyüktürkoğlu'nun Los Angeles'in en iyi yönetmenlik okullarından birinden mezun olduğunu ve halen ABD'de yönetmenlik yaptığını belirtti. 
     Filmi Amerika'da çekmeyi planladıklarını anlatan Büyüktürkoğlu, ''Şu anda adını falan vermeyelim ama oyuncu olarak ben de olacağım muhtemelen. Amerikan sinemasından da bayağı bilinen oyuncular olacak'' dedi. 
     
</TEXT>
</DOC>
