<DOC>
<DOCNO> 167995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun17.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Asya'yı sel aldı... 
</HEADLINE>
<TEXT>

     Hindistan'ın kuzeydoğusunda şiddetli muson yağmurlarının yol açtığı sellerde 10 kişinin öldüğü, 100 binden fazla kişinin evsiz kaldığı bildirildi. 
     Ülkenin kuzeydoğusundaki Assam eyaletinde, yağmur nedeniyle kabaran nehirlerin bentlerini aşması sonucu, son 48 saatte 5 kişinin öldüğü, doğudaki Bihar eyaletinde de aynı nedenle 5 kişinin yaşamını yitirdiği belirtildi. 
     Yetkililer, 1 milyondan fazla kişinin sellerden etkilendiği, 100 binden fazlasının evsiz kaldığı Assam'da, 20 bin kişi için kamplar oluşturulduğunu kaydetti. 
     Assam'da geçen yıl sellerde 100 kişi ölmüş, 2.5 milyon kişi ise evsiz kalmıştı. 
     Pakistan'da da sellerde 27 kişi öldü. 
     Yetkililer, Sindh eyaletinin başkenti Karaçi'de yağışların yol açtığı toprak kaymasında, evleri toprak altında kalan 2'si çocuk 8 kişinin öldüğünü belirtirken, Karaçi'de sellere bağlı farklı nedenlerle 5 kişinin daha yaşamını yitirdiğini söyledi. 
     Eyaletin farklı kesimlerinde ise sel felaketinde 14 kişinin öldüğü kaydedildi. 
     Bangladeş'te ise sel sularının içme sularına karışması sonucu başgösteren ishal salgınında son 48 saatte 7 çocuğun öldüğü belirtildi. 
     1.5 milyon kişinin sellerden etkilendiği Bangladeş'te, sel sularının kuyulara karışması sonucu patlak veren hastalıklarda ölenlerin sayısının 89'a çıktığı kaydedildi. 
     
</TEXT>
</DOC>
