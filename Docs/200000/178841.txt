<DOC>
<DOCNO> 178841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/guncel/gun09.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazlık evleri olanlar dikkat 
</HEADLINE>
<TEXT>
   Kendi evinize kiracı gelebilir 
   Tanyel ailesi, komşularının 'tebrik telefonu' sonrası Büyükçekmece'deki yazlıklarına gittiklerinde evlerinde başkalarının oturduklarını gördüler 
   ASLI ÖKTENER İstanbul 

   
   Bundan yaklaşık 20 gün önce Tanyel ailesinin telefonları çaldı. Büyükçekmece Albatros'ta bulunan yazlık komşu "Yeni kiracınız hayırlısı olsun" dedi. Tanyel, şaşkına döndü çünkü evi kiralık değildi. Soluğu Yosun Sokak'ta bulunan evinde aldı. Evine 3 çocuğu ve eşi ile birlikte yerleşen Yaşar Boşluk ile karşılaştı. Boşluk ailesi, evi Avşar Emlak'ın gösterdiğini belirterek, "Evi dışarıdan gördük. 150 milyon liraya kiralayabileceğimizi söyleyince kabul ettik. Evin anahtarları yoktu, kapıyı iterek açtık. Sonra da yerleştik. Kontratımız yok" dedi. 
   Avşar Emlak yetkilisi Ayşe Taşdelen ise olayı şöyle anlattı "Tanyeller bize telefon açıp evlerini kiraya vermek istediklerini söyledi. Bunun üzerine Boşluk ailesine evi dışarıdan gösterdik. Ev sahibi ile görüşeceğimizi, onları arayacağımızı söyledik. Bu arada aile eve girmiş. Biz ne yapalım " 
   Ev sahibi Tanyel, "Haneye tecavüz" gerekçesiyle savcılığa şik yette bulunduğunu, kaymakamlığa dilekçe verdiğini ve polise başvurduğunu söyledi. 
   
   'Müdahale kararı bekliyoruz' 
   Büyükçekmece Kaymakamı Hayrettin Altınok, "Tanyel'in, 3091 sayılı kanun kapsamında fuzuli işgale müdahale etmemiz için bize müracaatı oldu. Müdahale için kararı bekliyoruz" diye konuştu. 
   Avukat Tamer Heper ise şu yorumu yaptı 
   "İki yol var. İdari yol 60 gün içinde Kaymakamlığa başvurmak. Kaymakam tarafları dinler ve tahliyeye karar verir. Hukuki yol ise tahliye davasıdır. Davanın sonuçlanması bir sene sürer." 
   
   
</TEXT>
</DOC>
