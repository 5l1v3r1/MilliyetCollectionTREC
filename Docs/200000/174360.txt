<DOC>
<DOCNO> 174360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/ekonomi/eko05.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim Uzanlar'ın elinden gidiyor 
</HEADLINE>
<TEXT>

   İmar Bankası'nda 5 katrilyonluk çifte kayıt zararı yaratan Uzanlar'ın, BDDK'nın tedbir koyma ihtimaline karşı Telsim'i anlaşmalı olarak başka bir şirkete devrettiği iddia ediliyor 
   EKONOMİ SERVİSİ 
   
   Sahibi oldukları İmar Bankası'nın Bankacılık Düzenleme ve Denetleme Kurumu'na BDDK geçmesiyle ekonomi gündeminin birinci maddesi haline gelen Uzanlar'ın cep telefonu şirketi Telsim'i de elden çıkardıkları ileri sürülüyor. 
   İmar Bankası'nda resmi olarak gözüken 900 trilyonluk mevduata karşın fiktif ve çifte kayıt ile 5 katrilyon liraya ulaştığı belirtilen mevduat büyüklüğüyle karşılaşan BDDK, Uzanlar'ın sahibi olduğu Telsim'e el koyma eğilimindeyken, Uzan Grubu'nun Telsim'i Nokia'ya devrettiği iddia edildi. Bir başka iddia ise İngiliz cep operatörü Vodafone ve Motorola'nın da hisseleri devralacağı yönünde. 
   BDDK, Meclis resmi tatile girmeden önce çifte ve fiktif kayıt ile bankada zarara neden olan banka sahipleri, ortakları ve yöneticilerinin tüm mal varlığına el koymak için yasa tasarı vermişti. Özellikle Uzanlar'ın İmar Bankası'nda yaptığı usulsüzlükleri hedef alan düzenlemenin Cumhurbaşkanı'nın onayından geçmesinden sonra Uzanlar'ın ve İmar Bankası yöneticileri ile sorumlularının mal varlıklarına el konulması planlanıyor. 
   
   
</TEXT>
</DOC>
