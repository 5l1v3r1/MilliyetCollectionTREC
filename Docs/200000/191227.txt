<DOC>
<DOCNO> 191227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur08.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte trafik düzenlemesi için 100 sandıkta anket başladı... 
</HEADLINE>
<TEXT>

     Kızılay'daki trafik düzenlemesinin devam edip etmemesi konusunda yapılan ''anket'' başladı. Kurulan 100 sandıkta vatandaşlar yapılan ''ankete'' katılırken, bazı ilçelerden otobüslerle getirilen vatandaşlar sandıkların önünde uzun kuyruklar oluşturdu. 
     Ankara Büyükşehir Belediyesi, Kızılay'daki trafik düzenlemesinin devam edip etmemesi konusunda yaptığı ''anket'' sabah saatlerinde başladı. 
     Milli Müdafaa Caddesi üzerine kurulan çadırların içinde ve Kızılay Metro İstasyonu'nda toplam 100 sandık kuruldu. Vatandaşlar ''ankete'' yoğun ilgi gösteriyor. 
     Sandıklarda, Büyükşehir Belediye Başkanlığı Meclis Üyeleri ve ilçe belediye meclis üyeleri gözlemci olarak görev alıyor. 
     Belediye çalışanlarının aileleri ile birlikte, belediye otobüsleriyle Kızılay'a gelerek oy kullandıkları gözlendi. Bazı sandıklarda otobüslerle getirilen küçük çocukların da ''ankete' katıldıkları görüldü. 
     ''Anket''e katılanlara Yüksek Seçim Kurulu'ndan YSK sağlanan seçim boyaları işaret parmaklarına sürülüyor. ''Anket''e katılarak parmakları boyalı olanlar gün boyunca ulaşım araçlarından ücretsiz yararlanacaklar. 
     
     YSK ''REFERANDUM YETKİNİZ YOK'' 
     Ankara Büyükşehir Belediye Başkanı Melih Gökçek, Kızılay Metro İstasyonu'ndan kendi sesinden yaptırdığı anonslarla vatandaşları ''anket''e katılmaya çağırıyor. 
     ''Anket'' nedeniyle güvenlik kuvvetleri de önlem aldı. 
     Avukat Sedat Vural dün ''referandumu'' durdurulması istemiyle YSK'ya başvurmuştu. YSK, belediyelerin referandum yapma yetkisi olmadığına işaret etmiş, ''anketi'' durdurma görevinin de YSK'ya ait olmadığına karar vermişti. 
     Vatandaşlar sandıklara oy atarak tercihlerini belirtmesine karşın, belediye yetkilileri, YSK'nın bu kararı nedeniyle yapılanı ''anket'' olarak nitelendiriyor. 
     
</TEXT>
</DOC>
