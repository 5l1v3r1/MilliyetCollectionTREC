<DOC>
<DOCNO> 181746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur07.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuklarımızı okuldan mahrum bırakmayalım' hutbesi... 
</HEADLINE>
<TEXT>

     Diyanet İşleri Başkanlığı, çocukların okula kaydını yaptırırken kız-erkek ayrımı gibi yanlış bir davranış içine girilmemesini istedi. 
     Diyanet, 12 Eylül Cuma günü camilerde okutulmak üzere ''Çocuklarımızı Okuldan Mahrum Bırakmayalım'' konulu hutbe hazırladı. 
     Hutbede, çocukları en güzel şekilde yetiştirme ve terbiye etmenin bütün ailelerin asli görevi olduğu anlatılırken, hadislerden örnekler veriliyor. 
     Bilginin insanın ışığı, eğitime sırt çevirmenin ise ışığa küsmek olduğu vurgulanan hutbede, şöyle denildi 
     ''Peygamberimiz, hayatı boyunca cehaletle savaşmış İslam'ın en büyük düşmanı olarak cehaleti görmüştür. Onun için, İslam'dan önceki döneme 'Cahiliyye Devri', Müslümanların en azılı düşmanı olan kişiye de 'Cehaletin babası' manasına gelen 'Ebu Cehil' denilmiştir. İslam, cahiliyye dönemine son vererek ilim ve irfan çağını açmış, Müslümanların okur-yazar olmaları için her türlü tedbiri almıştır.'' İnsanlık tarihinin ''gerçek mimarları ve en büyük öğretmenlerinin anneler'' olduğu vurgulanan hutbede, ''Yarınların anneleri olacak kız çocuklarımızı özenle yetiştirmeliyiz, ülkemizin ihtiyaç duyduğu aydın nesli onlar yetiştirecektir. Yeni eğitim-öğretim yılının başladığı şu günlerde, çocuklarımızın okula kaydını yaptırırken kız-erkek ayrımı gibi yanlış bir davranış içine girmeyelim'' denildi. 
     Hutbede, ayrıca şunlar kaydedildi 
     ''Tarladaki ot, saksıya alınıp bakım yapılırsa çiçek olur. Saksıdaki çiçek tarlaya bırakılıp ihmal edilirse ot haline gelir. Nice taşlar vardır ki işlenince, mücevher olur. Bu nedenle evlatlarımızı sağlıklı, bilgili, kültürlü, çalışkan, dürüst, milli ve dini duygularla dopdolu yetiştirmeliyiz. Bunun yolu da eğitimden geçer. Yüce dinimiz, beşikten mezara kadar ilim öğrenmeyi, kadın-erkek her Müslüman'a farz kılmıştır. Bilgiyi, Çin de bile olsa gidip almayı tavsiye ederken bilenlerle bilmeyenlerin bir olamayacağını beyan etmiştir.'' 
     
</TEXT>
</DOC>
