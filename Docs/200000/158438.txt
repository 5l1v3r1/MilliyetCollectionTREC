<DOC>
<DOCNO> 158438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun25.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sony, Sertab'ın parçasının 1 numara olmasını bekliyor... 
</HEADLINE>
<TEXT>

     Sony Türkiye Müzik ve Sanat A.Ş. Genel Müdürü Melih Ayraçman, Letonya'nın başkenti Riga'da 48.'si düzenlenen Eurovision Şarkı Yarışması'nda Türkiye'yi temsil edecek olan Sertab Erener'in seslendireceği parçanın müzik piyasasında bir numara olmasını beklediklerini söyledi. 
     Kafileye dün katılan Ayraçman, Sertab'ın yarışmada seslendireceği ''Everyway That I Can'' adlı parçayla ilgili açıklamasında, parçanın son olarak İngiltere ve İtalya'da da pazarlanmasına başlandığını ve Pazartesi gününden itibaren CD'nin Avrupa'da piyasaya sürüleceğini söyledi. 
     Türkiye'de şu ana kadar 30 bin satış olduğunu ve gün geçtikçe bu satışın arttığını belirten Ayraçman, Avrupa'daki ilk satışın yüzbinin üzerinde olacağını söyledi. Ayraçman, Haziran ya da Temmuz'da Sertab'ın yeni albümünü çıkaracaklarını, ancak albümün adı hakkında henüz bir karar alınmadığını kaydetti. 
     Melih Ayraçman, Sony'nin, Sertab'ın bu parçasının ABD dahil olmak üzere Avrupa'da bir numara olmasını beklediğini söyledi. 
     TRT yöneticileri ise Erener ile yaptıkları sözleşmede, beste ve söz haklarının yüzde 50'sinin ve Sony ile yapılan sözleşmede de yüzde 20'sinin 30 Mayıs 2008 tarihine kadar kuruma ödeneceğini bildirdiler. 
     Sertab Erener, bugün TSİ 15.00'te makyajsız, ancak elbiseli olarak provaya katılacak. Saat 21.00'de yapılacak genel prova ise makyajlı, elbiseli ve seyircili olacak. Son prova, yarınki yarışma öncesinde TSİ 14.00'da yapılacak. 
     Bu arada, yarın yapılacak Eurovision Şarkı Yarışması öncesinde, Riga'da bugün ''Rusça'nın okullarda kaldırılması'' telebiyle geniş katılımlı bir gösteri yapılacak. 
     Gösterinin organizatörleri, bugünü özellikle seçtiklerini, yarışmayı izlemeye gelen yaklaşık 1100 basın mensubu aracılığıyla, dünya kamuoyuna seslerini duyurmak istediklerini söylediler. 
     
</TEXT>
</DOC>
