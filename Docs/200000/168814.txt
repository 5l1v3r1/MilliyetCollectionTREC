<DOC>
<DOCNO> 168814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur21.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'ndaki tasarrufların tamamı güvence altında 
</HEADLINE>
<TEXT>

     Devlet Bakanı ve Başbakan Yardımcısı Adüllatif Şener, İmar Bankası'nda sigorta kapsamındaki tasarrufların tamamının güvence altında olduğunu belirterek, ''Mevduat sahiplerinin bankaya yatırdıkları mevduatla ilgili herhangi bir problem söz konusu değildir'' dedi. 
     Şener, Türk Dil Kurumu'nun 71. kuruluş yıldönümü törenine katıldıktan sonra, gazetecilerin sorularını yanıtladı. 
     İmar Bankası'nda mevduatı olan tasarruf sahiplerinin durumu ve şirketlerin iflasının istenip istenmeyeceğine ilişkin bir soru üzerine, Şener, şunları söyledi 
     ''Sigorta kapsamındaki tasarrufların tamamı güvence altındadır. Dolayısıyla, mevduat sahiplerinin bankaya yatırmış oldukları paralarla ilgili olarak herhangi bir problem söz konusu değildir. Belirttiğim gibi, sigorta kapsamındaki paralarla ilgili herhangi bir sorun yoktur. Hepsi zaten sigorta kapsamındadır, garanti altındadır. Ancak, off-shore hesaplara yatırılmış olan paralar benzer durumda değildir. 
     İkincisi, Bankacılık Düzenleme ve Denetleme Kurulu BDDK bağımsız bir kuruldur. Kararlarını bağımsız olarak almaktadır. Sektör ile ilgili düzenleme ve denetleme görevini bağımsız olarak sürdürmektedir. Dolayısıyla, banka ile ilgili alınan karar daha önce açıklanmıştır. Karar çerçevesinde İmar Bankası'nın yönetim ve denetimi fona devredilmiştir. Bu, daha önce 20 bankada yapılan fona devir değildir. Ancak, yönetim ve denetimin Bankalar Kanunu çerçevesinde fona geçmiş olmasının belli bir prosedürü vardır. Bankalar Kanunu'nun ilgili maddelerini okuduğunuzda, işlemlerin nasıl yapıldığını görürsünüz.'' 
     
     KAYITLARA ULAŞILAMAMASI 
     İmar Bankası'nda kayıtlara ulaşılamadığı yönündeki haberlerin hatırlatılası üzerine Şener, bu konularda denetleme, düzenleme yapma yetkisinin BDDK'da olduğunu, bu ayrıntılar konusunda BDDK'dan bilgi alınması gerektiğini söyledi. 
     IMF ile 5. gözden geçirme görüşmelerinin devam ettiği hatırlatılarak, yüzde 6.5 faiz dışı fazla hedefine ulaşılıp ulaşılamayacağına ilişkin bir soru üzerine de Şener, hükümetin sürdürülen programın devamı konusunda kararlı olduğunu söyledi. Şener, 5. gözden geçirme görüşmelerinin devam ettiğini, hükümetin bunu tamamlamakta kararlı olduğunu belirtti. 
     Şener, hükümetin istikrarlı bir büyüme, enflasyonun düşürülmesi gibi temel hedeflere ulaşma konusunda da kararlı olduğunu kaydederek, sıkı bir bütçe ve faiz dışı fazlayı gerçekleştirme yolunda uygun çalışmalar yapıldığını ifade etti. 
     Başbakan Yardımcısı Şener, şu anda yürüyen programın bu temel hedeflere yönelik olduğunu ve bu bağlamda 5. gözden geçirmenin yürütüldüğünü anlattı. 
     
     ''HEDEFLERDE REVİZYON SÖZ KONUSU DEĞİL'' 
     Şener, bir başka soru üzerine, bu yıl öngörülen yüzde 5'lik büyüme hedefinin gerçekleşeceğini, hatta daha da yüksek çıkabileceğini bildirdi. Şener, yıl sonu enflasyon hedefinin de yüzde 20 olarak açıklandığını anımsatarak, 18 yıldır ilk kez 2 ay üst üste enflasyonun eksi olarak gerçekleştiğini belirtti. 
     Yıl sonu enflasyon hedefinin tutturulacağının anlaşıldığını, makro hedeflerin gerçekleşeceğine inandığını söyleyen Şener, ''Hedeflerin gerçekleştirilmesi için gerekli tedbirler alınmaktadır. Şu anda hedeflerde bir revizyon söz konusu değil'' dedi. 
     Şener, bir başka soruyu yanıtlarken de, BDDK'nın boş bulunan iki üyeliğine önümüzdeki günlerde atama yapılacağını bildirdi. Abdüllatif Şener, Devlet Bakanı ve Başbakan Yardımcısı Mehmet Ali Şahin'in Vakıfbank'ın özelleştirilmesine ilişkin dün yaptığı açıklamanın hatırlatılıp bu konudaki görüşlerinin sorulması üzerine de, ''Programımız açıktır, bellidir. Bu programa uygun olarak çalışmalarımız sürmektedir. Vakıfbank ile sorumlu kurullar da çalışmalarını ve hazırlıklarını yapmaktadır'' diye konuştu. 
     
</TEXT>
</DOC>
