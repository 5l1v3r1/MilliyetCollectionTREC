<DOC>
<DOCNO> 180921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/ekonomi/eko05.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de enflasyon düştü ekonomi durgunluğa girdi 
</HEADLINE>
<TEXT>

   Euro ortak para birimini kullanan AB ülkelerinin enflasyon oranlarında yaşanan düşüş, ekonomik durgunluğu da beraberinde getirdi 
   
   Enflasyon, Avrupa Birliği ülkelerinde neredeyse tarihe karışmak üzere ama oranlardaki düşüşün ekonomiye pek yaramadığı da bir gerçek. Düşük enflasyon, euro bölgesinde ekonomiyi durma noktasına getirdi. 
   AB üyesi ülkelerdeki ekonomik verileri değerlendiren AB'nin istatistik bilgi bürosu Eurostat'ın verilerine göre, euro ortak para birimini kullanan ülkelerde enflasyon "Euro bölgesi"nde enflasyonun yüzde 2'nin altına inmesinin ardından ekonomik durgunluk yaşanmaya başladı. 
   Temmuz ayı verilerine göre yapılan değerlendirmelerde, yılın haziran ayında yüzde 2 olan yıllık enflasyon oranının temmuzda yüzde 1.9'a indiği belirtildi. 
   Temmuz sonu itibariyle son bir yılda en yüksek enflasyon oranları, yüzde 3.9 ile İrlanda, ve yüzde 3.5 ile Yunanistan'da gerçekleşti. Enflasyonun en düşük olduğu ülkeler ise yüzde 0.8 ile Almanya ve yüzde 1.0 ile Avusturya ve Finlandiya oldu. 
   
   Almanya geriliyor 
   Eurostat'ın verilerine göre, temmuzda Euro bölgesinin en düşük enflasyonuna sahip Almanya, sanayi üretiminde yüzde 0.6'lık bir gerileme kaydetti. 
   Haziran ayı verilerine göre ise Euro bölgesi ülkelerinde genel bir ekonomik durgunluk eğilimi gözlendi. Geçen yılın aynı dönemine kıyasla Haziran 2003'te Euro bölgesi sanayi üretiminde yüzde 1.6'lık azalma yaşandı. 
   Almanya Dışişleri Bakanı Joschka Fischer, geçtiğimiz günlerde, Türkiye'ye 2 bin Leopard II tankının satışı konusunun yeniden değerlendirilebileceğini söylemiş, bu açıklama, Almanya'nın sanayi üretimindeki düşüşü, silah satışıyla aşmaya çalışacağının işareti olarak değerlendirilmişti. 
   
   AB'de Ağustos ayı enflasyonu Almanya 0.8 Avusturya 1 Belçika 1.4 Danimarka 1.8 Finlandiya 1 Fransa 2 Hollanda 2,7 İngiltere 1.3 İrlanda 3.9 İspanya 2.9 İsveç 2.4 İtalya 2.9 Norveç 2.3 Portekiz 2,9 Yunanistan 3,5 AB ortalaması 1.8 
   
   
</TEXT>
</DOC>
