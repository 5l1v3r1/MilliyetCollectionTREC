<DOC>
<DOCNO> 163757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur06.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te 3 katlı binada yangın, 3 kişi de dumandan etkilendi... 
</HEADLINE>
<TEXT>

     Fatih'te 3 katlı binada çıkan yangında 2 kişi yaralandı, 3 kişi de dumandan etkilendi. 
     Balat Esnaf Lonca Caddesi Sinan Çeşme Sokak'ta bulunan 3 katlı eski bir binanın bodrum katında, henüz belirlenemeyen bir nedenle yangın çıktı. 
     Kısa sürede büyüyerek tüm binayı saran yangın sırasında, 2. katta oturan Zeynep Koçal ve eşi Hamit Koçal ile bitişik dairede kalan Ersin Alver, Nurhayat Alver ve Gülüm Alver mahsur kaldı. 
     Kaçmaya çalışan Zeynep ve Hamit Koçal, el ve ayaklarından hafif şekilde yaralandı. Yangın sırasında Ersin, Nurhayat ve Gülüm Alver de dumandan etkilendi. 
     Binada mahsur kalan bu 5 kişi, çevreden yetişen kişilerce pencerenin demir korkulukları kırılarak kurtarıldı. 
     Olay yerine gelen polislerin de yardımıyla ambulansa taşınan 5 kişinin sağlık durumlarının iyi olduğu belirtildi. 
     Yangın ise itfaiye ekipleri tarafından diğer binalara sıçramadan söndürüldü. 
     Çevredeki vatandaşlara korkulu anlar yaşatan yangın sonucunda, 3 katlı bina kullanılamaz hale geldi. 
     Olayın ardından polislerce ifadesi alınan Zeynep Koçal, yangını, binanın bodrum katında oturan ve sürekli içki içen kişilerin çıkardığını sandığını söyledi. 
     
</TEXT>
</DOC>
