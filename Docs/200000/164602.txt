<DOC>
<DOCNO> 164602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo06.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını milli takımlarını beğenmedi... 
</HEADLINE>
<TEXT>

     Fransız spor basını, Japonya karşısında Fransa'nın kazanmasına rağmen başarısız bir futbol ortaya koyduğu konusunda görüş birliğine vardı. 
     Le Parisien gazetesinin haberinde, ''Kazandığımız için mutluyuz, ancak bunu çok hak etmedik'' şeklinde ifadelere yer verilirken, Japonya'nın daha üstün bir oyun ortaya koyduğu yazıldı. 
     Fransız gazetesi, yedek yıldız oyuncularını oynatmayan milli takımın, yarı finali garantilemesinde şans faktörünün ön plana çıktığını belirtti. 
     France-Soir gazetesi, Fransa Milli Futbol Takımı'nın, Japonya'yı zor yendiğini yazarken, teknik direktör Santini'nin, yıldızlardan eksik bir kadroyla sahaya çıkmasının da seyircilerin tepkisine neden olduğunu kaydetti. 
     L'Equipe gazetesi, Fransa'nın Japonya karşısında sıkıntılı bir galibiyet aldığını bildirdi. Gazete, sadece forvette oynayan ve galibiyet golünü atan Govou'nun başarılı bir performans ortaya koyduğunu yazdı. 
     
</TEXT>
</DOC>
