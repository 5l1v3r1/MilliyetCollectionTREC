<DOC>
<DOCNO> 169581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo13.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan Volkan ve Recep'e güvenoyu... 
</HEADLINE>
<TEXT>

     Fenerbahçe Teknik Direktörü Christoph Daum, Almanya'daki hazırlık çalışmalarının ikinci gününde antrenman öncesinde basın mensuplarıyla biraraya geldi. 
     Daum, Ocak ayı sonuna kadar transfer imkanları olduğunu belirterek, ''Transferlerimiz devam ediyor'' dedi. 
     Almanya'daki kampa dün gece katılan Serhat ile ilgili soruya da Teknik Direktör Daum, ''Sakatlığı var. Tedavisi sürüyor. Önümüzdeki günlerde gerek sakatlığı, gerekse sözleşmesiyle ilgili kararlar alınacak'' karşılığını verdi. 
     Yabancı futbolcu transferi konusunda da yönetimle herhangi bir sorunu olmadığını ve 8 yabancı kontenjanını doldurmalarının şart olmadığını belirten Daum, ''Yönetimle 5, 6 veya 7 olup olmaması konusunda görüşmeler yapıyoruz. Bu konuya daha sonra karar vereceğiz'' şeklinde konuştu. 
     Yabancı ve üçüncü bir kalecinin transfer edilip edilmeyeceği şeklindeki soruya da Daum, şu karşılığı verdi 
     ''Volkan ve Recep Türkiye'nin en iyi kalecileri. Önümüzde zor bir sezon ve büyük bir hedef var. Bu hedefe ulaşmak için üçüncü kaleciye ihtiyacımız var. Bu nedenle yurtdışından kaleci arayışımız sürüyor.'' Daum, kaptanlık konusundaki bir soru üzerine de ''Burada kararı ben veriyorum. Bu kararı ligin ilk haftasında ilk maçtan önce vereceğim. Ben hiç kimsenin elinden bir şeyi almam. Ben takımın yararına olacak, inandığım kararları veririm. Belki de kaptanlık bandı Ümit'te kalacaktır'' diye konuştu. Avusturya'da çalıştırdığı takımı 4'lü zincirle oynattığını ve bu zincirle Avusturya şampiyonluğunu ve kupasını kazandıklarını ifade eden Daum, ''Ben inanıyorum ki şu anda transfer ettiğimiz oyuncular 4'lü zincir oynayabilecek kapasitede. Çünkü bu biraz tecrübeye de dayalı. Benim ilk etapta düşüncem, defansta 4 oyuncu oynatmak. Top bizde olduğu zaman veya rakipte olduğu zaman ilk hedefimiz saldırmak olacaktır'' dedi. 
     Daum, ligin ilk karşılaşmasını İstanbulspor ile yapacaklarının hatırlatılması üzerine, ''Derbi karakteri var. Ümit ediyorum stat dolu olacak. Taraftarlarımız da sezona inanıyorum ki galibiyetle başlayacak'' diye konuştu. 
     Brezilyalı oyuncu Luciano'nun kampa ne zaman katılacağı sorusuna da Daum, ''Bu konuda politik bir cevap vereceğim. Mümkün olan en çabuk şekilde aramıza katılacak'' karşılığını verdi. 
     Fenerbahçe Teknik Direktör Daum, takımı takip eden gazetecileri de eleştirerek, ''Bu takıma zarar veriyor. Beşiktaşlı dostlarım bana daha önce bunu söylemişlerdi. Sabırlı olmak lazım. Eleştirilerinize kızmıyorum. Tabii ki eleştireceksiniz. Hatta bu eleştirilerden yararlanacağı zamanlarda olacak'' diyerek sözlerini tamamladı. 
     Fenerbahçeli futbolcular, basın toplantısı sonrasında kamp yaptıkları spor okulunda sabah antrenmanı yaptı. 
     
</TEXT>
</DOC>
