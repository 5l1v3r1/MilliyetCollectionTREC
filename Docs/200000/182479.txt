<DOC>
<DOCNO> 182479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo22.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor kararlı Mücadele sürecek... 
</HEADLINE>
<TEXT>

     Birinci Süper Futbol Ligi'nde elindeki mütevazi kadroyla başarılı sonuçlar almayı sürdüren İstanbulspor'da camia kenetlendi. 
     İstanbulspor Kulübü Başkanı Adnan Sezgin, ellerindeki önemli oyuncuları satmak zorunda kalmalarına rağmen mücadelelerini aynı birliktelik ve şevkle sonuna kadar sürdüreceklerini ifade ederek, şunları söyledi 
     ''Biz sezon başından beri aynı şeyleri düşündük. Özveriyle ve fedakarlıkla İstanbul gibi büyük bir şehrin ismini taşıyan takımımızı, köklü bir camiayı yaşatmak için görevi üstlendik. Bunların da üstesinden hep birlikte gelmenin yollarını arıyoruz.'' 
     
     ''TASARRUF ÖNLEMLERİ SÜRECEK'' 
     Adnan Sezgin, ligde Samsunspor ile deplasmanda oynanan karşılaşma için bu şehre otobüsle gitmek zorunda kalan sarı-siyahlı takım için uygulamanın devam edeceğini söyledi. 
     İçinde bulundukları mali sıkıntı geçene kadar mümkün olduğunca giderleri düşürmeye çalıştıklarını anlatan Sezgin, ''Yeni kaynaklar buluncaya kadar masraflarımızı kısarak yolumuza devam edeceğiz. Temennimiz en kısa sürede bu durumu atlatmak, ancak maddi sıkıntı aşılana kadar tasarruf önlemlerimiz sürecek'' diye konuştu. 
     
     GÖĞÜS REKLAMI DEĞİŞİYOR 
     İstanbulspor'da, bağlı bulunduğu Uzan Grubu'na ait Telsim firmasının reklamı artık göğüste taşınmayacak. 
     Yeni kaynak arayışları kapsamında aralarında Turkcell ve Ülker'in de bulunduğu bir kaç firmayla görüştüklerini açıklayan başkan Sezgin, biran önce anlaşma yapmak istediklerini kaydetti. 
     Ayrıca Sezgin, Selçuk ve Petkov'u sattıkları Fenerbahçe'nin ödemelerini zamanında yapmadığı yönündeki haberleri de yalanlayarak, ''Bunlar kesinlikle asılsız. Fenerbahçe bize en fazla destek olan kulüptür'' dedi. 
     
</TEXT>
</DOC>
