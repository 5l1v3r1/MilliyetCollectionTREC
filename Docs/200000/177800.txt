<DOC>
<DOCNO> 177800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun02.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacizci papaz cezaevinde öldürüldü... 
</HEADLINE>
<TEXT>

     ABD'de Massachusetts eyaleti Boston başpiskoposluğuna bağlı çalışan ve 86 çocuğa cinsel tacizde bulunmaktan hükümlü papaz John Geoghan 67 , cezaevinde öldürüldü. 
     Eyalet Kamu Güvenliği Bakanlığı'nın açıklamasına göre, Geoghan başka bir hükümlüyle kavgası sırasında yaralandı ve kaldırıldığı Leominster Hastanesi'nde öldü. 
     Papazla kavga eden hükümlünün tecrit edildiği ve soruşturma başlatıldıği bildirildi. 
     Boston başpiskoposluğu, 2002 eylülünde, papaz Geoghan'ın cinsel saldırılarına maruz kalan küçük yaştaki çocuklara toplam 10 milyon dolar tazminat ödemeyi kabul etmişti. 
     Geoghan, bir çocuğu birlikte yüzmek için kandırarak cinsel arzularına alet ettiği anlaşılınca geçen yıl tutuklanarak cezaevine konulmuştu. 
     ABD Katolik Kilisesi, papazların çeşitli cinsel suistimalleri yüzünden açılan yüzlerce dava için toplam 65 milyon dolar tazminat ödemeyi kabul etmiş bulunuyor. 
     Geoghan'ın 86 çocuğa tacizde bulunduğu kaydedilmiş çocukların ailelerinin açtığı toplu dava üzerine, başpiskoposluk tazminat ödemeye razı olmuştu. Mahkeme de çocuklara topluca 10 milyon dolar ödenmesine onay vermişti. 
     Kilisenin, çocukların ailelerinin tek tek dava açmaları halinde çok daha büyük tazminatlara mahkum edileceğini anladığı için bu yolu tercih ettiği bildiriliyordu. 
     Geoghan'ın cinsel saldırılarına maruz kalan çok sayıda çocuk ve genç yaştaki erkeğin avukatı Mitchell Garabedian, ''Müvekkillerim, John Geoghan'ın daha ziyade bundan sonraki iki duruşma ve eklenen hapis cezalarının acısını çekmesini tercih ederlerdi'' dedi. 
     Geoghan, suçun karşılığı azami ceza olan 10 yıl hapse mahkum olmuş, cezası 6 yıla indirilmişti. Geoghan, cezasının 1 yılını çekmişti. 
     
     BOĞAZI SIKILMIŞ... 

     Hakkında çıkan çocuk tacizi suçlamaları nedeniyle tüm Roma Katolik kilisesini sarstıktan sonra işlediği bir çocuk tacizi suçunda hapis cezasına çarptırılan eski rahip John Geoghan, kaldığı Boston'daki hapishanede bir mahkumun saldırısına uğrayarak öldürüldü. 
     Worcester Bölge Savcısı John J. Conte, 68 yaşındaki Geoghan'ın, Souza-Baranowski Cezaevi'nde öğle yemeği sırasında boğazı sıkılarak öldürüldüğünü belirtti. Conte, eski rahibin, kendisiyle aynı hapishanede kalan Joseph L. Druce adlı mahkum tarafından saldırıya uğradıktan sonra, kaldırıldığı hastanede öldüğünü ifade etti. 
     Ceset üzerinde otopsinin yarın yapılacağını kaydeden Conte, ömür boyu hapis cezasını çekmekte olan Druce hakkında da cinayet suçlamasıyla dava açılacağını sözlerine ekledi. 
     Cezaevi yetkilileri, öldürülen eski rahibin, hapishanedeki diğer mahkumlardan ayrı olarak koruyucu gözaltı programında tutulduğunu, ancak yine de bazı mahkumlarla teması olduğunu kaydettiler. 
     Rahiplik yaptığı 30 yıl içinde çocuk tacizinde bulunduğu iddiasıyla hakkında 130'dan fazla dava açılan Geoghan, geçen yıl bir yüzme havuzunda 10 yaşındaki bir çocuğu okşayarak tacizde bulunduğu gerekçesiyle, ''ahlaksız taciz ve dövme'' suçlarından hapis cezasına çarptırılmıştı. 
     
</TEXT>
</DOC>
