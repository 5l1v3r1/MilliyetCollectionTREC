<DOC>
<DOCNO> 189599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun20.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Başarılı öğrencilere hediye 'öğrenci'    Milli Eğitim Vakfı MEV , eğitim tarihinde bir ilke imza attı. MEV okullarından seçilen 5 öğrenci, ÖSS ve LGS'de dereceye giren 5 öğrenciye "hediye" edildi. Sınava hazırlanan arkadaşlarına yol göstermek amacıyla böyle bir proje başlattıklarını söyleyen MEV Yönetim Kurulu Başkanı Cemil Çetin, 31 öğrenciye de 2 milyar ile 500 milyon lira arasında değişen para ödülü verdiklerini belirtti. Milli Eğitim Bakanı Hüseyin Çelik ise, "Öğrencilerin bayrama gider gibi okula gitmesi gerek" diye konuştu. 
   
   Trafik levhası ölüm getirdi    Gaziantep'te meydana gelen trajik trafik kazasında, otomobilin çarptığı trafik levhası yolda yürüyen bir kadının kafasına düştü. Kafatası parçalanan kadın olay yerinde hayatını kaybetti. Cuma Çılgın'ın kullandığı otomobil, kırmızı ışıkta durmayarak, Sıtkı Severoğlu kullandığı otomobile arkadan çarptı. Savrulan Çılgın'ın otomobili trafik levhasına çarptı. Devrilen levha, yolda yürüyen ve kimliği belirlenemeyen 40 yaşlarındaki bir kadının başına saplandı. Kafatası parçalanan kadın olay yerinde hayatını kaybetti. Çılgın, gözaltına alındı. 
   
   Pide salonunda patlama 3 yaralı    Şişli'de altı katlı bir binada meydana gelen patlama sonucu yangın çıktı. Kısa sürede binayı saran yangında üç kişi yaralandı. Alınan bilgiye göre, 6 katlı binanın giriş katında bulunan Hamit Çolak'a ait pide salonunda dün patlama meydana geldi. Patlamanın ardından çıkan yangında alevler binanı üçüncü katına sıçrarken, pide salonu sahibi Hamit Çolak ve çırağı Fatih Kara ile yan binanın kapıcısı Mehmet Toprak hastaneye kaldırıldı. Yangın, itfaiye erlerinin yoğun çabası sonucu kontrol altına alındı. İtfaiye patlamanın nedenini araştırıyor. 
   
   Minik Ahmet fosseptik kurbanı    Antalya'da evlerinin bahçesinde oyun oynayan 2 yaşındaki çocuk, kapağı açık fosseptik çukuruna düşerek hayatını kaybetti. Olay, dün saat 13.30'da Avni Tolunay Mahallesi'nde meydana geldi. 2 yaşındaki Ahmet, çocuklarla oyun oynarken, dengesini kaybederek üstü açık olan fosseptik çukuruna düştü. Çığlıklara koşan mahalle sakinleri minik Ahmet'i çukurdan çıkardı ancak, olay yerine gelen ilkyardım ekibinin tüm müdahalelerine karşın Ahmet kuratıralamadı. Anne Şaide Demirhan sinir krizleri geçirirken, ceseti otopsi yapılmak üzere morga kaldırıldı. 
   
   Sahteci polislerin foyası ortaya çıktı    Adana'da sigortadan para almak için hurda otomobile kaza yapmış raporu düzenledikleri öne sürülen ikisi trafik polisi, beş kişi yakalandı. Kaçakçılık ve Organize Suçlar Şubesi ekipleri, düzenlenen kaza raporunu incelemeye aldı. Görevli polisler Hüseyin Özcan ile Yener Arısoy'un hazırladığı rapora göre, maddi hasarlı kaza yaptığı belirtilen 01 KC 345 plakalı otomobilin kaza yapmadığı, hurda olduğu tespit edildi. Polisler Arısoy ile Özcan, sorgularında, rapor karşılığında 600 milyon lira aldıklarını söyledi. Sanıklar, mahkeme tarafından tutuklandı. 
   
   Oksijen tüpü 2 işçiyi öldürdü    Kocaeli Gebze'de bir fabrikada oksijen tüpü patlaması sonucu iki kişi öldü. Osmangazi Mahallesi'ndeki Kroman Çelik Fabrikası'nda, önceki gece, gaz kaçağından dolayı oksijen tüpü patladı. Olayda yaralanan işçilerden Mevlüt Sancar 37 , kaldırıldığı SSK Gebze Hastanesi'nde bugün yaşamını yitirdi. Yaralanan Mahmut Nayır ise 43 , ilk müdahalenin ardından sevk edildiği SSK Göztepe Hastanesi'nde yaşamını kaybetti. Patlamayla ilgili soruşturma başlatıldı. 
   
   İnsan tacirlerine göz açtırılmıyor    Edirne'de, yabancı uyruklu 23 kişiyi yasadışı yollardan sınırdan geçirerek yurda sokan 17 kişi tutuklandı. Jandarma, dün Kocaali köyü yol kavşağında Beşir T.'nin kullandığı 34 AV 0974 plakalı minibüsü durdurdu. Beşir T. olay yerinden kaçmak isterken yakalanırken, araçta yapılan kontrolde 17 Irak ile 6 Filistin vatandaşı ele geçirildi. Beşir T.'nin ifadesi doğrultusunda, yapılan operasyonu sonucu, insan tacirliği yapan 16 kişi daha gözaltına alındı. 17 zanlı "insan kaçakçılığı" suçundan tutuklandı. 
   
   Kuaförlerin 'şov' gecesi    Anadolu Yakası Kartal Kuaförler Odası'nın düzenlediği gecede, kuaförler hünerlerini sergiledi. Bostancı Green Park'ta düzenlenen ve kuaförlerin eşleriyle birlikte katıldığı gecede, Selami Şahin de sahne aldı. Daha sonra kuaförler, mankenler üzerinde uyguladıkları 2003 - 2004 kış dönemi saç modelleriyle ayakta alkışlandı. Kuaförlerin aileleriyle bir araya gelerek hoşca vakit geçirdikleri gecenin sonunda yapılan çekilişte ise, kazanan numaralara çeşitli saç ve cilt ürünleri hediye edildi. 
   
   Doktor olmayınca iş hemşireye düştü    Mudurnu'da meydana gelen trafik kazasında yaralanan iki kişiye, ambulansta doktor olmadığı için hemşire müdahale etti. 
   Bolu'dan gelen İbrahim Sarıcan yönetimindeki 14 BB 543 plakalı kamyonet, ıslak zeminde kayarak şarampole yuvarlandı. Kazada yaralanan Sarıcan'la eşi Mükerrem Sarıcan'a olay yerine gelen 112 Acil ambulansında doktor olmadığı için hemşire müdahale etti. Yaralılar jandarmanın yardımıyla ambulansa taşındı. Mudurnu Devlet Hastanesi yetkilileri hastanede tek doktor olduğunu, bu nedenle ambulansta görevlendiremediklerini söyledi. 
   
   Fren yerine gaza bastı, 1 kişi öldü    Otomobil kullanmayı öğrenen kadının fren yerine gaza basması sonucu şarampole yuvarlanan otomobildeki Mustafa Gökçe 35 hayatını kaybetti. 
   Zühre Kalben 24 , Bornova'nın Eğridere köyü yakınlarındaki ormanlık alanda 35 HPB 90 plakalı otomobilin direksiyonuna geçti. Gökçe'nin verdiği bilgiler doğrultusunda yol alan Kalben, fren yerine gaza basınca otomobil şarampole yuvarlandı. Takla atan otomobildeki Gökçe ölürken, Kalben ve oğlu Barış 3 yaralı kurtuldu. Fren yerine gaza basarak, kendisine otomobil kullanmayı öğreten Mustafa Gökçe'nin ölümüne neden olan Zühre Kalben, tutuklanarak cezaevine gönderildi. 
   
   
   
</TEXT>
</DOC>
