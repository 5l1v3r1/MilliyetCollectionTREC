<DOC>
<DOCNO> 197153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun02.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu terör tarzı bize çok yabancı 
</HEADLINE>
<TEXT>

   İstanbul'daki saldırıların ülkede bugüne kadar görülen terörist faaliyetlerden ayrıldığına dikkat çeken uzmanlar, "Bu tarzın sürdürülme olasılığı yüksek" dedi 
      Utku Çakırözer 
   
   Terörle ilgili araştırmalarıyla tanınan Dr. Nihat Ali Özcan, İstanbul'da El Kaide tarafından üstlenilen dört eylemin Türkiye'de bugüne kadar yaşanan etnik ve dinsel amaçlı diğer terörist faaliyetlerden çok farklı olduğunu ve bu tarzın sürdürülme olasılığının yüksek olduğunu söyledi. 
   Dr. Özcan, yeni eylemlerin önemli farklılıklarını şöyle sıraladı 
   Şehir merkezlerini hedef almaları ve bu tarzı sürdürmeleri ihtimali çok yüksek.Geçmişten ve Türkiye'deki örgütlerden farklı olarak, teknolojinin çifte kullanımından da faydalandıkları için bunlar daha yıkıcı eylemler. Örneğin gübreyi bomba, uçağı füze gibi kullanıyorlar.Saldırılar, Türkiye'deki ilk küresel amaçlı eylemler. Eskiden de dini amaçlı eylemler yapılırdı ama bunların hedefi iç politikaydı. Tek hedef Türkiye'ydi. Şimdi hedefler küresel. 
   Devlet dışı organizasyonlar 
   Organizasyon ve planlama da küresel. Yani yurtdışında planlanıyor ve yurtiçindeki sınırlı kadro kullanılıyor. Böyle olunca emniyet güçlerinin örgütün yurtdışı beyin ekibine ulaşması kolay değil. Emniyet için kör noktalar, teröristler için güvenli kovuklar oluşuyor. Bu da örgütün stratejik üstünlüğüne dönüşüyor.Eskiden devlet destekli terörle karşı karşıyaydık ve devletin maksadını anlayıp ilişkileri ona göre düzenleyince terör de sona eriyordu. Suriye'nin PKK'ya desteğini kesmesi, Fransa'nın Orly'deki patlama sonrasında ASALA'yı bitirmesi gibi. Şimdi devlet dışı organizasyonla karşı karşıyayız.PKK ve İslamcı örgütlerin ülke içinde geniş bir militan ve sempatizan tabanı vardı ve bu özellik örgüt içine sızmayı kolaylaştırıyordu. El Kaide Türkiye merkezli değil ve büyük bir tabanı da yok. Yurtiçindeki kadro dar olunca nüfuz etme imk nı da azalıyor. 
   
   Örgütlenme farklı 
   Örgütlenme modelleri de farklı. Türk örgütleri yukarıdan aşağı hiyerarşik modele göre örgütlenirdi. Sistemin bir noktasına sızdığınızda örgütün tüm iskeletini çıkarırdınız. Küresel planlayıp yerel eylem yapan El - Kaide'de bu şans çok az. 
   Eylemler artık bireysel değil 
   Saldırı stilleri de Türkiye'ye özgü değil. Türk örgütlerinin intihar komandoları bellerine bomba sarıp patlatırdı. Eylemler bireyseldi. Bu saldırılarda arabalar kullanılarak etkinin artması amaçlanıyor.Türk örgütleri teknolojiyi kullanmazdı. Ladin'in örgütü El Kaide bu avantajı iyi kullanıyor. İletişimde bilgisayar ve internet h kimiyeti dikkat çekici. 
   
</TEXT>
</DOC>
