<DOC>
<DOCNO> 156659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo20.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalığın böylesi... 1.5 yıldır kazanamıyorlar... 
</HEADLINE>
<TEXT>

     Bursaspor Kulübü Başkanı Erdoğan Bilenser, yeşil-beyazlı takımın geçen hafta Elazığspor deplasmanında aldığı yenilgiyi, ''Yaklaşık 1.5 yıldır deplasmanda galibiyet alamayan Bursaspor, yine aynı hastalığı sürdürdü'' olarak yorumladı. 
     Erdoğan Bilenser, gazetecilere yaptığı açıklamada, Elazığspor maçı öncesinde ''Galibiyet ya da puanla döneceğiz'' yönünde çok net bir açıklama yaptığını, ancak galibiyet bir tarafa beraberlik bile alamadan deplasmandan döndüklerini söyledi. 
     ''Yaklaşık 1.5 yıldır deplasmanda galibiyet alamayan Bursaspor, yine aynı hastalığı sürdürdü. Demek ki mesele hala çözülememiş'' diyen Bilenser, Elazığspor maçında berabere kalınması durumunda ligin en rahat takımlarından biri olacaklarını, ancak bunun gerçekleşmediğini söyledi. 
     Bilenser, şöyle konuştu 
     ''Artık geriye bakmaya gerek yok. Kalan 3 maçı kazanmalıyız. Çok klasik bir laf, yine de ben aynısını söyleyeceğim. 3 maçın tamamına galibiyet için çıkmak zorundayız. Galibiyet için çıkmanın dışında, mutlaka galip gelmeliyiz. Artık başka hiçbir şansımız kalmadı. Diğer takımlarla ilgili hesap yapmaya gerek yok. Geride oynayacağımız 3 maçın 2'si kendi sahamızda. Çok şükür ki Bursaspor kendi sahasında oynadığı maçların çoğunluğunu aldı. Neredeyse ligde kendi sahasında en çok maç alan takımlardan bir tanesi. O nedenle kendi sahamızdaki şansımızı sürdürürsek zaten sorun kalmayacaktır. Adanaspor da yine bizim ayarımızda, bize yakın takım. Ondan da mutlaka puan alınır. Artık çok söylenecek birşey kalmadı. 3 maçla herşey bitecek.'' Bilenser, Bursaspor'un düşme korkusu olup olmadığı yönündeki soruyu yanıtlarken, ligde 18 takımdan 3'ünün düşeceğini, Bursaspor'un da düşme potasında olan takımlardan biri olduğunu belirterek, ''Bu bir realite. Benim yorum yapmama gerek yok'' diye konuştu. 
     İstanbulspor maçında kendi kalelerine attıkları golün ve Gaziantepspor maçında son 10 dakikada yedikleri 2 golün takımın bugünkü duruma gelmesinde etkili olduğuna değinen Bilenser, bu 2 maçta 6 puan yitirdiğini, 3 puanları olması durumunda şimdi bunları konuşmayacaklarını söyledi. 
     Elazığspor maçı öncesi futbolculara yaptığı prim dopinginin sürüp sürmeyeceği biçimindeki soruyu da yanıtlayan Bilenser, şöyle devam etti 
     ''Doping yaptık ama olmadı. Hem de önemli bir prim vermiştik. Galibiyet primi futbolcu başına 6'şar milyar liraydı, ama olmadı. Futbolcular sahada maçı kazanmak için oynuyor. Hiç iddiası kalmayan takımlar var. Örneğin Samsunspor gidiyor Altay ile berabere kalabiliyor, Elazığspor'u kendi evinde yenebiliyor. Futbolun zaten güzelliği, futbolcuyu da sevindiren takımının gol atması. Bu bakımdan futbolcular sahaya Bu maçın parasını kazanayım diye değil Bu maçı kazanayım inancıyla çıkıyor. Bursasporlu futbolcuların da böyle düşündüklerine inanıyorum.'' Bilenser, kulüp teknik asbaşkanı Nurettin Karayaka'nın ''Bursaspor'da futbolcular arasında dostluk yok. Bu da başarısızlığı getiriyor'' biçimindeki açıklamalarını ''O, en kolay yapılabilecek açıklama'' olarak nitelendirdi. Takım içinde eksikliği veya başarısızlığı ölçecek bir alet olmadığını anlatan Bilenser, ''Bursaspor geçen yıl 33. haftada 5. idi. O zamanki dostlukla, şimdi ki arasında ne fark var '' diye sordu. 
     Bilenser, Bursaspor'un eksikliğinin ne olduğu yönündeki soruya karşılık da, ''Düşüşün sebebi bilinse, Bursa o kadar güçlü bir kentki, bunu çözer. Yalnız başkan, yönetim kurulu değil, Bursa halkı, sanayiciler, işadamları bilseler bunu çözerler'' dedi. 
     
</TEXT>
</DOC>
