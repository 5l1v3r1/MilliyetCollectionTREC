<DOC>
<DOCNO> 195563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo21.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Henry mi, Owen mı Real Madrid kararsız 
</HEADLINE>
<TEXT>

     Avrupa'nın en büyük futbol kulüplerinden İspanyol Real Madrid'in gelecek yıl transfer edeceği yıldız futbolcu için Liverpool'dan Michael Owen ve Arsenal'dan Thierry Henry arasında kararsız olduğu iddia ediliyor. 
     İspanyol spor basınında bugün yer alan haberlerde, Real Madrid Kulübü Başkanı Florentino Perez'in gelecek yıl için vaat ettiği yıldız futbolcu konusunda şimdiden çalışmalara başladığı ve en güçlü adayların Owen ile Henry olduğu belirtildi. 
     2005 Haziran ayına kadar Liverpool ile sözleşmesi süren 23 yaşındaki Owen'ın İngiliz basınına göre de Real Madrid'e daha yakın olduğu öne sürülürken, ''hızı, klası ve yılmayan futbolu'' ile 26 yaşındaki Fransız futbolcu Henry'nin şu anda altın çağını yaşadığı, ancak 2007'ye kadar sözleşmeyi uzatmasından dolayı transferinin zor olduğu ifade ediliyor. 
     Bu arada Real Madrid'in ve Beşiktaş'ın eski teknik direktörü John Benjamin Toshack ise basına demecinde, ''Hangi futbolcu Real Madrid'te oynamak istemez ki'' diyerek, Owen'ın İspanyol takımına transferinin büyük olasılık olduğunu savundu. 
     16 Haziran 2000 tarihinde göreve geldikten sonra 4 yıl içinde kulübün gelirini 100 milyon euro artırmayı başaran Başkan Perez, 2000'de Figo, 2001'de Zidane, 2002'de Ronaldo ve 2003'te Beckham'ı transfer etti. 
     
</TEXT>
</DOC>
