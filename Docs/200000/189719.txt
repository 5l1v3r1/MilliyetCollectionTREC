<DOC>
<DOCNO> 189719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur10.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak'a dava... 
</HEADLINE>
<TEXT>

     Televizyonda dizi olarak yayınlanıp büyük ilgi gördükten sonra, sinemaya taşınan Asmalı Konak filminin yayınına tedbir konulası istemi ile dava açıldı. 
     Nevşehirli gazeteci İlter Sağırsoy, dizinin televizyonda yayınlanması gereken final sahnesinin sinemaya taşınmasının, izleyicileri aldatmak anlamına geldiğini gerekçe gösterip, filmin yayınına tedbir konulması istemiyle Nevşehir Asliye Hukuk Mahkemesi'nde dava açtığını belirtti. 
     Filmin final sahnesinin televizyonda yayınlanması gerekirken sinema filmine dönüştürülmesinin yapımcı şirkete haksız kazanç sağladığını ileri süren Sağırsoy, şunları söyledi 
     ''Özel bir televizyon kanalında 2 dönemdir dizi olarak izleyicisiyle buluşan Asmalı Konak filmi, 55 bölüm olarak yayınlanması gerekirken, 54 bölümden sonra final sahnesinin yer aldığı 55. bölüm televizyonda yayınlanmadı. Film yapımcıları ekstradan kazanç sağlamak amacıyla Asmalı Konak tutkunlarını sinema salonlarına mahkum ettiler. Dizinin yayınlandığı televizyon kanalının reyting oranlarını artıran izleyicilerin, final sahnesinden mahrum bırakılması, gerek tüketici takları ve gerekse etik değerler açısından izleyicilerin aldatılması anlamına gelir. Dizide bütün düğümün çözüleceği son bölüm, daha önce açıklanmadığı halde ani bir karar ile sinema filmi şekline dönüştürülmüş ve burada tüketici olan milyonlarca vatandaş aldatılmıştır. Bu aldatmacanın karşılığında da gerek ATV ve gerekse dizinin yapımcı şirketi olan ANS prodüksiyon, trilyonları geçen cirolar elde etmişlerdir. Tüketici konumundaki izleyicinin mağduriyetinin giderilmesi için sinema filmi olarak çekilse bile final bölümü, aynı televizyon kanalında yayınlanmalıdır.'' Dizinin Kapadokya bölgesinin turizmine büyük katkılar sağladığını hatırlatan Sağırsoy, dizinin elde ettiği başarının fırsat bilinerek daha fazla para kazanmak amacıyla izleyicinin aldatılmaması gerektiğini ifade etti. 
     Mahkemeden sinema filminin yayınına tedbir konulması isteğinde bulunduğunu anlatan Sağırsoy, ''Önceki gün Nevşehir Asliye Hukuk Mahkemesi Başkanlığı'na verdiğim dava dilekçesi kabul edildi. İzleyicinin mağduriyetinin giderilmesi için sinema filminin yayınına tedbir konulması istemi ile açtığım davada, sembolik olarak ATV ve ANS Prodüksiyon Şirketi'nden de 1 milyon liralık tazminat talebinde bulundum'' diye konuştu. 

     
</TEXT>
</DOC>
