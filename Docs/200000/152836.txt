<DOC>
<DOCNO> 152836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur02.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'a yapılan yumurtalı protestoya 3 yıl hapis istendi... 
</HEADLINE>
<TEXT>

     ABD Dışişleri Bakanı Colin Powell'ın Ankara ziyaretini protesto etmek amacıyla Dışişleri Bakanlığı önünde gösteri yapan ve güvenlik kuvvetlerine yumurta atan gruptan 10 kişi hakkında 3'er yıla kadar hapis istemiyle dava açıldı. 
     Edinilen bilgiye göre, Ankara Basın Savcısı Hamza Uçar'ın asliye ceza mahkemesine açtığı davanın iddianamesinde, üniversite öğrencilerinin de aralarında bulunduğu 10 kişinin, Powell'ın Türkiye ziyaretini protesto etmek amacıyla olay günü pankartlarla ve slogan atarak Dışişleri Bakanlığı önüne doğru izinsiz olarak yürüyüşe geçtikleri savunuldu. 
     İddianamede, sanıkların güvenlik kuvvetlerinin uyarılarına rağmen yürüyüşe devam ettikleri ve görevlilerin üzerine yumurta attıkları ifade edildi. 
     Güvenlik güçlerinin yeniledikleri ikazlara rağmen grubun eylemlerini sürdürdüğü, sanıkların suçlarının sabit olduğu öne sürülen iddianamede, 2911 sayılı Toplantı ve Gösteri Yürüyüşleri Kanunu'nun ''hükümet emrine karşı gelenler'' hükmünü içeren 32 1. maddesi uyarınca 1 yıl 6'şar aydan 3'er yıla kadar hapis istendi. 
     Powell, Ankara'daki temasları sırasında Dışişleri Bakanlığı'na gelmeden önce, 20-30 kişilik bir grup protesto gösterisinde bulunmuştu. 
     





</TEXT>
</DOC>
