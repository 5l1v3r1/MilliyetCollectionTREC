<DOC>
<DOCNO> 181865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/uras.html </URL>
<DATE> 2003/09/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Özelleştirme geliri 2.1 milyar dolar yerine 67 milyon dolar 
</HEADLINE>
<TEXT>

   
   Hükümet bu yıl 2.1 milyar dolarlık özelleştirme geliri sağlayacağını varsayarak hesabını bağladı. Halbuki bugüne kadar sadece 67 milyon dolarlık gelir elde edebildi. Bu rakamın 10 milyon dolarlık bölümü blok satıştan, 57 milyon dolarlık bölümü ise tesis ve varlık satışından kaynaklandı. Geçen yıl toplam 536 milyon dolarlık özelleştirme geliri sağlanabilmişti. 
   2003 yılında özelleştirme hedeflerinin gerçekleştirilememesinin anlamı 2.1 milyar dolarlık gelir açığı demektir. Hükümet bu parayı başka yerlerden ve yollardan bulmak zorunda demektir. 
   Devlet mallarını satarım, satacağım demek kolay da... Satmak ve de karşılığında para almak çok zor. İşte örnekleri Et Balık Kurumu ve Süt Endüstrisi Kurumu tesisleri "üç kuruşa - beş kuruşa" ve "alelacele satıldı..." Alanlar "arazileri için aldı." Bu kurumların yaptığı işi yapan olmadığından et ve süt hayvancılığı ölmek üzere... Kardemir "işçilere bedavadan hediye edildi." Hazine'ye beş kuruş girmedi. Ama işçiler gene de Hazine'nin eteğini bırakmıyor. Hazine para almadı. Devamlı para ödüyor. Petkim ihaleye çıkarıldı. Olmadı. Bir daha ihale yapılacak... Tekel, Tüpraş, THY ve kamu bankaları sırada. 
   Petkim için yeni belirlenen ihale tarihi 18 Kasım, Tüpraş ihalesi için teklif verme süresi 2 Ekim'e ertelendi. Tekel için teklif verme süresi 26 Eylül'dü, ancak o da ertelendi. 
   Özelleştirme işlemi tamamlanan kuruluşlar, SEKA'nın Balıkesir, Çaycuma ve Afyon tesisleri, Türkiye Denizcilik İşletmeleri'nin Çeşme ve Kuşadası limanları, TEKSAN Takım Tezgahları ile TZDK'nın Sakarya İşletmeleri. 
   Özelleştirme işlemleri onay bekleyen 97 milyon dolarlık ihale var. Bunlar arasında Eti Gümüş'ün 40 milyon dolara 3 S Maden AŞ'ye, Sümer Holding Malatya işletmesinin 6.4 milyon dolara Tekstilciler Ortak Girişimi'ne, Diyarbakır işletmesinin 2.1 milyon dolara Kaya İnşaat Şirketi'ne, Adıyaman işletmesinin 1.4 milyon dolara AD Ortak Girişimi'ne, SEKA Aksu işletmesinin 3.5 milyon dolara Mild. Mec. Ltd. Şirketi'ne, Gerkonsan'ın 3.5 milyon dolara Törem Ortak Girişim Grubu'na, SEKA Kastamonu işletmesinin 9.1 milyon dolara Mopat Kağıt Sanayii'ne, Dikili Limanı'nın 4.2 milyon dolara Dikili Liman Ortak Girişim Grubu'na, Trabzon Limanı'nın 22.4 milyon dolara Albayraklar Turizm'e satış işlemleri yer alıyor. 
   SEKA Akdeniz İşletmeleri, Tüpraş, Tekel Sigara ve Alkol İşletmeleri, Sümer Holding'in Malatya pamuklu, Adıyaman pamuklu, Malatya pamuklu sanayii tesisleri ile Gemlik, Samsun, Kütahya gübre Sanayii tesisleri, SEKA'nın Kastamonu ve Aksu işletmeleri, KBİ'nin Eti Bakır İşletmesi, özelleştirme çalışması devam eden 18 kuruluş arasında yer alıyor. 
   Sat sat bitmiyor... Veya satılamadığı için bitmiyor... Her ne hal ise... Devletimizin ne kadar da çok kuruluşu varmış .. Devletimiz ülkenin sağında solunda ne çok tesis kurmuş... Birileri bunları kurmak için çalışmış... Daha fazla, daha fazla yapmak için ter dökmüş... Şimdi de birileri, satmak için çalışıyor, çırpınıyor. Satamadık, elimizde kaldı diye üzülüyor .. 
   
      
   
</TEXT>
</DOC>
