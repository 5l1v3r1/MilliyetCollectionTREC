<DOC>
<DOCNO> 185763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun32.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerlerine bir saldırı daha 3 yaralı 
</HEADLINE>
<TEXT>

     Irak'ta Amerikan askerlerine yönelik son saldırıda 3 asker yaralanırken, bir Ukraynalı asker de trafik kazasında hayatını kaybetti. 
     Amerikalı yetkililer, Tikrit'de Amerikan askeri konvoyunun geçtiği sırada yola yerleştirilen bir mayının patladığını söyledi. Olayda 4. Piyade Tümeni'nden 3 askerin yaralandığı bildirildi. 
     Irak'ta, Ukrayna barış gücü birliği de ilk kaybını verdi. 
     Ukrayna Savunma Bakanlığı'ndan yapılan açıklamaya göre, Irak'ın güneyindeki Kut havaüssü yakınlarında devriye gezen birliğin komutanı Yuriy Kodan, aracın devrilmesi sonucu hayatını kaybetti, bir asker de hafif yaralandı. 
     Bu arada, Amerikan askerleri Bakuba yakınlarındaki bir kontrol noktasında, aralarında bir subayın da bulunduğu 13 İranlı'yı gözaltına aldı. 
     Amerikalı yetkililer, askeri kimlik kartları olan İranlıların sorgulanmak üzere Bağdat'a götürüldüklerini açıkladı. 
     
</TEXT>
</DOC>
