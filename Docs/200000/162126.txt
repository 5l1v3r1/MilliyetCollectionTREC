<DOC>
<DOCNO> 162126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/eko08.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi kaçağında kıskaç operasyonu 
</HEADLINE>
<TEXT>

Sürekli zarar eden, yüksek gider, düşük gelir gösterenler, belgesiz mal satanlar takibe alınıyor 
     Maliye Bakanlığı, vergi kaçağının boyutlarının artması üzerine bu yıl çok sayıda sektörde hem cari, hem de vergi denetimi yapacak. 
     Maliye Bakanlığı Denetim Koordinasyon Kurulu’nun "2003 yılı Sektörel Vergi İnceleme ve Denetim Genel Planı"na göre cari dönem denetimlerine ağırlık verilecek ve sektörel odaklı yaklaşım esas alınacak. 
     Cari denetimlerin yürütüleceği vergi gelirlerinin yüzde 90’ını karşılayan 15 il şöyle sıralandı Ankara, İstanbul, İzmir, Denizli, Samsun, Adana, Antalya, Konya, Manisa, Tekirdağ, Bursa, Eskişehir, Gaziantep, Mersin ve Kocaeli. 
     Cari denetimler için belirlenen sektörlerde faaliyet gösteren mükellefler, risk durumlarına göre tasnif edilecek. Risk durumları belirlenirken sürekli devreden KDV beyan edenler, sürekli zarar edenler, benzer iş kolunda faaliyette bulunan ve yakın ciro ve işlem hacmine sahip mükellefler arasında diğerlerine nazaran çok yüksek gider ve çok düşük gelir gösterenler, daha önce belgesiz mal sattığı tespit edilenler ile sahte ve yanıltıcı belge kullanımı yüksek sektörlerde faaliyet gösterenlere özel önem verilecek. 
     

</TEXT>
</DOC>
