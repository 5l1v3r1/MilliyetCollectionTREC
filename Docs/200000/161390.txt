<DOC>
<DOCNO> 161390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yasam/yas02.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet sır oldu 
</HEADLINE>
<TEXT>

Duvarlarla çevrili korumalı sitenin bahçesinde oynarken ortadan kaybolan minik Ahmet’ten altı gündür haber yok 
     ŞÜKRAN ÖZÇAKMAK İstanbul 

     Ümraniye Çekmeköy’de, evinin önündeki parkta oynayan 4 yaşındaki Ahmet Enez Tarı, esrarengiz şekilde kayboldu. 
     Çamlık mevkii Birlik Sitesi’ndeki evi önünde 30 Mayıs günü saat 16.00 sıralarında görülen Ahmet Enez Tarı’dan bir daha haber alınamadı. 
     Eğitimli köpeklerin kullanıldığı Ahmet’i arama çalışmalarına Çekmeköy Jandarma ve AKUT ekipleri de katıldı ama çalışmalar sonuçsuz kaldı. 
     
     Kaçırmış olamazlar’ 
     "Sitenin etrafı duvarlarla çevrili. Kapıda da bekçi var. Oğlumun dışarı çıkması mümkün değil" diyen Ahmet’in oto tamircisi olan babası Tuna Tarı, şunları söyledi "180 daireli sitede bütün dairelerin kapısını tek tek çaldık. Kimse bir şey görmemiş. Sanki yer yarıldı da oğlum içine girdi. Oğlumu kaçırmış olmazlar. Düşmanımız yok. Fidye istenecek kadar zengin de değiliz." 
     
     Beş dakikada kayboldu 
     Baba Tarı, sözlerini şöyle sürdürdü "Annesi camdan Ahmet’i izliyormuş. Eve gelmesi için çağırmış. Oğlum, beş dakika daha izin isteyince eşim de içeri girip bulaşıkları yıkamaya başlamış. On dakika sonra camdan baktığında da onu görememiş." 
     Üzerinde gri yelek, siyah body, gri eşofman altı ve siyah ayakkabı olan Ahmet Enez Tarı için, Ümraniye Cumhuriyet Savcılığı, İstanbul Emniyet Müdürlüğü Kayıplar Masası ve Jandarma’nın başlattığı soruşturma sürüyor. 
     

</TEXT>
</DOC>
