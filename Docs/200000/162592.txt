<DOC>
<DOCNO> 162592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/siy20.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Erbakan AKP'liler evin haylaz çocukları      ANKARA Milliyet 

     SP lideri Necmettin Erbakan, Başbakan Erdoğan'ın açılış ve temel atma törenlerinde kucağındaki çocukla şarkı söyleyerek halktan gerçekleri saklamaya çalıştığını savundu. Erbakan, "Tayyip ikide bir bol bol şarkı söylüyor. Aklı sıra biz halkla beraberiz diyor. Ama halk onun gibi büyülenmiş değil. Halk, beraber olma yutturmacasını kabul etmiyor" dedi. Erbakan, AKP'liler için "Bunlar evin haylaz çocuklarıydı, evden kaçtılar, paraya ihtiyaçları var. Böyle çocukları olanlara Allah sabır versin. Şimdi gelmişler evin halısını, buzdolabını satıyorlar. Bu da yetmiyor, evi de oda oda satacaklar" diye konuştu. 
     
Polis ölçülü ateş edecek      ANKARA Milliyet 

     Kolluk kuvvetleri, terör örgütlerine karşı yapacakları operasyonlarda, "teslim ol" emrine uymayarak, silah kullanmaya teşebbüs edenlere, "tehlikeyi etkisiz kılabilecek ölçü ve orantıda, doğruca ve duraksamadan" ateş edebilecek. Terörle Mücadele Yasası'nın, Anayasa Mahkemesi tarafından iptal edilen, operasyonlarda güvenlik görevlilerinin silah kullanma yetkisiyle ilgili hükümlerini yeniden düzenleyen yasa tasarısı, TBMM Başkanlığı'na sunuldu. Tasarının gerekçesinde, Anayasa Mahkemesi'nin 1999'da Terörle Mücadele Yasası'nın kolluk görevlilerine ateşli silah kullanma yetkisi veren ek ikinci maddesini "orantılılık" ve "kademelilik" prensiplerini içermediği gerekçesiyle iptal ettiği hatırlatıldı. 
     
'CIA'den para almadık, sözlerimiz ironiydi'      AMERİKAN Merkezi Haber Alma Teşkilatı CIA ile bağlantısı olduğu iddia edilen Amerikan Ulusal Demokrasi Enstitüsü'nden NDI parasal destek aldıkları iddiasını yanıtlarken, "CIA'den de para alırız, KGB'den de" anlamına gelen bir cümle söylediği öne sürülen Milletvekillerini İzleme Komitesi TÜMİKOM Sözcüsü Mustafa Durna, ironi yaptığını, ancak bunun anlaşılmadığını söyledi. Durna, NDI'den proje bazında yardım aldıklarını kabul etti, ancak CIA fonlarını kullanıp kullanmadığıyla ilgili bir bilgisinin olmadığını söyledi. 
     
ÖSS için ek vapur seferleri düzenlendi      TÜRKİYE Denizcilik İşletmeleri TDİ , pazar günü yapılacak Öğrenci Seçme Sınavı ÖSS için Adalar ve Boğaz hatlarında ek vapur seferleri düzenleyecek. Büyükada'dan saat 06.00'da hareket edecek olan vapur, saat 06.10'da Heybeliada, saat 06.25'te Burgazada, saat 06.40'ta Kınalıada ve saat 07.10'da Kadıköy'e uğradıktan sonra saat 07.30'da Sirkeci'ye ulaşacak. Boğaz hattında ise saat 07.15'te Eminönü'nden Kadıköy'e ve Beşiktaş'tan Kadıköy'e, saat 07.30'da Anadolu Kavağı'ndan, Sarıyer'e ek sefer yapılacak. 
     
Kaçakları, kalp atışları ele verecek      İNGİLTERE, denizyoluyla kaçak göçü önleme projesi çerçevesinde geliştirdiği ileri teknoloji ürünü iki adet "kalp atışı tarama" cihazını Türkiye'ye veriyor. Dedektörler sayesinde, gemilere yüklenen kara taşıtlarına gizlenmiş kaçaklar kolayca tespit edilebilecek. İngiltere Büyükelçisi Peter Westmacott, ülkesinin İçişleri Bakanlığı Göç Hizmetleri Deniz Projesi Başkanı Graham Leese ile birlikte bugün İçişleri Bakanı Abdülkadir Aksu'yu ziyaret edecek. İngiliz heyeti ziyaret sırasında dedektörleri teslim ederek, kullanımı konusunda bilgi verecek. 
     
'Satanist efe'ye polis kuşatması      ÇİNE Efeler Derneği'nin gelir sağlamak amacıyla 2003 başında bastırdığı takvimdeki "Zeybek Andı"nda yer alan "Şeytana bel bağlanır mı Yardımcımızdır bağlanır" ifadesi Aydın ve Çineli efeleri karşı karşıya getirdi. Tartışmaların basına yansıması üzerine Aydın Emniyet Müdürlüğü Terörle Mücadele Şubesi ekipleri, Çine Efeler Derneği Başkanı Erol Koltuk ile Yardımcısı Bekir Boztaş'ın ifadesine başvurdu. Koltuk, takvimdeki andı nereden aldıklarını gösteren belgeleri polise teslim ederken satanist olmadıklarını, satanizmle ilişkilerinin bulunmadığını söyledi. 
     

</TEXT>
</DOC>
