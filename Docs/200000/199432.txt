<DOC>
<DOCNO> 199432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/spo15.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İpek Şenoğlu ikinci turda    GENEL Sigorta'nın sponsorluğunu yaptığı TED Kulübü'nün milli sporcusu İpek Şenoğlu, Çin'de düzenlenen Circuit Tenis Turnuvası'nda 2. tura çıktı. Şenoğlu, 50 bin dolar ödüllü turnuvada, Koreli Kim Jin Hee'yi 6-3 ve 6-1'lik setlerle yenmeyi başardı. İpek Şenoğlu, çiftlerde de İrlandalı partneri ile çeyrek finale yükseldi. 
   
   2006 için ilk heyecan    ALMANYA'NIN ev sahipliği yapacağı 2006 Dünya Kupası için eleme grupları kuraları, 5 Aralık Cuma günü Almanya'nın Frankfurt kentinde çekilecek. TSİ 18.05'de başlayacak kura çekimine Futbol Federasyonu adına başkan Haluk Ulusoy, Milli Takımlar Sorumlusu Selami Özdemir ve Milli Takımlar Teknik Direktörü Şenol Güneş katılacak. 
   
   Türkiye Kupası kuraları çekiliyor    FUTBOLDA Türkiye Kupası 2. kademe maçlarının kura çekimi bugün İstanbul'da yapılacak. Futbol Federasyonu'nun Beylerbeyi Atatürk Eğitim ve Araştırma Merkezi'nde gerçekleştirilecek kura çekimi saat 14.00'te başlayacak. Kuraya, kupada 1. kademede tur atlayan 17 takım ile birlikte, geçtiğimiz sezon Birinci Süper Lig'de ilk 15 sırayı alan takımlar olmak üzere toplam 32 takım katılacak. Maçlar 17 Aralık Çarşamba günü yapılacak. 
   
   Birinci torbadayız    SIRBİSTAN Karadağ'da 2005'te düzenlenecek 34. Avrupa Basketbol Şampiyonası'nda eleme gruplarının belirleneceği kura çekiminde Milli Takımımız birinci torbada yer alacak. 13 Aralık'ta Belgrad'da gerçekleştirilecek kura çekimine Ay - Yıldızlı ekibimiz, Fransa, İsrail, Rusya ve Almanya ile birlikte birinci torbada katılacak. 
   
   
   
</TEXT>
</DOC>
