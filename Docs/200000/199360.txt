<DOC>
<DOCNO> 199360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur33.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Saldırılarla ilgili 38 ilden kişi sorgulandı... 
</HEADLINE>
<TEXT>

     İçişleri Bakanı Abdülkadir Aksu, İstanbul'da meydana gelen son patlamalarla ilgili 7 ayrı bölgeden 38 ilden bazı kişilerin sorgulandığını belirterek, saldırıların herhangi bir bölge ya da ile mal edilemeyeceğini, bunun Türk halkının milli birlik ve beraberliğini hedef alan terör gruplarının oyununa gelmek olacağını söyledi. 
     TBMM Genel Kurulu'nda gündemdışı söz alan AK Parti Bingöl Milletvekili Fevzi Berdibek, İstanbul'daki son iki eylemde Bingöl nüfusuna kayıtlı bazı eylemcilerin yer almasının tüm Bingöl halkının kriminal olarak suçlu gibi gösterilmesinden duyduğu üzüntüyü dile getirdi. Bingöl halkının da terörü lanetlediğini kaydeden Berdibek, ''2, 3 kandırılmış insanın yaptığı bu tür eylemleri bütün Bingöl halkına mal etmek akıl ve izan işi değildir. Terörün dini, ırkı, milliyeti, mezhebi olamaz. Terör kime yapılırsa yapılsın, kim tarafından yapılırsa yapılsın en büyük insanlık suçudur. Bingöl düşman işgaline uğramamış ender illerimizden biridir. Bingöl halkı Cumhuriyet kurulduğundan bugüne kadar Cumhuriyet'in temel ilkeleri, hakkın adaletin, hoşgörünün yanında yer almış her zaman Cumhuriyet'in temel niteliklerinden yana kalmıştır'' diye konuştu. 
     İçişleri Bakanı Aksu da Berdibek'in konuşmasına yanıt verirken, Ramazan ayında İstanbul'da meydana gelen iki patlamada toplam 54 vatandaşın yaşamını yitirdiğini, 600'ün üzerinde vatandaşın da yaralandığını ifade etti. 
     Türkiye'nin intihar eylemcilerinin kullanıldığı bu tarz bir eyleme ilk kez tanık olduğunu kaydeden Aksu, ''Teröristler benzer eylemleri dünyanın çeşitli yerlerinde sahneledi ve sayıları binleri aşan masum insanlar hayatlarını kaybetti. Maalesef uluslararası toplum teröre karşı ortak mücadele zemini oluşturmakta gecikince terörle beslenen kanlı örgütler için bir fırsat doğmuştur'' dedi. 
     Şimdi tablonun daha net görüldüğünü ifade eden Aksu, terör örgütleri için ülkelerin ekonomik durumunun, halklarının siyasal ve dini tercihlerinin hiçbir önemi bulunmadığını belirterek, şunları söyledi 
     ''Onlar tüm insanlığın ortaklaşa oluşturduğu bazı temel değerlere karşı olduklarını bu çeşit eylemlerle ortaya koymaktadırlar. Özellikle gerek uluslararası gerekse ülkelerin milli kamuoylarının terörizm konusunda çok açık bir şekilde tavır geliştirmeleri gerektirmektedir. 
     Bu çerçevede toplumların bir yanda bütün terör eylemlerinin ortak karakteristiğini göz önünde tutup, öte yandın veri eylemi ve terör grubunun iyi etüt etmeleri gerektiğini düşünmekteyim. 
     Şimdi varsayalım ki teröristler din, bölge veya asabiyet eksenini kullanarak eylem yapıyorlar. Şayet toplumsal dinamikler eylemleri yorumlarken örgütün hedeflerini göz ardı edecek olurlarsa belki de istemeyerek topluma değil terör örgütünün amaçlarına hizmet edebilirler. Şayet böyle bir tehlike var ise ortaya konması gereken bir tavır olmalıdır. Kanaatimce bu tavrın en temel göstergesi terör örgütlerinin hedefledikleri birlik ve beraberlik şuurunu bertaraf edecek nitelendirmelerden kaçınmak olmalıdır.'' Yazılı ve görsel basın ile kamuoyunun terör olayları karşısında giderek daha bilinçli değerlendirmeler yaptığını ifade eden Bakan Aksu, ''Bu çerçevede Berdibek'in Bingöl ile ilgili hassasiyetlerine yürekten katılıyorum. Milletimizin ortak aklının küçük bir grubu nitelendirmeye çalıştığı negatif propagandayı fosa çıkarttığını ifade etmeyi vazife sayıyorum.'' 
     
</TEXT>
</DOC>
