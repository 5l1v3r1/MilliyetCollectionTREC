<DOC>
<DOCNO> 168279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko14.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Parasını bankaya yatıran tasarrufçu kazandı... 
</HEADLINE>
<TEXT>

     Finansal yatırım araçları arasında, Haziran'da, en yüksek aylık reel getiriyi yüzde 5.2 ile banka mevduatı sağladı. 
     Devlet İstatistik Enstitüsü'nün DİE ''Seçilmiş Finansal Yatırım Araçlarının 2003 Haziran Ayı İtibariyle Gerçekleşen Reel Getiri Oranları'' açıklandı. 
     Haziran'da, finansal yatırım araçları, Toptan Eşya Fiyatları Endeksine ile indirgendiğinde, en yüksek reel getiriyi yüzde 5.2 ile sağlayan brüt banka mevduatının yanında, borsanın sağladığı kazanç da yüzde 2.5 olarak gerçekleşti. 
     Yatırımcısına, dolar yüzde 2.5, euro yüzde 1.4, altın yüzde 1.8 oranında kaybettirdi. 
     Tüketici Fiyatları Endeksi TÜFE ile indirgendiğinde, bu kez brüt banka mevduatının getirisi yüzde 3.4, borsa yüzde 0.8 düzeyinde kazanç sağladı. Diğer yatırım araçlarına yatırım yapanlar zarar etti. Bu durumda, dolar yüzde 4.2, euro yüzde 3.1 ve altın yüzde 3.5 oranında eksilerde seyretti. 
     2003 Haziran'ı ile 2002 yılının aynı ayını kapsayan 12 aylık getiri verileri de, TEFE'ye göre, banka mevduatının yüzde 16.1 oranında kazandırdığını ortaya koydu. Yıl içinde dolara yatırım yapanlar, en fazla gelir kaybına uğrayan kesimi oluşturdu. Doların bir yıllık süreçte yatırımcısına verdirdiği kayıp yüzde 28.3, euro'nun yüzde 12.5, külçe altının yüzde 20 oldu. 
     TÜFE'ye göre, mevduat faizinin getirisi artı yüzde 15.9'larda seyrederken, dolar yüzde 28.4, borsa yüzde 12.2, euro yüzde 12.6, külçe altın yüzde 20.1 düzeyinde kayıp yarattı. 
     
     YILIN İLK YARISI 
     Öte yandan bu yılın ilk 6 ayında da, mevduat faizi yatırımcısına kazandırdı. Brüt mevduat faizinin getirisi TEFE'ye göre, yılın ilk yarısında yüzde 9.9 oranında gerçekleşti. 
     Dolardaki kayıp yüzde 20.1 olurken, borsa yüzde 16.6, külçe altın yüzde 15.1 oranındaki düşüş ile tasarruf sahibini zarara uğrattı. Bu yatırım araçları içinde euro'nun tasarrufçuyu uğrattığı kayıp yüzde 8.9 oranında kaldı. 
     TÜFE dikkate alındığında ise Ocak-Haziran döneminde, mevduat faizinin reel getirisi yüzde 9.4 olurken, borsa yüzde 17, dolar yüzde 20.4, euro yüzde 9.3, külçe altın ise yüzde 15.4 oranında geriledi. 
     
</TEXT>
</DOC>
