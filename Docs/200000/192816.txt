<DOC>
<DOCNO> 192816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çolakoğlu TL'den sıfır atmadan euroya geçmenin yolunu bulmalıyız 
</HEADLINE>
<TEXT>

     Türkiye Odalar ve Borsalar Birliği TOBB Sanayi Odaları Konsey Başkanı Kemal Çolakoğlu, liradan sıfır atılmadan euroya geçilmesinin yollarının aranması gerektiğini söyledi. 
     Çolakoğlu, hükümetin Türk Lirası'ndan sıfır atma konusunu iyi şekilde analiz etmesi gerektiğini kaydetti. 
     Paradaki değişikliklerin büyük maliyetler getirdiğine dikkat çeken Çolakoğlu, sıfır atabilmek için gereken Maastricht kriterlerinin aynı zamanda euroya geçmek için de gerektiğine dikkat çekti. 
     Çolakoğlu, şunları söyledi 
     ''Türkiye, Türk Lirası'ndan Merkez Bankası hesapları itibarıyla ve enflasyonun kontrolü itibariyle 6 sıfır atmak zorunda. Ama bunun yapılabilmesi için Türkiye'nin Maastricht kriterlerini yakalaması lazım. Bu, aynı zamanda euroya geçmek için de gerekli bir standart. AB üyesi olmadan nasıl Gümrük Birliği'ne girdiysek, liradan sıfır atmadan da euroya geçmenin yollarını aramalıyız. Bu sayede ülkemizi önce paradan sıfır atılmasından, daha sonra da euroya geçmekten kaynaklanacak iki masraftan kurtarmış oluruz.'' Liradan sıfır atmadan doğrudan euroya geçmek için Avrupa Birliği Merkez Bankası ile Hazine'nin anlaşma yapmasını öneren Çolakoğlu, ''Bu durum araştırılmalı. Bu sayede yastık altındaki euro ve dolarların ekonomiye daha hızlı kazanımı sağlanabilir'' dedi. 
     Türkiye Avrupa Birliği Derneği Genel Başkanı Prof. Dr. Haluk Günuğur da Hazine'nin Avrupa Merkez Bankası ile bu tip bir anlaşma yapması yönünde her hangi engel olmadığını belirterek, bunun değerlendirilebilecek bir tez olduğunu kaydetti. 
     
</TEXT>
</DOC>
