<DOC>
<DOCNO> 154843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko34.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Buğday için piyasa göstergelerini dikkate almalıyız 
</HEADLINE>
<TEXT>

     Tarım ve Köyişleri Bakanı Sami Güçlü, ''buğday ile ilgili konuda piyasa göstergelerini dikkate almak zorundayız'' dedi. 
     Atatürk Orman Çiftliği AOÇ arazisinde Gazi Piknik Alanı'nın açılışına katılan Bakan Güçlü, basın mensuplarının, TEKEL'in özelleştirilmesi ve yeni hububat alım dönemi hazırlıkları ile ilgili sorularını yanıtladı. 
     Buğday konusunda piyasadaki göstergeleri dikkate alacaklarını belirten Bakan Güçlü, ''Eğer geçen dönemlerde olduğu gibi buğday üreticisini memnun edelim, c üreticisini, d üreticisini de memnun edelim dersek, bu yolla biz bir noktaya gelemeyiz'' diye konuştu. 
     Buğday üretiminin, toplam bitkisel üretimini yüzde 70'ini oluşturduğuna işaret eden Bakan Güçlü, şöyle devam etti. 
     ''Türkiye'de piyasalar temel belirleyicidir. Bu buğday için de geçerli olacaktır. Buğday üreticisini de korumak zorundayız. Bununla ilgili TMO, eğer piyasa fiyatlarında bir düşme olursa, alımları ile bunu dengeleyecek. Ama önceki yıllarda olduğu gibi milyonlarca ton alım yapmayacağız.'' Bakan Güçlü, ''Alım fiyatı açıklayacak mısınız'' yönündeki soruya ise, ''Bununla ilgili daha vaktimiz var'' diye yanıt verdi. 
     
     TEKEL'İN ÖZELLEŞTİRİLMESİ 
     Güçlü, TEKEL'in özelleştirilmesi ile ilgili soru üzerine, kendisinin tütün üretimi açısından konuyla ilgilendiğini belirtirken, kırsal kesimde binlerce ailenin tütün üretiminden geçimini sağladığına işaret etti. 
     Özelleştirme ile tütün üretimini birbirinden ayırmak gerektiğini vurgulayan Bakan Güçlü, şöyle devam etti 
     ''KİT'ler şimdiye kadar çok başarılı oldu da bundan sonra tütün üreticisi perişan olur diyorsanız, bu konuşulabilir. Türkiye'de KİT'lerin çok başarısız geçen dönemleri oldu. Bu kurumlarımızı küçültmemiz, bu kurumları o sektörde düzenleyici hale getirmemiz lazım. TEKEL fabrikalarını özelleştirmeden, hantal yapıyı küçültmeden, rantabl hale getirmeden, tütün üreticisini güçlendiremeyiz, kalkındıramayız.'' Küreselleşmenin ticaretin ve üretimin önündeki engelleri kaldırdığını da vurgulayan Tarım ve Köyişleri Bakanı Güçlü, Türkiye'nin de kendi ihtiyacı kadar, satabileceği kadar ürün üretmesi gerektiğini kaydetti. 
     Güçlü, şöyle konuştu 
     ''Aksi halde dünyanın gelişimine uygun hareket edemeyiz. Bu tütün için, pancar için, buğday için de geçerlidir. Benim sorumluluğum, Türk tarımında üretimin devamını sağlamak, verimi artırmak, bu kesimde çalışan insanların gelir seviyesinin geriye gitmesini önlemektir. TEKEL'in özelleştirilmesi konusunda çok fazla kesin bir hüküm vermek durumunda değilim. Türkiye'de kamu kurumlarının etkin hale getirilmesi şarttır.'' Bakan Güçlü, mazot desteğinin ilk taksidinin bu ay içinde ödenmesini öngördüklerini, fındıkta gelir desteği ödemesi için de Hazine ile görüşmelerin sürdüğünü söyledi. 
     
</TEXT>
</DOC>
