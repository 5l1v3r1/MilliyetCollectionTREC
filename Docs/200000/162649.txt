<DOC>
<DOCNO> 162649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun07.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin limanlarını gözetleyecek 
</HEADLINE>
<TEXT>

     Amerikan yönetiminin, teröristlerin kimyasal, biyolojik ve nükleer silahları konteynır gemileriyle gizlice ABD'ye sokmalarını önlemek amacıyla çeşitli ülkelerin limanlarında sürekli ekip bulundurmayı kararlaştırdığı bildirildi. 
     Ekip bulundurulacak limanlar arasında Türk limanlarının da yer aldığı belirtildi. 
     New York Times gazetesinin haberine göre, Türkiye'nin yanı sıra ekip bulundurulacak yerler arasında bazı Arap ülkeleri, Malezya ve Dubai ile Avrupa ve Asya'daki 20 büyük konteynır limanı da var. 
     Amerikan makamlarının, bu limanlarda ekip bulundurabilmek için ilgili ülkelerin hükümetleriyle müzakereye başladıkları kaydedildi. 
     Gazetenin haberine göre, sürekli ekip bulundurulacak limanlar şunlar Anvers, Cenova, Hamburg, Hong Kong, Rotterdam, Şanghay, Singapur, Tokyo ve Yokohama. Ekiplerin bu limanlarda yıl sonundan önce göreve başlayacakları bildirildi. 
     Ekiplerin radyasyon ve kimyasal madde tespit cihazları ile donatılacakları belirtilen haberde, görevlilerin, ABD'ye gidecek gemilere yüklenecek konteynırları önceden denetleyecekleri belirtildi. 
     Amerikalılardan oluşan ekipler, yerli uzmanlarla birlikte çalışacaklar. 
     Amerikan istihbarat uzmanları, El Kaide'nin konvansiyonel silah ve patlayıcı kaçırmak için konteynır gemilerini tercih ettiğini, 1998'de Afrika'daki 2 Amerikan elçiliğinin de bu yolla getirilen patlayıcılarla saldırıya uğradığını ifade ettiler. 
     Amerikalı terör uzmanları da, kargonun yanı sıra teröristlerin de konteynırların içine saklanarak yolculuk ettiklerini bildirdi. 
     11 Eylül saldırılarından birkaç hafta sonra, El Kaide üyesi olduğundan şüphelenilen bir Mısırlının, bir İtalyan limanından Kanada'nın Nova Scotia eyaletine gidecek gemiye yüklenen bir konteynırın içine saklandığı aynı kaynaklarca vurgulandı. 
     Uzmanlar, konteynırın içinde bir yatak ve tuvalet bulunduğunu da belirttiler. 
     ABD'ye her yıl dünyanın çeşitli yerlerinden 6 milyon konteynır geliyor. 
     
</TEXT>
</DOC>
