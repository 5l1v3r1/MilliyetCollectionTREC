<DOC>
<DOCNO> 190452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko34.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanlığı Muhtaç ailelere 12.7 bin ton kömür gönderildi 
</HEADLINE>
<TEXT>

     Enerji ve Tabii Kaynaklar Bakanlığı, Bakanlar Kurulu Kararı kapsamında muhtaç ailelere dağıtılmak üzere, bugüne kadar 15 ile toplam 12 bin 793 ton kömür gönderildiğini bildirdi. 
     Enerji ve Tabii Kaynaklar Bakanlığı'ndan yapılan açıklamaya göre, bugüne kadar 6 bin 226 ton kömür muhtaç ailelere dağıtıldı. 
     Açıklamada, Bakanlığa bağlı Türkiye Kömür İşletmeleri Kurumu TKİ ile Türkiye Taş Kömürü Kurumuna TTK verilen görev doğrultusunda bugüne kadar, Afyon'a 2 bin 604 ton, Ağrı'ya 998 bin ton, Ardahan'a 837 bin ton, Aydın'a 50 ton, Bayburt'a 550 ton, Bingöl'e 894 ton, Bursa'ya 22 ton, Çanakkale'ye 547 ton, Erzincan ve Muş'a biner ton, Erzurum'a bin 937 ton, Iğdır'a 813 ton, Isparta'ya bin 350 ton, Kars'a 2 bin 8 ton, Muğla'ya 100 ton olmak üzere toplam 12 bin 793 ton kömür sevkıyatı gerçekleştirildiği belirtildi. 
     Açıklamada, TKİ ve TTK'dan il valiliklerinin talepleri doğrultusunda illere sevkedilmek üzere sevkıyat noktalarına kömür gönderilmesine devam edileceği kaydedildi. 
     Bakanlar Kurulu'nun aldığı Karar gereğince 15 Ekim tarihinde başlayan uygulamada, muhtaç ailelere 500'er kilo kömür dağıtımı yapılacak. 
     
</TEXT>
</DOC>
