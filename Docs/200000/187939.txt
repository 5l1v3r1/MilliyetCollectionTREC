<DOC>
<DOCNO> 187939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yasam/yas02.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata bakış 
</HEADLINE>
<TEXT>

   Teknesiyle fırtınaya yakalanarak sürüklenen mühendis, 12 saat sonra yardıma gelen Sahil Güvenlik helikopterince kurtarıldı 
      
   İki çocuk babası su ürünleri mühendisi Hakan Afacan 30 , üç gün önce akşam saatlerinde balık kafeslerini kontrol etmek için 'Pınar' adlı tekneyle Balıkesir'in Ayvalık ilçesindeki limandan denize açıldı. 
   Ancak fırtına başlamıştı ve Afacan zor anlar yaşamaya başladı. Üstüne bir de teknesinin motoru arızalanınca sürüklenmemek için tekneyi balık kafeslerine bağlayan Afacan, durumu cep telefonuyla ailesine bildirdi. 
   Sabaha kadar dalgalarla mücadele eden Hakan Afacan, ailesinden, Sahil Güvenlik botunun fırtına nedeniyle denize açılamadığını öğrendi. Bu sırada kafese bağlı halat kopunca tekne de sürüklenmeye başladı. 
   
   Denize atlayacaktı 
   Afacan, can yeleğiyle denize atlayarak kıyıya yüzmeyi düşündüğü sırada helikopterin yardıma geldiği haberini alınca bu karardan vazgeçti. 
   İzmir Adnan Menderes Havalimanı'ndaki Sahil Güvenlik Hava Komutanlığı'ndan hareket eden helikopterli tim, Afacan'ı Çiçek adası açıklarında buldu. 
   Helikopterden sarkan bir çelik halatla tekneye inen ekip, Afacan'ı alarak Alibey adasındaki pistte hazır bekletilen ambulansa götürdü. Zorlu gecenin ardından bitkin düşen Afacan, Ayvalık Devlet Hastanesi'ndeki muayenesinin ardından taburcu edildi. 
   
   
</TEXT>
</DOC>
