<DOC>
<DOCNO> 173936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun26.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix'ten ABD'ye BM şartını ihlal ediyorsunuz 
</HEADLINE>
<TEXT>

     Irak'ta görev yapan eski BM silah denetçilerinin şefi Hans Blix, ABD öncülüğündeki Irak savaşının uluslararası hukukun ihlali olduğunu belirtti. 
     İsveç radyosuna konuşan Blix, Washington'un Irak müdahalesinin haklı ve BM Şartı ile uyuşan bir yönünü görmediğini, bu hareketin BM Güvenlik Konseyi'nin otoritesini zedelediğini söyledi. 
     Eski İsveç Dışişleri Bakanı olan Blix, ''Saddam Hüseyin'in komşuları ve ABD için acil tehdit oluşturduğu'' görüşünü değerlendirirken de, ABD Başkanı George Bush yönetiminin, kitle imha silahlarını ortaya çıkararak yok etmek gibi resmi söyleminin yanı sıra müdahalede başka nedenleri olduğunu belirtti. 
     Blix, ''Önemli bir unsur, 11 Eylül 2001'de ABD'ye yapılan terör saldırısından sonra çarpıcı bir güç gösterisine ihtiyaç duyulmasıdır'' dedi. 
     Hans Blix, bununla birlikte, müdahalenin Ortadoğu barış sürecinde ve bölgenin kitle imha silahlarından arındırılmasında olumlu etkileri olacağını savundu, ancak yine de bunların müdahale için temel nedenler olmadığını kaydetti. Blix, ABD'nin BM silah denetçilerine pek inanmamasından dolayı hayal kırıklığına uğradığını belirtti. 
     
</TEXT>
</DOC>
