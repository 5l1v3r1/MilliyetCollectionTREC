<DOC>
<DOCNO> 191881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur06.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet kutlamaları bugün 21 pare top atışı ile başlayacak 
</HEADLINE>
<TEXT>

     Türkiye Cumhuriyeti'nin kuruluşunun 80. yıldönümü, yarın tüm yurtta, KKTC ve dış temsilciliklerdeki törenlerle kutlanacak. 
     Cumhuriyet Bayramı kutlamaları, bugün saat 13.00'te Kara Harp Okulu eğitim arazisinden 21 pare top atışının yapılması ile başlayacak. Ulus, TBMM, Sıhhiye ve Atatürk Orman Çiftliği'ndeki AOÇ Atatürk anıtlarına Valilik, Türk Silahlı Kuvvetleri TSK ve diğer kuruluşlar adına çelenkler konulacak. 
     Bayramın başlangıcından itibaren, kamu kurum ve kuruluşlarına ait binalar, Türk bayrakları ve Atatürk portreleriyle donatılacak. 
     Ankara'da, yarın ilk tören Anıtkabir'de düzenlenecek. Buradaki tören, saat 08.45'te devlet protokolünün kortej yürüyüşü ile başlayacak. Cumhurbaşkanı Ahmet Necdet Sezer, Atatürk'ün kabrine çelenk konulması, saygı duruşunda bulunulması ve İstiklal Marşı'nın ardından Anıtkabir Özel Defteri'ni imzalayacak. 
     Daha sonra, davetliler, Atatürk Kültür Merkezi AKM tören alanında yerlerini alacak ve Cumhurbaşkanı Sezer, birlikleri denetleyerek halkın bayramını kutlayacak. 
     Ayrıca Cumhuriyet Bayramı kutlamalarında Deniz Kuvvetleri Komutanlığı Bandosu Karum'da, Jandarma Genel Komutanlığı Bandosu Güvenpark'ta, Hava Kuvvetleri Komutanlığı Bandosu Abdi İpekçi Parkı'nda, Mehteran Bölüğü Altınpark'ta, 4. Kolordu Bölge Bandosu Anıtpark'ta konser verecek. 
     
</TEXT>
</DOC>
