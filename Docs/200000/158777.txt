<DOC>
<DOCNO> 158777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/siyaset/siy02.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan 'Harbiyeli' vurgusu yapacak 
</HEADLINE>
<TEXT>

Genelkurmay Başkanı Özkök ordudaki görüş ayrılıklarıyla ilgili iddiaları yanıtlarken "Harbiyeliler Cumhuriyet'in değerleri konusunda aynı duyarlıktadır" mesajı verecek 
     ANKARA Milliyet 

     Genelkurmay Başkanı Orgeneral Hilmi Özkök, uzun süredir düzenlemeyi düşündüğü basın toplantısını yarın gerçekleştirecek. Ulusal gazetelerin Ankara temsilcileriyle bir araya gelecek olan Özkök, Türk Silahlı Kuvvetleri'ni TSK yıpratmaya yönelik eleştiriler, TSK'nın Avrupa Birliği'ne yaklaşımı ve Türk - ABD ilişkileri başlıkları altında değerlendirmelerde bulunacak. Genelkurmay Başkanlığı'na geldikten sonra ilk kez basın kuruluşlarının temsilcileriyle Genelkurmay karargahında bir araya gelecek olan Özkök, TSK'nın komuta kademesi içinde görüş ayrılıkları yaşandığı yönündeki iddiaları da yanıtlayacak. 
     AKP politikalarına ilişkin TSK'da görüş ayrılıkları yaşandığı ve alt rütbeli subayların duyduğu rahatsızlıklar nedeniyle üst kademeye "baskı uyguladığı" yönündeki haberleri de değerlendirmesi beklenen Özkök, "Bütün Harbiyeliler, Cumhuriyet'in değerleri konusunda aynı duyarlılıktadır" mesajını verecek. Özkök'ün, TSK'nın "statükoyu korumak adına" AB için atılan adımlara karşı çıktığı yönündeki eleştirileri de yanıtlaması bekleniyor. 
     
Erdoğan Sıkıntı yok      PINAR AKTAŞ İstanbul 

     Başbakan Recep Tayyip Erdoğan, genç subayların AKP'nin icraatlarından rahatsız oldukları yönündeki haberlerin uydurma olduğunu belirterek "Ordumuz ve hükümetimiz ahenk içinde çalışmasını sürdürüyor. Herhangi bir sıkıntı söz konusu değildir" dedi. 
     İstanbul Sanayi Forumu'na katılan Erdoğan, önceki gün yorum yapmadığı genç subaylarla ilgili haberlede dün sert tepki gösterdi. Bu tür başlıklarıın Türkiye için doğru olmadığını ifade eden Erdoğan, Genelkurmay Başkanı Hilmi Özkök'le yaptığı görüşmeye değinerek şunları söyledi 
     "Ziyaretteki görüşmeleri açıklamamıza rağmen maalesef bu açıklamanın dışında birçok 'Sağır duymaz uydurur' kabilinde haberler çıkmıştır. Görüşmemizin gündemini Avrupa Birliği, Kıbrıs, Irak olduğunu söylememize rağmen ardından alakasız, başabaş yaptığımız bir görüşmenin dışarıda farklı bir şekilde 'şu da söylendi, bu da söylendi' şeklinde uydurulmasını anlamak mümkün değil. " 
     
'Ortam bilinçli geriliyor'      Başbakan Erdoğan, "Ortam bilinçli mi geriliyor" sorusuna ise "Maalesef. Bilinçli olarak şu güzel ortamı, bir bahar havasından sonra güzel bir yaz ortamına girdiğimiz dönemde, bu güzel gelişmeleri hazmedemeyenler demek ki ortamı germeye çalışmış ve bunları da milletimiz gayet iyi takdir ediyor" yanıtını verdi. "Özkök'le bunun üzerine görüşmeniz oldu mu" sorusu üzerine Erdoğan, "Görüşüyoruz" dedi. 
     

</TEXT>
</DOC>
