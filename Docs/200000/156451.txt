<DOC>
<DOCNO> 156451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur05.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Müslümanlar için Hz. Peygamber model insandır" 
</HEADLINE>
<TEXT>

     TBMM Başkanı Bülent Arınç, Müslümanlar için Hazreti Peygamber'in model insan olduğunu belirtti. 
     Arınç, Kutlu Doğum Haftası dolayısıyla yayımladığı mesajda, İslamiyet'in insanlığı, manevi değerleri, sevgiyi, barışı ve hoşgörüyü temsil ettiğini ifade ederek, şunları kaydetti 
     ''Dinimizde peygamber inancının büyük önemi vardır. Cenabı Allah, insanlığın kurtuluşu için gerekli ve yeterli olan evrensel doğruları bir taraftan peygamber vasıtasıyla insanlara ulaştırır, diğer taraftan bu evrensel doğruların sosyal hayata nasıl getirileceğinin somut örneğini de yine peygamber vasıtasıyla gösterir. 
     Müslümanlar için Hazreti Peygamber model insandır. O, Allah'ın buyruklarını insanlara ulaştırırken, bu buyrukları gündelik hayatında en iyi şekilde uygulayarak bütün insanlara örnek ve model olmuştur.'' Arınç, Kutlu Doğum Haftası kapsamında Diyanet İşleri Başkanlığı'nın gerçekleştirdiği etkinliklerde İslamiyet'in ve Peygamber'in mesajlarının irdelenip topluma aktarılacağını dile getirerek, bunun övgüye değer bir davranış olduğunu kaydetti. 
     
</TEXT>
</DOC>
