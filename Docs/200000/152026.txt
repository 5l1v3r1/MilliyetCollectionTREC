<DOC>
<DOCNO> 152026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/yazar/kohen.html </URL>
<DATE> 2003/04/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Hep istenen bu değil miydi 
</HEADLINE>
<TEXT>

     Denktaş yönetiminin adanın iki kesimi arasında günü birlik ziyaretleri serbest bırakan kararının yürürlüğe girişinin ilk gününde, yüzlerce Türk Güney'e, birkaç yüz Rum da Kuzey'e geçerken, herhalde aynen Ahmet Özturan'ın heyecanını ve mutluluğunu yaşadı. 
     
     KEŞKE bu "güven artırıcı" adım daha önceleri atılsaydı ve bu konuda zaman zaman halktan gelen isteklere karşı çıkılmasaydı... 
     Neyse geç olsa da, alınan bu karar fevkalade yerinde. En azından halkı memnun etmesi açısından olumlu. Ayrıca güven ortamı yaratma ve dolayısı ile çözüme ulaşma şansını artırması açısından da umut verici... 
     Türk tarafının şu sırada böyle bir karar vermesinin çeşitli nedenleri var. 
     1. Başlıca amaç Son zamanlarda istek ve beklentilerini düş kırıklığı ve öfke duyguları ile birlikte ifade eden halkı rahatlatmak... KKTC yönetimi Kıbrıs Rum hükümetinin hazırladığı ve bugünlerde yürürlüğe koymayı planladığı önlemler paketinin önüne geçerek, çok zekice bir hamle yapmayı başarmıştır. 
     2. Bu yeni uygulama ile, Denktaş'ın bu ayın başında ortaya attığı, Rum tarafının da kabul etmediği 6 maddelik "güven artırıcı önlemler" planını - kısmen de olsa - yaşama geçirmiş oluyor. Bu, iki taraf halklarının "hem ziyaret, hem ticaret" yapmaları ve bu arada Kıbrıs Türklerinin Güney'de iş bulması olanaklarını sağlıyor. 
     3. KKTC böylece Güney'e ve dünyaya açılıyor, kendi yalnızlığını kırıyor. Rumlar Kuzey'deki varlığı pratikte tanımak ve KKTC'de cari olan kurallara uymak durumunda kalıyor. 
     
     NEDENLERİ veya amaçları ne olursa olsun, bu karar gerçekten adanın iki kesimini ayıran duvarları kısmen de olsa indiriyor ve Kıbrıslı Türklerle Rumların - dışarıda değil, kendi yurtlarında - bir araya gelmelerini nihayet sağlıyor. 
     Biz bu sütunda Türk - Yunan ilişkilerinde olduğu gibi Kıbrıs'ta da iki halk arasında güvensizliği gidermeye yönelik adımların yararını hep savunduk. 
     Özellikle Kıbrıs'ta iki kesimdeki halkların yıllardan beri birbirlerinden uzak kaldıkları, birbirlerini tanımadıkları veya yanlış bildikleri dikkate alınırsa, bu yakınlaşma egzersizinin ne kadar yerinde ve gerekli olduğu daha iyi anlaşılır. 
     Güney Kıbrıs'a birkaç yıl önce yaptığımız bir ziyarette, yaşları 30'ların altındaki Rumların Kuzey Kıbrıs'ı ve Türkleri hiç tanımadıklarını, 50'nin üstündekilerden Kuzey'den göç etmiş olanların ise nostaljik duygular içinde olduklarını tespit etmiştik. Bu insanlar Güney'deki hayatlarından memnundu ama "eskiden oturduğumuz yerlere gidip hasret gidermek isteriz" diyordu. 
     İşte, şimdi bu fırsat her iki taraf için de nihayet doğdu... 
     
     







</TEXT>
</DOC>
