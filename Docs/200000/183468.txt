<DOC>
<DOCNO> 183468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur23.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtları Çankaya Köşkü'nün karşısında eylem yaptı 
</HEADLINE>
<TEXT>

     Türk askerinin Irak'a gönderilmesini protesto eden Ankara Savaş Karşıtı Platform üyeleri, Sakarya Caddesi'nde yaptıkları açıklamanın ardından, Cumhurbaşkanı Ahmet Necdet Sezer'e iletilmek üzere Çankaya Köşkü görevlilerine mektup verdi. 
     Yüksel Caddesi'nde toplanan Ankara Savaş karşıtı Platform üyeleri, Türk askerinin Irak'a gönderilmesi yönünde alınacak kararın meşru olmayacağını savundular. 
     Sloganlar ve alkışlar eşliğinde ABD'yi protesto eden gruptakiler, güvenlik önlemleri altında Sakarya Caddesi'ne gittikten sonra sloganlar atıp, basın açıklaması yaparak dağıldılar. 
     Grup içerisinden belirlenen 10 kişi ise Cumhurbaşkanı Ahmet Necdet Sezer'e verilmek üzere daha önceden hazırladıkları mektupla birlikte Çankaya Köşkü 5 Nolu Nizamiye önüne geldiler. 
     Ankara Savaş Karşıtı Platformu Sözcüsü Ender Büyükçulha, burada beraberlerinde getirdikleri mektubu, basın mensuplarına okudu. 
     Mektupta, ''ABD askerlerinin Irak'ta sürdürdüğü işgalin hiçbir haklı ve meşru gerekçeye dayanmadığını savunularak, Türk askerinin Irak'a gönderilmesine, hayır'' denildi. 
     Platform üyeleri daha sonra, Cumhurbaşkanı Sezer'e iletilmek üzere mektubu, kapıda bulunan görevlilere teslim ettiler. 
     Öte yandan, Çankaya Köşkü'nün 1 Nolu nizamiyesi önüne saat 14.45 sıralarında gelen bir başka grup, eylem yaptı. 
     Gruptakiler ''ABD askeri olmayacağız'', ''YÖK'e hayır'', ''Ferman devletin, üniversiteler bizimdir'' şeklinde sloganlar atarak, pankart açtılar. 
     Çankaya Köşkü'nün koruma polisleri, gruptakilerin kapıya yaklaşmasına engel oldular. 
     Emniyet güçleri tarafından Köşk'ün kapısından uzaklaştırılan gruptakiler, Çankaya Caddesi'ni de bir süre trafiğe kapatarak eylemlerini sürdürdüler. 
     Gruptaki yaklaşık 15 kişi, Çevik Kuvvet Şube Müdürlüğü'ne bağlı ekipler tarafından gözaltına alınarak, Terörle Mücadele Şube Müdürlüğü'ne götürüldüler. 
     
</TEXT>
</DOC>
