<DOC>
<DOCNO> 175014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko08.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros, Temmuz'da müşteri rekoru kırdı... 
</HEADLINE>
<TEXT>

     Migros Genel Müdürü Ömer Bozer, mağazalarında fiyatların ucuzlamasına rağmen karlılığın arttığını belirterek, Temmuz ayında 11 milyon müşteriyle rekora ulaştıklarını bildirdi. 
     Genel Müdür Bozer, müşteri artış trendinin geçtiğimiz yıldan beri devam ettiğini ve 2002'de kazanılan yeni müşterilerin kalıcı olduğunu kaydederek, bu yılın ilk 7 ayında geçen yılın aynı dönemine göre yüzde 10'luk müşteri artışı yaşandığını söyledi. 
     Cazip kampanyalar ve müşterilere yakın hizmet anlayışıyla çalışmalarını sürdürdüklerini dile getiren Bozer, ekonomik canlılık ve gerçekleştirilen etkin kampanyalarla geçtiğimiz ay, bir önceki aya göre sepet başına satışların yüzde 6 arttığını ifade etti. 
     Ömer Bozer, Temmuz ayında Migros mağazalarını tercih eden 11 milyon müşteriyle rekora ulaştıklarını vurgulayarak, şöyle devam etti 
     ''Mağazalarımızda fiyatlar ucuzlarken, karlılık artıyor. Cazip kampanyalar ile birleşen uygun alışveriş müşteri sayımızı artırıyor. Geçen yılın ilk 6 ayına göre Migros net karını yüzde 350 artırdı. Migros, faaliyet karı olarak da önemli artış kaydetmeyi başardı. Yatırımcılar için karlı ve istikrarlı, müşteriler için ise en uygun koşulları sağlama hedefine ilerliyoruz.'' Migros Genel Müdürü Bozer, bu yılın ilk 7 ayında yurtiçinde 30, yurtdışında 8 olmak üzere toplam 38 yeni mağaza açtıklarını ve net satış alanını yüzde 7 büyüttüklerini belirterek, yıl sonunda yurtiçi ve yurtdışındaki yeni mağazalarla birlikte yüzde 12'lik fiziki büyüme ve mağaza sayısını 500'e çıkarmayı planladıklarını bildirdi. 
     Ömer Bozer, Migros'un 442'si yurtiçi olmak üzere toplam 472 mağaza ile hizmet verdiğini anımsatarak, ''Migros, yeni mağazaları ile 2003'te müşterilerine biraz daha yakınlaştı. Yıl sonunda yeni açacaklarıyla birlikte haftada ortalama bir yeni mağaza açılması planlanıyor '' dedi. 
     
</TEXT>
</DOC>
