<DOC>
<DOCNO> 183429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo16.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maça çok yoğun ilgi... Biletler tükeniyor... 
</HEADLINE>
<TEXT>

     Galatasaraylı taraftarlar, pazar günü Fenerbahçe ile oynayacakları karşılaşmaya yoğun ilgi gösteriyor. 
     Karşılaşmanın biletlerinin satışını gerçekleştiren Biletix firmasının yetkilileri, Atatürk Olimpiyat Stadı'nın toplam 26 bin kapasitesi bulunan iki açık tribünü için bilet kalmadığını açıkladı. 
     Kapalı ve numaralı tribün biletlerinin satışının sürdüğü bildirilirken, özellikle kapalı tribün biletlerinin hızla tükendiği kaydedildi. 
     Bu arada, VİP, numaralı orta kat ve numaralı alt dışındaki biletlerin üzerinde yazan koltuk numarasının bu maçta geçerlilik taşımayacağı bildirildi. 
     Biletix'ten yapılan duyuruda, numaralı üst, kapalı ve açık tribünlerin biletlerinin yalnızca giriş bileti değeri taşıdığı ifade edilirken, kapalı alt ve üst tribünlerde sezonluk kombine kart sahiplerinin kendi koltuklarında oturma haklarının saklı olduğu bildirildi. 
     
     ATLI-KÖPEKLİ ÖZEL GÜVENLİK 

     Galatasaray-Fenerbahçe maçında atlı ve eğitilmiş köpekli özel güvenlik görevlileri yine görev yapacak. 
     300'ün üzerindeki bu güvenlik görevlileri, özellikle saha içinde ve taraftarların gelişi sırasında stat dışında görev alacak. 
     Sarı-kırmızılı kulübün stattan sorumlu yöneticisi Orhan Yüzen, İstanbul'un en üst düzey yöneticilerinin güvenlik toplantısına ilgi gösterdiğini, bu nedenle gönüllerinin güvenlik açısından her zaman olduğu gibi rahat olduğunu söyledi. 
     Yüzen, maçtan sonra hangi takım taraftarlarının stattan önce çıkartılacağı konusunda ise ''Burada maçın psikolojisine göre karar verilecek. Ancak, öncelikle kazanan takımın bekletilmesi üzerinde düşünülüyor'' dedi. 

     
</TEXT>
</DOC>
