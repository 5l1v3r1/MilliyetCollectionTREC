<DOC>
<DOCNO> 153541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo14.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de Türk sürücü heyecanı... 
</HEADLINE>
<TEXT>

     2005 yılında bir ayağı da İstanbul'da yapılacak dünyanın en ünlü araba yarışı ''Formula 1''de yarışacak ilk Türk sürücü Jason Tahincioğlu, hazırlık çalışmalarını sürdürüyor. 
     Otomobil ve Motor Sporları Federasyonu'ndan yapılan açıklamada, ''F1''in Türkiye etabında mücadele edeceği belirtilen Jason Tahincioğlu'nun, deneyim kazanmak amacıyla Formula Renault İngiltere Şampiyonası'nda yarıştığı ifade edildi. 
     Kimi Raikkonen, Antonio Pizzonia ve Pedro De La Rosa gibi ünlü sürücülerin de bu şampiyonanın rekabet zincirinden geçerek, ''F1''e adım attıklarına dikkat çekilirken, Tahincioğlu'nun 19-20 Nisan tarihleri arasında İngiltere'nin Snetterton pistinde gerçekleştirilen yarışla start alan ve 14 yarıştan oluşan mücadelenin tamamına katılacağı kaydedildi. 
     29 otomobilin start aldığı şampiyonanın ilk yarışını 14. sırada tamamlayan Tahincioğlu, ''Bu şampiyonanın bana çok tecrübeler ve stratejiler kazandıracağına inanıyorum. Hedeflerimiz kademeli olarak artacak. 2005'te ilk F1 pilotu olarak start alabilmem için çok çalışmam ve kendimi geliştirmem gerekiyor. Bu şampiyona, bana bu süreçte büyük katkılar sağlayacak'' diye konuştu. 
     




</TEXT>
</DOC>
