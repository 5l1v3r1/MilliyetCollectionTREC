<DOC>
<DOCNO> 179757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun29.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türk-Yunan ilişkilerinde tarihi gelişmeler arifesindeyiz 
</HEADLINE>
<TEXT>

     Yunanistan Dışişleri Bakanı Yorgo Papandreu, ''gelecek ayların Türk-Yunan ilişkilerinde tarihi gelişmelerin meydana geleceği son derece önemli bir dönem olacağını'' belirtti. 
     Papandreu, Yunan özel ''FLASH'' radyosuna yaptığı açıklamada, Türkiye-AB ve Türk-Yunan ilişkilerine değindi. 
     2004 yılının, Kıbrıs Rum kesiminin AB üyeliğinin onaylanacağı, Türkiye'nin de AB sürecinde kaydettiği ilerlemelerin kesin değerlendirilmesinin yapılacağı bir yıl olacağını belirten Papandreu, ''Gelecek aylarda önemli gelişmeler olacak'' dedi. 
     Papandreu, Türkiye'nin AB üyeliğiyle ilgili müzakerelerin başlatılıp başlatılmamasıyla ilgili kesin karar alma konusunda, ülke içinde yapılan reformların yanı sıra ''başka'' konuların da değerlendirmeye alınacağını belirtti. 
     Türkiye'nin iç konularda önemli reformlar gerçekleştirdiğini, ancak müzakerelerinin başlatılması konusunda olumlu bir karara varılabilmesi için, Türkiye'nin Kıbrıs ve Türk-Yunan ilişkileri konularında da adım atması gerektiğini öne süren Papandreu, ''Dolayısıyla bizim için tarihi değeri olan önemli, ama son derece önemli gelişmeler öncesinde bulunuyoruz'' dedi. 
     Açıklamasında, Dışişleri Bakanı ve Başbakan Yardımcısı Abdullah Gül'ün sonbaharda Yunanistan'a yapması beklenen ziyarete de değinen Papandreu, Gül'ün ziyaret tarihinin iki ülke dışişleri bakanlıklarınca belirleneceğini belirtti. 
     Türk ve Yunan dışişleri bakanları yetkililerinin, karşılıklı olarak bir kez Ankara'da, bir kez de Atina'da olmak üzere yılda iki kez bir araya gelmesinin iki ülke ilişkileri açısından taşıdığı önemin altını çizen Papandreu, Gül'ün Atina ziyareti sırasında, başta Türk-Yunan ilişkileri ve Türkiye'nin AB üyeliği olmak üzere, Kıbrıs, Irak ve Ortadoğu gibi konuların da ele alınacağını belirtti. 
     
</TEXT>
</DOC>
