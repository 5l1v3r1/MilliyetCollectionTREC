<DOC>
<DOCNO> 196441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur40.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Parlamentosu Başkanı Tehlikeli olan terörün kendisi 
</HEADLINE>
<TEXT>

     İsrail Parlamentosu Başkanı Reouven Rivlin, ''Yalnızca bir tek yol var, terörle sonuna kadar savaşmak. Bunu göstermek için Türkiye'ye geldik'' dedi. 
     Rivlin, parlamento üyesi ve eski savunma bakanı Binyamin Ben-Eliezer, parlamento üyesi Rabbi Eliyahu Yishai ve İsrail'in Ankara Büyükelçisi Pinhas Avivi ile Hilton Oteli'nde basın toplantısı düzenledi. 
     Hem Türk halkı, hem Türkiye'de yaşayan Musevi cemaati, hem de tüm dünya halkı için çok trajik olan bir olay nedeniyle burada bulunduklarını vurgulayan Rivlin, bir kez daha terörle yüz yüze gelindiğini söyledi. 
     Türk insanının yanında olduklarını göstermek istediklerini kaydeden Rivlin, terör kurbanları arasında hiçbir ayrım olmadığını, bugün bunu Türkiye Ermenileri Patriği ile Fener Rum Patriği'nin de katıldığı törende de gördüklerini belirtti. 
     Terörle savaşmak zorunda olan insanların biraraya gelmesi gerektiğini de dile getiren Rivlin, sözlerini şöyle sürdürdü 
     ''Terör, dinler arasında fark gözetmiyor. Her türlü düşünceyi, masum insanları vurabiliyor. 11 Eylül'den itibaren bütün dünyada insanlar, terör korkusunu, terörün kendilerini vurabileceğini gördü. Ve anladılar ki çıkış yolu yok. Yalnızca bir tek yol var, o da geri dönmek ve terörle sonuna kadar savaşmak. Bunu göstermek için Türkiye'ye geldik.'' Parlamento Başkanı Rivlin, ''Dünyanın birçok ülkesinde bulunan Yahudiler'in İsrail tarafından korundukları izlenimi verildiği ve bunun Yahudiler'i hedef haline getirip getirmediği'' yolundaki soru üzerine de, ''Tehlikeli olan terörün kendisi. Yahudi, Türk, Müslüman, İngiliz, Amerikalı olmak önemli değil'' dedi. 
     Yahudiliğin bir din ve ulusal kimlik olduğunu, ancak dünyanın çeşitli ülkelerindeki Yahudiler'in, kendilerini bulundukları ülkelerin parçası olarak gördüklerini söyleyen Reouven Rivlin, Türkiye'de de durumun böyle olduğunu belirtti. 
     Rivlin, İstanbul'daki bombalı saldırılar sırasında, Yahudi çocukların ergenliğe geçiş töreni nedeniyle cumartesi duasının uzadığını ve bu nedenle insanların içeride bulunduğunu, bunun sonucu olarak da mucize eseri çok fazla can kaybı olmadığını kaydetti. 
     
     ''TERÖR, MÜSLÜMANLAR'I DA YAHUDİLER KADAR YAKIYOR'' 
     ''Bu olayın İsrail ile Türkiye arasında bir yakınlaşma sağlayıp sağlamayacağının'' sorulması üzerine de Rivlin, hükümetlerin yakınlaşmasının her zaman sağlanabileceğini ama önemli olanın insanlar arasında bir bağ kurulması olduğunu söyledi. 
     Rivlin, ''Sahalarda 40 bin kişi 'Revivo' diye tempo tutuyorsa, bu yakınlaşma sağlanmış demektir'' diye konuştu. 
     İsrail Parlamentosu Başkanı Reouven Rivlin, ''İslami teröre'' ilişkin bir soru üzerine, ''El Kaide örgütünün belli bir yönü olmadığını'' belirterek, Riyad ve Abudabi'de de terör saldırıları olduğuna işaret etti. 
     Rivlin, konuşmasını şöyle tamamladı 
     ''Bunlar gösteriyor ki, tezlerine göre hareket etmiyorlar. Bu bir terör. Müslüman insanları da Yahudiler kadar yakıyor. Sabotaj ve terör, özgür dünyayı hedef alıyor. Bazıları Yahudiler'e, bazıları diğer insanlara yönelik oluyor. Yahudiler, bunların İslam'ın gerçek hissiyatı olmadığını biliyor. İslam'a ve Kuran'a büyük saygım var. Babam da Kuranıkerim'i İbranice'ye çevirmişti. İki toplum arasında Osmanlı'dan bu yana bir ilişki var.'' 
     
     DİĞER KONUŞMALAR... 
     İsrail eski savunma bakanı Ben-Eliezer de, ''saldırıları nasıl değerlendirdiğinin'' sorulması üzerine, ''canlı bomba saldırıları düzenlemenin oldukça kolay yapılabilen bir eylem olduğunu'' söyledi. 
     Ben-Eliezer, ''Bu tehdit her yerde... Bu bombayı hazırlamak çok zor değil. Bakıyorsunuz hoş bir kız ve hoş bir çocuk görünümünde kişiler, ceketlerine bomba sararak bu saldırıyı gerçekleştirebiliyor. Ya da basit bir araca bomba yükleyerek, görüldüğü gibi kısa bir süreliğine bir yere bırakabiliyor'' dedi. 
     Binyamin Ben-Eliezer, bu saldırıları önlemenin tek yolunun ulusların teröre karşı işbirliği yapması olduğunu kaydetti. 
     İsrail'in Ankara Büyükelçisi Avivi de, Türkler ile Yahudi toplumunun bağlarının çok eskilere dayandığına işaret ederek, ''Osmanlılar, Yahudiler'i korudular. Bunu dünyanın hiçbir yerindeki Yahudiler unutmadı ve hep özel ilişkileri oldu'' diye konuştu. 
     Bu arada, Hilton Oteli'ndeki basın toplantısının yapıldığı salona girişte, tüm basın mensuplarının fotoğraf makineleri, kameraları ve çantaları İsrail güvenlik görevlileri tarafından arandı. 
     
</TEXT>
</DOC>
