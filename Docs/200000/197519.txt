<DOC>
<DOCNO> 197519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun06.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörü dinin gereği gören hastalıklıdır' 
</HEADLINE>
<TEXT>

   ANKARA Milliyet 
   
   Diyanet İşleri Başkanı Ali Bardakoğlu, terörü dinin gereği olarak görmenin hastalıklı bir düşünce olduğunu, bu düşüncenin de sığ bilgiden kaynaklandığını söyledi. Totaliter rejimlerin dini güç kullandığını kaydeden Bardakoğlu, "Biz dini duyguyu nötr duygu olarak kabul edemeyiz" dedi. Dinlerin kavga sebebi yapılmamasını isteyen Bardakoğlu, barış ortamının son saldırılarla ciddi ölçüde etkilendiğini kaydederek şöyle konuştu 
   "Demokrasi İslam dünyasında çok gecikmiş bir olgudur ama bu sadece dinden kaynaklanmamak-tadır. Osmanlı'da laiklik hareketi olmamıştır, çünkü Osmanlı kendi içinde laikliği barındırmış, hatta Türkiye laiklik anlayışının temelini Osmanlı'dan almıştır." Bardakoğlu, Cumhurbaşkanı Sezer ve Başbakan Erdoğan'la görüşmelerinde, "devletin zirvesine dinin siyasetten uzak tutulması gerektiği" mesajı verdiğini söyledi. Bardakoğlu, siyasetçilerin din, diyanetin de siyaset hakkında konuşmasının doğru olmayacağını bildirdi. Tarikatların şekilci düşünceler olduğunu ifade eden Bardakoğlu, "Cüppemi giymemle dindarlık gerçekleşecekse, giyinmem kolaydır" dedi. 
   
   
</TEXT>
</DOC>
