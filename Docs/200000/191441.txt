<DOC>
<DOCNO> 191441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözleşmeli sağlık personeli alınacak Sınav 13 Aralık'ta 
</HEADLINE>
<TEXT>

     Sağlık Bakanlığı, sözleşmeli personel alınması amacıyla ''Sözleşmeli Sağlık Personeli Seçme ve Yerleştirme Sınavı'' düzenledi. 
     Sınavın düzenlenmesine ilişkin karar, Resmi Gazete'nin bugünkü sayısında yayımlanarak yürürlüğe girdi. 
     Kararda, ''Sözleşmeli Sağlık Personeli Atama ve Nakil Yönetmeliği'' hükümlerine göre, Sağlık Bakanlığı'nca, eleman temininde güçlük çekilen yerlerde ihtiyaç duyulan 100 diyetisyen, 100 psikolog, 100 fizyoterapist, 30 sağlık teknikeri odyometri , 500 sağlık teknikeri acil tıp , 2 bin 184 hemşire, 3 bin 601 ebe, bin 10 sağlık memuru toplum sağlığı , 750 sağlık memuru laboratuvar , 750 sağlık memuru röntgen , 750 sağlık memuru anestezi , bin 40 sağlık memuru acil tıp ve 340 sağlık memuru tıbbi sekreter olmak üzere toplam 11 bin 255 pozisyona sınavla sözleşmeli sağlık personeli alınacağı belirtildi. 
     Sınava, 18 yaşını doldurmuş ve 60 yaşından gün almamış olmak kaydıyla ilk defa kamu hizmetine atanacaklarla birlikte halen ve daha önce devlet memuru olarak veya halen ve daha önce diğer personel kanunlarına tabi olarak çalışanlardan atanılacak pozisyon unvanı ile ilgili kılavuzda belirtilen genel ve özel şartları taşıyanlar katılabilecek. Herhangi bir sosyal güvenlik kurumundan emeklilik veya yaşlılık aylığı alanlar, sınava katılamayacak. 
     Sınav, Milli Eğitim Bakanlığı Eğitim Teknolojileri Genel Müdürlüğü Ölçme ve Değerlendirme Daire Başkanlığı'nca, 13 Aralık 2003 tarihinde, saat 10.00'da, Adana, Ankara, Antalya, Balıkesir, Bartın, Bursa, Çorum, Denizli, Diyarbakır, Edirne, Erzurum, Elazığ, Eskişehir, Gaziantep, İstanbul, İzmir, Kayseri, Kocaeli, Konya, Mersin, Samsun, Sivas, Trabzon ve Van il merkezlerinde yapılacak. 
     Sınav başvuruları, yarın başlayacak, 7 Kasım 2003 tarihinde, saat 17.00'de sona erecek. Başvurular, il milli eğitim müdürlüklerinde başvuru bürolarında yapılacak. 
     Sınava başvurmak isteyenler, başvurma belgesi ve kılavuzunu 2 milyon lira karşılığında, il milli eğitim müdürlüklerindeki başvuru bürolarından alabilecek. Kılavuzda belirtilen esaslara göre doldurdukları başvurma belgesi ile kılavuzda belirtilen banka hesabına 25 milyon lira sınav ücretini yatırdıklarını gösteren banka dekontunu yarın ile 7 Kasım 2003 tarihi arasında başvuru bürolarına teslim edecek. 
     
</TEXT>
</DOC>
