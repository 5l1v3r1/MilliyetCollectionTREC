<DOC>
<DOCNO> 167992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun14.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision fatihi Sertab, artık Avrupa'nın gözbebeği... 
</HEADLINE>
<TEXT>

     Sertab Erener, bir Belçika televizyonunda en popüler 10 şarkıcının tanıtıldığı programın çekimlerine katıldı. 
     Flaman VTM televizyonunun ''Tien om te zien'' adlı programının çekimleri, sahil kenti Blankenberge'de yapıldı. 
     Çekimlerde, Eurovision'da birincilik elde ettiği ''Every way that I can'' adlı parçasını söyleyen ve binlerce Belçikalı hayranlarını coşturan Erener, aynı çekimlere katılan Eurovision ikincisi Belçikalı grup Urban Trad ile birlikte fotoğraflar çektirdi. 
     Almanya'nın Sat-1 televizyon kanalının ''Star Search'' adlı programına da geçen hafta sonu katılan Erener, bugün Sony International şirketinin bir toplantısına katılmak üzere İngiltere'ye geçti. 
     Sertab Erener, Eurovision'dan sonra kendisine hiç zaman ayıramadığını söyleyerek, özetle şunları anlattı 
     ''Sürekli konserlere katılıyorum, ülke geziyoruz. MTV ve VH1 adlı müzik kanalları, her gün Eurovision'da bize birincilik kazandıran şarkıyı yayınlıyorlar. Avrupa'nın 12 ülkesinde hemen hemen zirveyi yakalamış durumdayız. İkinci single çalışmalarım sürüyor. Eylül başında tamamlanmasını bekliyoruz. Tamamen İngilizce olan albümüm Ekim ortasında çıkacak.'' Sertab Erener'in Avrupa albümü, Sony Music International tarafından Londra'da tasarlanıp hazırlanıyor. 
     Erener'in menajeri Yeşim Doran, Avrupa'dan gelen talepler çerçevesinde yakında bir Avrupa konser turu düzenleneceğini bildirdi. 
     
</TEXT>
</DOC>
