<DOC>
<DOCNO> 159822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko03.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, TÜSİAD'a sert çıktı 
</HEADLINE>
<TEXT>

Dışişleri Bakanı Gül, TÜSİAD Başkanı Özilhan'ın ABD ziyaretinden sonra yaptığı açıklamalara sert yanıt verdi. Gül, "Aracıya ihtiyacımız yok" dedi 
     ANKARA Milliyet 

     Dışişleri Bakanı Abdullah Gül, Türk - Amerikan ilişkilerinin düzeltilmesi için Washington'da temaslarda bulunan TÜSİAD heyetini, "Kendi PR'ını tanıtımını yapmakla" suçladı. Gül, Kanada Dışişleri Bakanı Bill Graham'la düzenlediği basın toplantısında Washington'a bir heyetle giden TÜSİAD Başkanı Tuncay Özilhan'ın ABD Savunma Bakan Yardımcısı Paul Wolfowitz'le yaptığı görüşmenin ardından "ABD, Gül'ün ziyaretine hazır değil. Türk hükümetinin vizyon oluşturması ve kamuoyuyla paylaşması gerekir" şeklindeki sözlerine karşılık verdi. 
     İkili ilişkilerde sahneye çıkan aracılara hayret ettiğini ifade eden Gül, "Bizim orada çok değerli bir büyükelçimiz, diplomatlarımız var. Sanki Türkiye'nin temsilcisi yokmuş gibi, bu tip şeylerin çıkışını hayretle izliyorum. Türkiye'de herkes kendi PR'ını tanıtımını yapıyor" dedi. 
     
     Powell'dan mesaj var 
     Gül, ABD Dışişleri Bakanı Colin Powell'la Madrid'deki NATO zirvesinde bir araya gelip gelmeyeceğine ilişkin soruya da "İlişkilerde olağanüstü bir durum söz konusu değil. Hep görüşüyoruz. Hatta dün daha önce benim terörle ilgili gönderdiğim mesaja yanıt geldi" dedi. 
     

</TEXT>
</DOC>
