<DOC>
<DOCNO> 180330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur13.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil servislerdeki doktorların can güvenliği tehlikede 
</HEADLINE>
<TEXT>

     Trabzon Tabip Odası Başkanı Dr. Ahmet Ömeroğlu, hastanelerin acil servislerinde görev yapan doktorların can güvenliğinin tehlikede olduğunu söyledi. 
     Dr. Ömeroğlu, son günlerde acil servislerde çalışan doktorlara yönelik saldırılarda artış yaşandığını ifade ederek, ''Herkes kendi hastasının diğer hastalardan daha öncelikli olduğunu sandığı için doktorlara baskı kurmaya çalışıyor'' dedi. 
     Bazı insanların, daha agresif olursa, bağırıp çağırırsa, hakkını daha çabuk alacağını zannettiği dile getiren Dr. Ömeroğlu, şöyle devam etti 
     ''Bu tür olaylar, hasta ve hasta yakınları ile doktorları en çok acil servislerde karşı karşıya getiriyor. Devlet buralarda görev yapacak doktorlara sahip çıkmalı. Öyle arkadaşlarımız var ki saldırıyı uğruyor, daha sonra yine aynı yerde görev yapmaya devam ediyor. Oysa acilde görev yapan doktorlara yönelik çeşitli güvenlik önlemleri alınmalı. Acilde görev yapan doktorların can güvenliği tehlikede.'' Acil servislerde polislerin görev yaptığını, ancak bu memurların daha çok adli olaylarla ilgilendiğini de vurgulayan Dr. Ömeroğlu, şunları kaydetti 
     ''Artık doktorların yavaş yavaş dövüş sanatlarını öğrenmesi gerekiyor. Bu olaylar böyle devam ederse bu şart. Doktorların silahlanması doğru değil ama kaderi ile baş başa kalmışsa ne yapacak Bu işe bir neşter atılması lazım. Bütçeden sağlığa gerekli payı ayırmazsanız, gerekli altyapıyı sağlamazsanız, acillerin problemlerini çözemezsiniz, bu tür olaylarla karşı karşıya kalırsınız. Acildeki doktorların ruhsal durumu çok bozuk. Bir yandan her an saldırıya mı maruz kalacağım diye düşünüyor öte yandan mesleğini yapmaya çalışıyor. Türkiye'nin acil servisleri bu durumda.'' Dr.Ahmet Ömeroğlu, saldırıya maruz kalan hekimin hukuki takibini, kurumunun veya kamunun yapması gerekirken, hekimlerin bu işleri de yaptığını belirterek, ''Bu çok rencide edici bir olay. Doktorlar hem hizmet veriyor hem de bu işle uğraşıyor'' dedi. 
     
</TEXT>
</DOC>
