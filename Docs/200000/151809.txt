<DOC>
<DOCNO> 151809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yazar/pulur.html </URL>
<DATE> 2003/04/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Efharisto Simitis 
</HEADLINE>
<TEXT>

     Yine de "Efharisto Simitis " diye başlasak, yani Yunan Başbakanı'na teşekkür etsek, olur herhalde... 
     Eğer, Yunan Başbakanı, dilinin altındaki baklayı çıkarıp "40 yıllık mücadeleyi, yani Enosis'i kazandık " demeseydi, bizimkiler herhalde, bile bile gaflet uykusunda uyuyacaklardı. 
     Şimdi uyandılar mı 
     Uyansalar bile, uyandıklarını belli etmemeye çalışıyorlar, Dışişleri Bakanı Gül'ün "Demiş mi, dememiş mi, belli değil " lafı dolandırması bunu gösteriyor, büyük politikanın gereği bu herhalde... 
     Neyse, Başbakan Yardımcısı Abdüllatif Şener, daha yürekli çıktı, lafını esirgemedi, "Bu sözler uluslararası gerçeklere ve hukuka aykırıdır bu bir niyet izharıdır" deyiverdi. 
     Hangi niyetin izharı bu 
     Enosis'in, yani Kıbrıs'ı, Yunanistan'a katmanın niyeti... 
     
     SİMİTİS'in bu lafını, kedinin pisliğini örter gibi, örtmeye çabalayanlar var. 
     Kimler mi 
     İşbirlikçiler 
     "Yok canım, öyle dememiştir, dili sürçmüştür " diye kıvıranlar, mızrağı çuvala değil de, başka münasip bir yere sokmaya çalışanlar. 
     Kimdir bu işbirlikçiler 
     
     CHP milletvekili, Büyükelçi Onur Öymen'in, Meclis kürsüsünden kim olduklarını açıkladıkları... 
     Onur Öymen, Kıbrıs Türklerine ve Denktaş'a yapılan baskıları anlatırken şöyle der 
     "Sonunda dünya diplomasisinin en eski silahlarından birini kullanmaya karar verdiler 
     Böl ve hükmet 
     Kıbrıslı Türkleri birbirine düşüreceklerdi, Kıbrıslı Türklerle anavatanın arasını açacaklardı. Onları Türkiye'den Türkiye'nin politikalarından soğutup yeni bir hedefe yönlendireceklerdi AB üyeliğine. 
     Yüzlerce, binlerce Kıbrıs Türkünü ve Rumu birlikte Batı ülkelerine davet ettiler, pahalı otellerde ağırladılar, bazılarının belki hayatlarında görmediği izaz, ikramda bulundular. Milyonlarca euro harcadılar. Bir taraftan da yoğun bir propaganda yürüttüler istikbal Rumlarla birlikte olmakta ve AB'ye girmekteydi." 
     
     HEM artık, bu kadar gürültüye de gerek yok, işte sınırı açtılar, isteyen Rum kesimine geçer, dolaşır, gelir, ya da yerleşir. 
     
     BİR de dillerine Annan planını doladılar 
     "Annan planı kabul edilseydi..." 
     Denktaş Annan planını kabul etseydi ne olacaktı, etmeseydi ne olacaktı 
     Avrupa'nın suratsız Alman komiseri Verheugen, her gittiği yerde "Sorun çözümlenmese de Kıbrıs Rumları AB'ye alınacaktır" demedi mi 
     Denktaş, Annan planını kabul etmemiş... 
     Peki, Rumlar Annan planını kabul ettiler mi 
     
     







</TEXT>
</DOC>
