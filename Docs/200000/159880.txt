<DOC>
<DOCNO> 159880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yasam/yas05.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dedikoduya' TSE standardı 
</HEADLINE>
<TEXT>

TSE'nin yeni standartlarına göre ayakkabı tamircisi dört işlemi bilecek, berber çırağı ise sır saklayabilecek... 
     GÜLÇİN ÜSTÜN Ankara 

     Türk Standartları Enstitüsü TSE , el becerisine bağlı mesleklere standart getirince ortaya ilginç bir tablo çıktı. 
     TSE Meslek Hazırlık Grubu'nca hazırlanıp yürürlüğe sokulan yeni standartlara göre, TSE belgesi isteyen meslek sahipleri, bazı koşulları yerine getirecek. Buna göre, çıraklar okuduğunu anlayacak, anladığını yazılı ve sözlü ifade edecek beceriye sahip olacak. Çalışma saatinde koku yapan yiyecek yememeye dikkat edecek çıraklar, bekleyen müşteriye ikramda bulunacak. Kalfa ise, çıraklara iyi örnek olacak, müşteriye karşı ölçülü davranacak ve çalışırken TV izlemeyecek. Ustalar da, mesleki teknolojik gelişmeleri, yayınları ve modayı yakından takip edecek, seminer ve konferanslara katılacak, işyeri hukuku, belediye, ticari ve mali mevzuat konularında bilgi sahibi olacak, yazılımları uygulayacak derecede bilgisayar kullanacak. 
     
     'Boyacı dediğin lider olacak' 
     Ayakkabı boyacısı yardımcısına 'ekip çalışmasına aktif katılma standardı' da getiren TSE hükümlerine göre, dört işlem yapabilmesi gereken bu kişiler, bir yıl ayakkabı boyacısı yardımcısı olarak çalışmış, mesleki kursları bitirmiş liderlik, müzakere etme, özeleştiri yapma, karar alma özelliklerine sahip olacak. Kadın berberi çıraklarına da, 'Türkçeyi doğru konuşma ve sır saklayabilme' standardı getirildi. 
     

</TEXT>
</DOC>
