<DOC>
<DOCNO> 184890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy02.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'ın suç duyurusu kararı 
</HEADLINE>
<TEXT>
   Mahkemede hesaplaşacaklar 
   Hükümet ve rektörlerin YÖK kavgası mahkemelik oluyor. Erdoğan ve Çelik, yasal yollara başvuracakları mesajı verdi 
      SERHAT OĞUZ, PINAR AKTAŞ İstanbul, BAHAR ATAKAN Ankara 

   
   Milli Eğitim Bakanı Hüseyin Çelik, Başbakan Recep Tayyip Erdoğan'la kendisine "gafil" ve "cahil" diyen rektörlere dava açacaklarını belirterek, "Türk yükseköğretiminde uzatmaları oynayanlar ortalığı karıştırıyor" dedi. 
   Hükümet, Erdoğan'ın "edepsiz", Çelik'in de "ucuz kahramanlar" diyerek eleştirdiği rektörler hakkında suç duyurusunda bulunmayı kararlaştırdı. Türk Dil Bayramı nedeniyle düzenlenen törene katılan Erdoğan, "Dava açacak mısınız " sorusu üzerine başını sallayarak onayladı. Sözlerinin bütün rektörleri ve üniversite camiasını kapsamadığını belirten Çelik ise şöyle konuştu "Nezaketimizi zaaf olarak değerlendirip kendince ucuz kahramanlıklar yapmaya çalışan kişilere yönelik söylenmiş bir sözdür. Bir rektör Başbakan'a 'gafil' bana 'cahil' diyor. Benim, Başbakan'ın yasal hakkını kullanmasından daha tabii bir şey olabilir mi Burası bir hukuk devletiyse, ki öyle olduğunu düşünüyoruz, yasal yollara başvuracaksınız." 
   
   Uzlaşmadan yanayız 
   Çelik, Dokuz Eylül Üniversitesi Rektörü Prof. Dr. Emin Alıcı'nın "Hepimiz birer Kubilay olmaya hazırız" sözlerine kızıp kızmadığı sorusunu ise şöyle yanıtladı 
   "Ülkeyi germeye kimsenin hakkı yok. Uzlaşma kültüründen yanayız. Görüşme, ortak aklı geliştirme çabalarını sonuna kadar sürdüreceğiz. Gerilimden medet uman bazı insanlar ve çevreler var. Bugün Türk yükseköğretiminde uzatmaları oynayan bazıları ortalığı karıştırıyor. Onlar yükseköğretimin önünden çekilirse her şey rayına girecektir." 
   Erdoğan'a "gafil" diyen İstanbul Üniversitesi Rektörü Prof. Dr. Kemal Alemdaroğlu da hükümetin suç duyurusunda bulunabileceğini belirterek "İktidar hırçınlık içinde. Yetkisinin susturmak olduğunu düşünüyor. Rektörler doğal görevlerini yerine getirirken Tanrı'dan başka hiçbir güçten korkmaz" dedi. İstanbul Üniversitesi ve İP'nin 20 - 21 Eylül'deki Halkçılık Sempozyumu'nda "Türkiyelilik bilinci" tanımını kullanan Erdoğan'ı gafillikle suçlayan Alemdaroğlu şu değerlendirmelerde bulunmuştu "550 yıllık geçmişe sahip üniversitemizde ulus bilincinin gelişmesine katkısı olanları kutluyorum. 'Türkiyelilik bilinci' gibi sözcükler söyleme gafletini gösteren birtakım gafillerin bu başarıyı örnek alması gerektiğini vurgulamak istiyorum." 
   
   
</TEXT>
</DOC>
