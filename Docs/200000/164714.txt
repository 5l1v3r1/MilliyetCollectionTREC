<DOC>
<DOCNO> 164714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/theper.html </URL>
<DATE> 2003/06/22/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Çatı arası depo değildir 
</HEADLINE>
<TEXT>

     S. Y. - İzmir 

     
     Öncelikle şunu hatırlatayım. Bir binada çatı ve çatı arası ortak mahaldir. Ortak mahalleri tüm bağımsız bölüm malikleri kullanır ama amacına uygun olarak kullanır. Amacı dışında kullanamaz. Şimdi bu kuralı sizin binaya uygulayalım. 
     Binanın çatı arası veya çatısı su deposu konmak için inşa edilmemiştir, dolayısı ile öncelikle su depoları kalkacak. Sonra yine çatı arası ardiye ve depo değildir. Dolayısı ile eski eşya alınacak. Sahibi ne yaparsa yapacak, ister kullanacak, isterse atacak. Geriye kaldı antenler. Bana göre aynı mantıkla ve aynı hukuki nedenle çatı anten koyma mahalli de değildir, yine bana göre antenler kalkacak ama Yargıtay böyle düşünmüyor yine bana göre çok hatalı bir kararla çatıya konan antenlere olumlu bakıyor. 
     Gelelim ne yapacağımıza 
     Bir kere su depolarının ve eski eşyanın kaldırılması için dava açacaksınız ve davayı büyük bir ihtimalle kazanacaksınız. İkincisi Eşyalar ve su depoları kaldırılmadan mahkeme marifeti ile bir tespit yaptırıp hasarı ve hasarın neden kaynaklandığını tespit ettireceksiniz. Yapılan tespite göre de önce çatının onarılması için yönetimden talepte bulunacaksınız, zira çatının onarım işi ortak giderlerden karşılanır, sonra da dairenizin içindeki hasarın giderilmesi için bu hasarı yaratanlardan tazminat talep edeceksiniz. Ancak bütün bunları yaparken bir hata yapmamanız gerekiyor, usuli bir hata aleyhinize sonuç doğurabilir. Bunun için bir meslektaşımla işbirliği yapacaksınız. 
     
     

</TEXT>
</DOC>
