<DOC>
<DOCNO> 178363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/yercan.html </URL>
<DATE> 2003/08/27/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Altına ilk adım 
</HEADLINE>
<TEXT>

   
   Türkiye'nin gururu, rüzgar kız Süreyya Ayhan olağanüstü bir durum ve beklenmedik aksilik çıkmazsa sonu altın madalya ile noktalanacak yolculuğuna bugün çıkıyor. Avrupa şampiyonu atletimiz kategorisinin tartışmasız en büyük favorisi. Bunu sadece atletizm otoriteleri değil, üç seride yarı finale yükselebilmek için mücadele edecek 32 atletin performans çizelgeleri de açık açık söylüyor. 
   Bu atletler içinde 3.54.60 derecesiyle en iyi zamanı elinde bulunduran Ayhan bu sezon içinde de dört dakikanın altına inebilen ve performansı sürekli yükselen tek atlet konumunda. Bugün koşacağı ilk seride klasik çıkışını yapması beklenen altın kızımız ilk 600 metrede arayı açtıktan sonra temposunu koruyacak ve enerjisini yarı final - final'e taşıyacaktır. 
   Süreyya Ayhan'ın bu seçmedeki en büyük avantajlarından biri de ciddi rakiplerinden ABDli Regina Jacobs ile yan yana koşacak olması. Taktik olarak kendisini saklayan ve bu sezon ülkesinde sadece bir kez 1500 metre koşan ABDli atlet kaçışını Paris'te noktalayacak. 
   Artık hepimiz nefeslerimizi tuttuk. Süreyya'nın altına giden macerasını beklemeye koyulduk. 
   
      
   
</TEXT>
</DOC>
