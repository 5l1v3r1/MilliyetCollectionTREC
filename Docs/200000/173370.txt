<DOC>
<DOCNO> 173370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur19.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisi, alkollü sürücünün kurbanı oldu... 
</HEADLINE>
<TEXT>

     Mersin'in Silifke İlçesi'nde, sürücüsü alkollü aracın çarptığı trafik denetleme otosundaki polis memuru öldü. 
     Alınan bilgiye göre, Silifke Bölge Trafik Denetleme İstasyon Amirliği'nde görevli ekipler, Mersin-Silifke Karayolu Kabasakallı mevkiinde, denetleme yapmak için konilerle yolu daralttılar. Bu sırada, denetleme yapılan bölgeye hızla giren ve alkollü olduğu bildirilen sürücü Menderes Aslantaş yönetimindeki 33 K 3761 plakalı otomobil, önce konilere daha sonra yol kenarında bulunan ekip otosuna çarptı. 
     Otomobilin çarpması sonucu 5 metre sürüklenen trafik denetleme otosu, sulama kanalına uçtu. Kazada, otomobilde bulunan evli ve 2 çocuk babası polis memuru Hüseyin Kayabaş 38 , olay yerinde öldü, aynı araçtaki polis memuru Mustafa Çığlık ise yaralandı. 
     Otomobil sürücüsünün gözaltına alındığı, kazayla ilgili soruşturmanın sürdürüldüğü bildirildi. 
     Bu arada, Mersin İl Emniyet Müdürlüğü'nden yapılan yazılı açıklamada, görevi başında şehit olan polis memuru Hüseyin Kayabaş'ın cenazesinin, Silifke İlçe Emniyet Müdürlüğü'ndeki törenin ardından, toprağa verilmek üzere memleketi Malatya'ya gönderileceği bildirildi. 
     
</TEXT>
</DOC>
