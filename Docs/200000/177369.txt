<DOC>
<DOCNO> 177369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/tv/ekran.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni çağın yıldızları 
</HEADLINE>
<TEXT>

   Bu akşam Oasis ve Christina Aquilera'dan konserler var. Son halleri ile değil tabii ki 
      Müzik Analiz Sina Koloğlu 

   
   Ablalarını geçti bile 
   Dream TV yeni dönemin yeni yıldızlarından biri olan Christina Aquilera'nın konserini yayınlıyor. Mariah Carey ya da Whitney Huston'a benzetilse de, Barbara Streisand'a hayran da olsa O, şimdiden kendi sesini bulmuş bir şarkıcı. "Teenager" hayranlığında kalmaya niyeti yok. Bu gece son albümü "Stripped"den önce çıktığı turnede kaydedilmiş bir konserini izleyeceğiz. Brian McKnight ve rapçı Lil Bow Wow da Aquilera ile birlikte söylüyor. Konser, verilen bilgilere göre ilk albümünden ve Noel için özel olarak seslendirdiği parçalardan oluşuyor. 
   DREAM TV 22.00 
   
   Ne rock ama 
   Cüneyt Özdemir ve Soner Yalçın'ın programı "beşN birK" önümüzdeki ayın flaş tartışma konusunu şimdiden gündeme getiriyor Barışarock Festivali, Rock'n Coke'a karşı... 
   Aslında bu işi başlatan "Rock" sözcüğü ile "coke" sözcüğü arasındaki "ses uyumuna" aldanıp da bir nevi abukluk yapanlar oldu galiba. Mesela adı "Coke Music Festival" olsaydı böyle bir tantana da çıkmayacaktı. Eh, iyi de oldu ne diyelim beşN birK 
   CNN TÜRK 22.00 
   
   2005'te geliyorlar 
   "Biz bu işten sıkıldık" diyerek uzun bir süre müziğe ara verdiler. Oasis'ten bahsediyorum. Vatandaşlar, dünyayı gezmişler, turnelere çıkmışlar ve sonra, "bu zevkten çok bir iş halini aldı" saptamasını yapıp "bir süre bırakalım" demişler. 2004'ün başında yeni albüm çalışmasına başlayacaklar ve 2005'te yine karşımızda olacaklar. CNBC-E'cilere tavsiyem eski konserleri temcit pilavı gibi tekrar tekrar yayınlamasınlar. Bu işin öncüsü olmuşlardı, onlardan yeni konserler bekliyoruz... 
   CNBC - E 01.00 
   
   
   Bir taşla iki kuş    Cem Davran ve Neslihan Yeldan'lı "Yuvam Yıkılmasın"ın bu bölümünde Aşkın Nur Yengi de rol alıyor. Demir, Antalya'daki toplantıda bir taşla iki kuş vuracaktır. Hem işini yapacak, hem de balayını aradan çıkaracaktır. Planı, bir telefonla bozulur. 
   KANAL D 22.00 
   
   
   Kim bu Afacan    Mehmet Ali Erbil'in gençlik iksiri içtikten sonra zaman zaman "küçülen" Tarcan'ı oynadığı "Büyümüş de Küçülmüş", pazartesi günkü bölümüyle yeniden ekranda. Aniden ortaya çıkan "Afacan" herkesi meraklandırıyor. 
   KANAL D 20.30 
   
   

   KISA... KISA...    Spor Hattı Rüştü'lü Barcelona ile Güney Amerika Şampiyonu Boca Juniors karşılaşması canlı yayınlanıyor ATV 22.45 . Basketbol Efes Cup'ta ise iki naklen maç yayını var İtalya-Yeni Zelanda NTV 18.30 ve Rusya- Litvanya NTV 21.00 . 
   İnsan Sarrafı Pakize Suda ve Mehmet Auf'un sundukları programda Bahar Gülcü, Birol Yıldırım, Ümit İsmailoğlu, Kerem Serbest ve Sevcan Hascan yarışıyor. KANAL D 23.15 
   Pınar Türenç'le Güncel İşadamı İhsan Kalkavan, Ağrı Dağı tırmanışı ile ilgili görüşlerini anlatacak. TV8 14.30 
   Show Gecesi Emel Müftüoğlu programında, Davut Güloğlu ile Demet Akbağ'ı ağırlıyor. TRT 1 21.40 
   
   
</TEXT>
</DOC>
