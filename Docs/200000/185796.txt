<DOC>
<DOCNO> 185796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko33.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Osman Altuğ Türkiye ekonomisi resmen striptiz yapıyor 
</HEADLINE>
<TEXT>

     Marmara Üniversitesi İktisadi ve İdari Bilimler Fakültesi Muhasebe-Finansman Anabilim Dalı Başkanı Prof. Dr. Osman Altuğ, ''Türkiye ekonomisi resmen striptiz yapıyor'' dedi. 
     Prof. Dr. Altuğ, Bursa Aktif Genç İşadamları Derneğinin BUGİAD , ''Türkiye Ekonomisi'' konulu toplantısında, Türkiye'de ekonomik göstergelerin ''açık'' olduğunu belirterek, ''Memlekette bankaların pozisyonu açık, özel sektörün pozisyonu açık, kamunun pozisyonu açık, dış ticaret dengemiz açık, bütçemiz zaten açık. Kapalı olan bir yerimiz yok. Türkiye ekonomisi resmen striptiz yapıyor'' dedi. 
     Prof. Dr. Altuğ, Türkiye'de her şeyin ''naylon'' ve ''sanal'' olduğunu öne sürerek, özel sektörün ve kamunun doğru düzgün bir envanteri bulunmadığını, bu yüzden her şeyin kayıt dışı ve kontrolsüz olduğunu savundu. Müteşebbisin önünün açılması gerektiğini vurgulayan Prof. Dr. Altuğ, şöyle konuştu 
     ''Serbest piyasa ekonomisinin iki ayağı vardır. Birincisi serbest bırakacaksın, ikincisi kontrol edeceksin. Bizde her şey serbest, fakat hiçbir şekilde kontrol yok. Tedbir alınmaz, Türkiye'yi kara para ve mafya yönetmeye devam ederse, Türkiye borçlarını ödeyemez. 
     Enflasyon ve döviz kurları sanal olarak düşüp yükseliyor. Bunların hepsi sanal göstergeler. Hükümet faizi cazip hale getirdi, dolar cazibesini kaybetti. Amaç, açık pozisyondaki bankacılık sistemini destekleyerek, Türk lirası cinsinden borçlarıyla dolar cinsinden borçlarını dengelemek. İşin ilginci ortada dolar falan da yok.'' İşadamlarının soruları üzerine, doların halen çok riskli olduğunu ifade eden Prof. Dr. Osman Altuğ, işadamlarına, yatırım ve borçlanmalarında her şeye rağmen Türk lirasını kullanmalarını önerdi. 

     
</TEXT>
</DOC>
