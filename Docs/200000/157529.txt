<DOC>
<DOCNO> 157529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur24.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz semaları uçurtmalarla renklendi... 
</HEADLINE>
<TEXT>

     Üsküdar Belediyesi'nin düzenlediği ''6. Ödüllü Uçurtma Yarışması'' sırasında İstanbul Boğazı, semalarında uçan yüzlerce uçurtmayla renkli görüntülere sahne oldu. 
     Atatürk'ü Anma, Gençlik ve Spor Bayramı nedeniyle Şemsipaşa Meydanı'nda gerçekleştirilen yarışmaya katılanlar, uçurtma uçurmanın zevkini yaşarken, bir taraftan da hediyeler için mücadele ettiler. 
     Anaokulları ve ilköğretim okullarından öğrencilerin, müzik, dans, folklor ve mehter gösterileri sunduğu etkinlikte, büyükler de çocuklarıyla birlikte uçurtmaları gökyüzüne bıraktılar. 
     Rüzgarın elverişli olması nedeniyle yüzlerce uçurtma Boğaziçi semalarında güzel görüntüler oluştururken, birçok uçurtma da Boğaz'ın serin sularına düştü. 
     Uçurtmacılar Derneği'nin gösteri de yaptığı yarışmada, yerel Kürsü gazetesinin sahibi Atilla Yöntem'in ''şehit gazeteciler'' anısına yaptığı 3.33 metre yüksekliğindeki uçurtması ilgi çekti. Ancak kuvvetli rüzgar nedeniyle bu uçurtma uçurulamadı. 
     Üsküdar Belediyesi'nin ücretsiz olarak 2 bin 500 uçurtma dağıttığı yarışmada, ''En Yüksek Uçurtma'' dalında Gizem Arat, ''En Güzel Uçurtma'' dalında ''Türk Bayrağı'' resimli uçurtmasıyla Mustafa Çamur, ''En İlginç Uçurtma'' dalında da ''yunus balığı'' şeklindeki uçurtmasıyla Urcan Atalay birinci oldu. 
     Yarışmanın birincilerine Üsküdar Kaymakamı Saim Saffet Karahisarlı, Belediye Başkanı Yılmaz Bayat ve Uçurtmacılar Derneği Başkanı Mehmet Naci Aköz tarafından bisiklet hediye edilirken, ikinci ve üçüncülere de 100'er milyon liralık hediye paketleri verildi. 
     
</TEXT>
</DOC>
