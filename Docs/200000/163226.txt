<DOC>
<DOCNO> 163226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/ekonomi/eko02.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir dışına çıkmamız istenirse gideriz 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     57'nci hükümet döneminde gündeme getirilen ancak tepkiler üzerine rafa kaldırılan, 'hipermarketlerle ilgili yasa tasarısı' yeniden gündeme gelirken, yasanın mevcut haliyle yürürlüğe girmesi durumunda real'in Türkiye'de yeni bir yatırım yapmayacağını söyleyen real Hipermarketler Genel Müdürü Ulf Groth, "Marketlerin şehir dışına taşınması gündeme gelirse mevcut hipermarketlerin şehir içinde kalması bile bizim için avantaj sağlamayacaktır. Ekonomik açıdan taşınabilirliğini kaybedecektir. Sonra da varolanları kapatıp öyle gideriz" dedi. 
     
'Turizm örnek olsun'      65 milyonluk genç nüfusuyla Türkiye'nin büyük bir potansiyel taşıdığını söyleyen Groth şöyle devam etti 
     "Bir çok yabancı yatırımcının Türkiye'ye gelmek için araştırma yaptığını biliyorum. Ama şartların biraz daha düzgün hale gelmesi gerekiyor. 'Bu nedenle benim önerim şu an için yasa tasarısı bir süre sonra açılmak üzere çekmeceye konsun' Başka bir açıdan bakılacak olursa turizm sektöründe de, küçük otelleri korumak için büyük otellerin şehir dışına taşınmasını içeren bir yasa olması gerekiyor. Oysa turizm sektörü, küçükle büyüğün bir arada yaşayabileceğini ve karma bir yapı içinde çok güzel var olabileceğini gösteriyor. Bu da örnek olmalı. 
     
Hipermarketlerle ilgili yasa tasarısı mevcut haliyle yürürlüğe girerse perakende sektörü bundan ne yönde etkilenir 
     Bu yasa uygulamaya konulursa ve hipermarketler şehir dışına çıkarılırsa öncelikle tüketicinin bundan zarar göreceğini düşünüyoruz. Türk tüketicisi hipermarketlere otomobille gitmek durumunda kalacak. O zaman otomobili olmayan tüketiciler için alternatif alışveriş ortadan kalkmış olacak. 
     Ayrıca rekabet ortadan kalkacağı için bakkallar kalite standartını yakalama konusunda ilerleme göstermeyecektir. Eğer bütün hipermarketler şehir dışına çıkacak olursa içeride de rekabet kalmayacaktır. Bakkallar da istedikleri ürünü, istedikleri fiyata satabilirler. Kaliteyi dikkate almayacaklardır. 
     
Peki sizin yasayla ilgili önerileriniz neler 
     Biz böyle bir yasaya karşı değiliz. Yalnızca Türkiye için daha erken olduğunu düşünüyoruz. Öncelikle böyle bir yasanın çıkarılabilmesi ve başarılabilmesi için Türkiye'nin gelişmiş bir organize parekende yapısına sahip olması lazım. Ancak bu şekilde başarılı olur. Ayrıca 'şehir dışı' kavramı konusu da karışık. İstanbul'un merkezi, dışı neresi belli değil. Ankara ve İzmir'de de durum böyle. 
     
Peki yasa yürürlüğe girdiğinde real'in tavrı ne olacak 
     Ekonomik açıdan bakıldığında, şehir dışına çıkacak olursak bu da yeni yatırım yapmayacağımız anlamına geliyor. Çünkü taşınabilir olmayacak. Varolanların şehir içinde kalması bile bizim için avantaj sağlamayacak. Ekonomik açıdan taşınabilirliğini kaybedecek. Ondan sonra var olanları da kapatıp öyle gideriz. 
     Almanya'daki yönetimimiz böyle düşünüyor. Zaten ülke yönetimi olarak biz de bu ülkeden çekilmeyi öneririz. Çünkü uzun vadede düşünüldüğünde bize bir getirisi olmayacak. Ben böyle bir durumda diğer yatırımcıların da geri çekileceğini düşünüyorum. Bu nedenle tarafların görüşleri alınmalı.. 
     
Bu konuda ne gibi çalışmalar yapılıyor 
     Şu ana kadar henüz net bir açıklama yok bu konuda. Ancak AMPD, TÜSİAD, YASED gibi derneklerin hepsinin bir araya gelerek öneriler paketi hazırladığını biliyorum. Umarım bu ay sonuna kadar bitmiş olur. Çünkü faaliyetlerimizi dondurduk. Ne olacağını bilemediğimiz için beklemede kalmayı tercih ediyoruz. Bu ay sonuna kadar bakanlığa bir rapor gönderileceğini umut ediyorum. 
     

</TEXT>
</DOC>
