<DOC>
<DOCNO> 191085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/astro/index.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ISAR 2003 Konferansı ve Türkiye 
</HEADLINE>
<TEXT>

   
   Astroloji de tıpkı müzik, edebiyat ve felsefe gibi insan kültürünün ayrılmaz bir parçası. Bu mozaik içinde kendimize daha güçlü bir yer edinmeliyiz 
   
   8-13 Ekim tarihleri arasında, Los Angeles'ta yapılan Uluslararası Astroloji Konferansı'nda ülkemizi konuşmacı olarak temsil ettim. Böylesine büyük bir toplantıya ülkemiz ilk defa katılıyor. Açıkçası heyecanım çok büyüktü ve açılış gecesi Mevlana'dan okuduğum şiirin derin bir sessizlikle dinlenmesinden sonra gelen güçlü alkışları hiçbir zaman unutamayacağım. Şiir öylesine ilgi gördü ki daha sonra konferansın bülteni de yayımlandı. 
   Uluslararası konferanslar dünyada astrologlar için bir buluşma noktası görevi görüyor. Böylesine renkli organizasyonlarda Arjantin'den Avustralya'ya kadar sizinle çok yakın şeyler paylaşan arkadaşları yanınızda görüyorsunuz. Astroloji gibi evrensel bir konunun geniş çaplı paylaşımı arkadaşlık duygusunu, barışı ve beraberinde anlayışı da getiriyor. 
   
   Sunumlarım ilgiyle karşılandı 
   Konferans boyunca değişik kereler konuşma fırsatı buldum. İki ana konuşmamdan ilki Ortadoğu'da savaş ve barış döngüleri üzerineydi. Bu konuşmanın kısa bir özetini size önceki haftalarda sunmuştum. Benzer bir konuyu konferansın dünya astrolojisi panelinde de gündeme getirdim. Bu paneli, İtalya, ABD, Fransa ve İngiltere'den gelen katılımcılarla sekiz kişi beraber yürüttük. İkinci bir sunumum ise astrolojinin günümüzde oldukça gözardı edilen ama son derece ilginç bir konusu, Arap noktaları üzerineydi. Bu konu hakkında size önümüzdeki haftalarda açıklayıcı bilgiler vereceğim. Kökeni Grek astrolojisine kadar giden bu teknikten günümüze kala kala şans noktası kalmış. Zamanında Arapların daha da geliştirdikleri 
   bu teknik ile, bir astrolojik haritayı daha derinlemesine inceleme ve yorumlama imkanı bulabiliyoruz. Her iki ana konuşmam da benim de beklediğimden fazla ilgi ile karşılandı. Diğer konuşmacıların da sunumuma gelerek dinlemeleri onur verici oldu. 
   Bu konferansta dikkat çeken sunumlar arasında üç ülke olarak Türkiye, Danimarka ve Avustralya ayrıca bir radyo programına davet edildik. Seattle ve çevresine yayın yapılan bu programı www.stariq.com adresinde dinleyebilirsiniz. 
   
   Uluslararası düzeyde astroloji 
   ISAR 2003 Konferansı'nda ABD dışında toplam 28 ülke temsil edildi. Sunumlar astrolojinin çok değişik alanlarında yapıldı. Uranüs'ün Balık burcuna geçişini konu alan konuşmalar özellikle ağırlıktaydı. Bildiğiniz gibi Uranüs kolektif gezegenlerin ilk sırasında yer alıyor ve her burçta 7 yıl kalıyor. 2003-2010 yılları arasında Balık burcunda kalacak olan Uranüs, metafizik konuları bilimle daha fazla yaklaştıracak yeni sentezler ortaya koyacak. Bu bakımdan değişik sunumlarda Uranüs-Balık kombinasyonunun dünyaya getirdiği sosyal, ekonomik ve politik yansımalar gündeme geldi. 
   Kuşkusuz böyle geniş bir çaplı toplantıda ülkemizin sesini duyurabilmem beni son derece mutlu etti. Pek çok astrolog ülkemizin tarihi zenginliği ve kültürel birikimi nedeniyle böyle renkli toplantıların Türkiye'de yapılması gerektiğini söylüyor ve gelmeye hazırlar. Özellikle Astroloji Birliği Derneği Astrobil olarak böyle bir girişime ön ayak olmayı arzu ediyoruz. Uygun maddi koşullar ve yardımlar ortaya çıktığı anda bu güzel projeye hazırlık yapmalıyız. Astroloji de tıpkı müzik, edebiyat ve felsefe gibi insan kültürünün ayrılmaz bir parçası. Bu mozaik içinde kendimize daha güçlü bir yer edinmeliyiz. 
   
   
</TEXT>
</DOC>
