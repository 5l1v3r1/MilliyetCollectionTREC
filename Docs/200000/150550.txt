<DOC>
<DOCNO> 150550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur24.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da rant ve intikam cinayeti... 
</HEADLINE>
<TEXT>

     Adana'da, iki grup arasında, rant paylaşımı nedeniyle başlayan ve intikama dönüşerek birkaç yıldır süren, 4 kişinin ölümüyle sonuçlanan olayların devamında, bugün bir kişi otobüs durağındaki silahlı saldırıda öldürüldü. 
     Emniyet Müdürlüğü yetkililerinden alınan bilgiye göre, Güzelyalı Mahallesi 109. Sokak'ta, Kerim H. 22 yolcu olarak bulunduğu halk otobüsü durduğu sırada durakta bekleyen Ahmet Binici'ye 36 , tabancayla 6 el ateş etti. Ahmet Binici, olay yerinde öldü. 
     Yaya olarak kaçmaya başlayan Kerim H. kısa süreli takip sonucu Barış Manço Bulvarı'nda suç aleti tabancayla yakalandı. Sanığın üzerinden Oğuz Erdoğan adına düzenlenmiş sahte kimlik çıktı. 
     Fatih Polis Karakolu'nda gözaltına alınan Kerim H'nin ifadesinde, Ahmet Binici'nin daha önce karşılaştıklarında kendisine Senin kalemini kırdık dediğini öne sürerek, şunları söylediği bildirildi 
     ''Ben hırsızım. Hırsızlık yapmak için evden çıkıp otobüse bindim. Tesadüfen Ahmet Binici de otobüse binmek isteyince, korktum. Zaten daha önce beni tehdit etmişti. Ölmemek için öldürdüm.'' Emniyet yetkilileri, sanığın ''Çohaç'', ölenin ise ''Karagiydiren'' olarak adlandırılan gruba mensup bulunduklarının belirlendiğini, iki grup arasında yaklaşık bir yıl önce başlayan rant kavgasının, daha önce 4 kişinin öldürüldüğü, 22 kişinin yaralandığı olaylarla intikama dönüştüğünü bildirdiler. 
     Yetkililer, söz konusu olaylarla ilgili bugüne kadar 40'a yakın kişinin gözaltına alındığını, olaylarda kullanılan 38 tabancanın da ele geçirildiği belirttiler. 
     Yetkililer, ölen Ahmet Binici'nin çeşitli suçlardan, sanık Kerim H'nin ise yankesicilik ve hırsızlık suçlarından sabıkalarının bulunduğunu kaydettiler. 
     Soruşturmanın sürdürüldüğü, sanık Kerim H'nin sorgulamasının tamamlanmasının ardından adli kurumlara sevk edileceği bildirildi. 
     





</TEXT>
</DOC>
