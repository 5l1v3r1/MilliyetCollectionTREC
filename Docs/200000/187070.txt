<DOC>
<DOCNO> 187070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo17.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş uyardı Collina bizi havaya sokmasın.. 
</HEADLINE>
<TEXT>

     Milli Takımlar Teknik Direktörü Şenol Güneş, İngiltere maçına İtalyan hakem Pierre Luigi Collina'nın atanmasıyla ilgili olarak da şunları söyledi 
     ''Bir taraftar gözüyle baktığınız zaman bugün gazetelerde sanki Collina bize maç verdi gibi düşünülüyor. Tam tersine Collina, Almanya maçında hata yaptı. Adamın sempatik bir yapısı var. Dolayısıyla Dünya'da ve Türkiye'de çok seviliyor. Bu bize kesinlikle bir rahatlık yaratmaz. Biz maçı hakemle kazanmayacağız.'' Şenol Güneş, İngiltere maçına çıkacak 18 kişilik kadroyu henüz belirlemediğini de belirterek, İngiltere'nin 24 kişilik kadrosunu da dün akşam öğrendiklerini söyledi. 
     Türk Milli Takımı için önemli olanın İngiltere maçından istenilen neticeyi almak olduğuna dikkat çeken Güneş, ''Maçtaki 18 veya 11 fark etmez. Bizim için önemli olan sahaya çıkıp iyi bir futbol sergilemek. Herkesin oynamak istediği bir yerde 11'i açıkladığımızda anlayışla karşılanması lazım. Sahaya çıkanın gerekeni en iyi şekilde yapması lazım. Kadroya giremeyenlerin etkilenmesi normal, ama alınması doğru değildir'' şeklinde konuştu. 
     Güneş ayrıca, aday kadroda ciddi bir sakatlığı olan hiçbir futbolcunun bulunmadığını da sözlerine ekledi. 
     
     SABAH İDMANI İPTAL EDİLDİ... 

     Milli Takımlar Teknik Direktörü Şenol Güneş, İngiltere maçına hazırlanan A Milli Futbol Takımı'nın bu sabahki çalışmasını iptal ederken, isteyen futbolcular serbest antrenman yaptılar. 
     BJK Ümraniye Nevzat Demir Tesisleri'nde kampta bulunan kafilede bu sabah bazı futbolcular salonda ve sahada kendi isteklerine göre hafif tempoda çalışma yaparlarken, takımın büyük bir çoğunluğu dinlenmeyi tercih etti. 
     Bu arada Şenol Güneş de, sahada uzun bir süre yürüyüş yapıp hafif tempoda koştu. 
     A Milli Futbol takımı, İngiltere maçı hazırlıklarını, bu akşam yapacağı antrenmanla sürdürecek. 
     
     BAZI OYUNCULAR YORGUNDU 

     Basın mensuplarıyla bir sohbet toplantısı yapan Şenol Güneş, bazı oyuncuların yorgun olması nedeniyle istirahat ettirme ihtiyacı duyduğunu ifade ederek, ''Yorgunluğu olan ve kampa geç katılan oyuncular var. Bu nedenle sabah çalışmasında futbolcuları serbest bıraktık. Büyük bir çoğunluğu da dinlendi'' diye konuştu. 
     
     MOTİVASYON ÇALIŞMALARI 

     A Milli Futbol Takımı'nda futbolcuların İngiltere maçına en iyi şekilde motive olmaları için çalışmalar sürüyor. 
     Teknik heyet, bu amaçla kamp yapılan BJK Ümraniye Nevzat Demir Tesisleri'nde yemek salonu ve yatakhanelerin girişine motive edici sözlerin yazılı olduğu, milli futbolcuların geçmiş maçlardaki sevinç fotoğraflarının yer aldığı panolar astırdı. 
     Bu motivasyon yazılarında, ''Yeni zaferlere hep birlikte'', ''Daha önce başardık, yine başaracağız'', ''Portekiz'e sadece bir adım kaldı'', ''Herşeyi başardınız, bunu da başarırsınız'' şeklinde ifadeler yer aldı. 
     Diğer yandan, tesislere gelen İngiliz gazeteciler, A Milli Futbol Takımı Menajeri Can Çobanoğlu'yla ropörtaj yaparak belli konularda görüşünü aldılar. 
     İngiliz gazeteciler Çobanoğlu'na, İngiltere Milli Takımı'nda uyuşturucu testi için numune vermek istemeyerek probleme neden olduğunu ifade ettikleri Rio Ferdinand ile sakatlıkları bulunan Owen ve Beckham'la ilgili görüşlerini sordular. 
     Daha sonra ropörtajı ile ilgili Türk basın mensuplarına bilgi veren Çobanoğlu, ''Bizim sadece saha içinde olacakları düşündüğümüzü, saha dışında olanların bizim problemimiz olmadığını ve bunu kendi hocalarının düşünmesi gerektiğini söyledim'' dedi. 
     
</TEXT>
</DOC>
