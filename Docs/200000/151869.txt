<DOC>
<DOCNO> 151869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo01.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde İtalyanlar yarı finalist 
</HEADLINE>
<TEXT>

     Futbolda Avrupa Şampiyonlar Ligi'nde çeyrek final rövanş maçlarından 2'si bu gece yapıldı ve yarı finalist 4 takımdan 2'si belli oldu. 
     Bu geceki karşılaşmalardan sonra İtalya'nın İnter ve Juventus takımları, rakiplerini eleyerek yarı finale yükseldi. 
     Barcelona ile Juventus arasında İspanya'da oynanan maçta yarı finalist uzatma dakikalarında belli oldu. Maçın büyük bölümünde baskılı oynayan ve Juventus defansı ve kaleci Buffon'a zor anlar yaşatan Katalan temsilcisi girdiği pozisyonları değerlendiremedi. 2. yarıda Luis Enrique'nin ayağından inanılmaz bir gol kaçıran Barcelona bir dakika sonra Nedved'in muhteşem golü ile sarsıldı. Xavi ile maçı uzatmaya götüren İspanyol ekip Edgar Davids'in kırmızı kart görmesinden sonra 10 kişi oynayan Juventus kalesini ablukaya aldı. Uzatma dakikaları Juventus'un ceza sahasında geçti ancak beklenen gol gelmedi. Herkes maçın penaltılara kalmasını beklerken oyuna sonradan giren Zalayeta 118. dakikada ortaya çıktı ve Juventus'u yarı finale taşıdı. 
     Gecenin bir diğer maçında ise İnter, Valencia'yı kalecisi Toldo'nun inanılmaz kurtarışları ile geçebildi. 
     Maçın hemen başında Vieri'nin golü ile 1-0 öne geçen İtalyan takımı, Valencia'nın etkili oyunu ve presi yüzünden yarı sahasından çıkmakta zorlandı. İspanyol ekibi maçı İnter ceza sahasının içine yıkmayı başardı. Ancak karşısında her geçen gün biraz daha devleşen Toldo'yu buldu. Tolda sayısız gol pozisyonuna geçit vermedi ve İnter iki gol yemesine karşın ilk maçı 1-0 kazandığı için tur atlayan taraf oldu. 
     Yarı finalist diğer 2 takım, yarın yapılacak maçlardan sonra belirlenecek. 
     Karşılaşmalarda alınan sonuçlar şöyle 
     Valencia CF İspanya -FC İnter İtalya 2-1. İlk maç 0-1 . Tur atlayan takım FC İnter. 
     FC Juventus İtalya -FC Barcelona İspanya 2-1. İlk maç 1-1 Tur atlayan takım Juventus. 
     





</TEXT>
</DOC>
