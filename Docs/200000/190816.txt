<DOC>
<DOCNO> 190816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur13.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kurultayında divan başkanlığına Emre İleri seçildi 
</HEADLINE>
<TEXT>

     CHP 30. Olağan Büyük Kurultayı Divan Başkanlığı'na, il başkanlarının ortak önerisiyle PM üyesi Abdullah Emre İleri seçildi. 
     CHP Genel Başkanı Deniz Baykal, 30. Olağan Büyük Kurultay'ın yapıldığı Atatürk Spor Salonu'na geldi. 
     İl başkanlarıyla yaptığı toplantının sona ermesinin ardından kurultay salonuna hareket eden Baykal, Genel Sekreter Önder Sav ve Genel Başkan Yardımcısı Eşref Erdem ile beraber saat 11.20'de Atatürk Spor Salonu'na geldi. Baykal, dış kapı girişinde partililerin sevgi gösterileri ve tezahüratları ile karşılandı. 
     Baykal, kurultay salonunda da partililerin coşkulu sevgi gösterileri ve sloganlarıyla karşılandı. Partililer bu sırada alkışlar eşliğinde ''Başbakan Baykal'' sloganları attı. Genel Sekreter Yardımcısı Mehmet Sevigen, Baykal'ın salona girişi sırasında anons yaptı. 
     Partilileri selamlayan Baykal, platformun önünde kendisine ayrılan bölüme oturdu. 
     Bu arada, kurultayda genel başkanlığa aday olacağını açıklayan PM üyesi Erol Tuncer de Baykal'dan 5 dakika kadar önce kurultay salonuna geldi. Tuncer'in beraberinde, PM üyeleri Adnan Keskin ve Aykut Oray'ın bulunduğu görüldü. 
     Genel Başkanlığa aday olacağını açıklayanlardan Bedri Baykam da saat 11.36'da kurultay salonuna geldi. 
     
     AÇILIŞ KONUŞMASI 

     Salona girişinden sonra açılış konuşmasını yapmak üzere kürsüye çıkan Baykal, toplantının hayırlı olması temennisinde bulundu. 
     Kurultayın çalışmalarına başlaması için öncelikle Divan Başkanı'nın seçilmesi gerektiğini belirten Baykal, 81 il başkanı tarafından PM üyesi Abdullah Emre İleri'nin 30. Olağan Kurultay Başkanlığı'na önerildiği teklifi okudu. 
     Başka önerge olup olmadığını soran Baykal, başka teklif olmadığını belirterek, il başkanlarının önerisini oya sundu. 
     Abdullah Emre İleri, oybirliğiyle Kurultay Divan Başkanlığı'na seçildi. 
     Emre'nin yerini almasının ardından, divan başkan yardımcılıklarına Kütahya İl Başkanı Ruksen Kundalı ile Kars İl Başkanı Emin Alp getirildi. 
     Divanın oluşturulmasıyla, CHP 30. Olağan Büyük Kurultayı çalışmalarına başladı. 
     
     BAYKAL'IN KONUŞMASI 

     CHP Genel Başkanı Deniz Baykal, partisinin tarihin içinden çıkan, tarihi yazan ve tarihi yapan bir siyasal parti olduğunu belirterek, ''CHP, iktidarı kapmak için değil, devleti kurmak, toplumu çağdaşlaştırmak için kurulmuştur'' dedi. 
     Baykal, Ankara Atatürk Spor Salonu'nda toplanan CHP 30. Olağan Büyük Kurultayı'na hitap etti. 
     Partililerin ''Başbakan Baykal'' sloganları ve alkışları eşliğinde kürsüye çıkan Deniz Baykal, CHP'nin, ''alışılan, bilinen, bir dilekçe ile oluşturulan bir siyasi parti olmadığını'' söyledi. 
     ''CHP, tarihin içinden çıkan, tarihi yazan, tarihi yapan bir partidir'' diyen CHP Genel Başkanı Baykal, partisinin, Türkiye tarihinin ayrılmaz bir parçası olduğunu kaydetti. 
     Geride kalan 80 yılın bir kenarda sükunetle beklenen bir dönem olmadığını anlatan Deniz Baykal, ''CHP, iktidarı kapmak için değil, devleti kurmak, toplumu çağdaşlaştırmak için kurulmuş bir siyasi partidir'' dedi. 
     CHP'nin görevinin iktidarda ve muhalefette devam ettiğini belirten Baykal, ''CHP, ilkelerin partisidir, iddiaların partisidir. Kendisi için değil, toplum için, halk için bir iddianın partisidir. Böyle bir misyonu taşıyan bir siyasi partiyiz. CHP, 80 yıldır ülkenin önünü aydınlatmaya devam ediyor'' diye konuştu. 
     Geride kalan 80 yılda çok partinin gelip geçtiğini belirten CHP Genel Başkanı Baykal, sözlerini şöyle sürdürdü 
     ''Onların hepsi geldi, göçtü. Ama CHP 80 yıldır dimdik ayakta. Niçin bu böyle Darbelere rağmen, kesintilere rağmen, her türlü çalkantıya rağmen niçin ayakta Türkiye, nereden nereye geldi Tek partiden çok parti dönemine geçtik. Türkiye'nin politikaları değişti ama CHP tüm değişiklikleri yönlendiriyor. Tüm bu değişikliklerden güç alıyor, bu değişikliklerin çoğu kere önünü açıyor ve Türkiye'nin temel siyasi partisi olmaya devam ediyor. Bu bir mucizedir. Bu karmakarışık coğrafyada CHP'nin dimdik ayakta olması bir mucizedir.'' 
     
</TEXT>
</DOC>
