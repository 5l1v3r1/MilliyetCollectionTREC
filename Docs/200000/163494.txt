<DOC>
<DOCNO> 163494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko36.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartında taksit nakit ödemeyi düşürdü... 
</HEADLINE>
<TEXT>

     Taksit avantajı kart tercihinde önemini artırırken, nakit harcamada düşüş gözlendiği bildirildi. 
     MasterCard Türkiye, 6 ayda bir gerçekleştirdiği MasterIndex araştırmasının Mayıs ayı sonuçlarını açıkladı. 
     Türkiye'nin 7 bölgesinde yetişkin kadın-erkek nüfusu temsil eden 1.200 kişiyle yapılan çalışmaya göre, Kasım 2002 bulguları ile Mayıs 2003 bulguları karşılaştırıldığında, Türk Lirası'na endeksli banka faizini tercih edenlerin oranı Kasım 2002'ye göre yüzde 12 oranında arttı. 
     Kredi kartlarını tercih etme nedeninde en yüksek oran yüzde 58 ile ''alışverişleri taksitle ödeme imkanı'' olduğu sonucu çıkarken, ağırlıklı olarak 39 milyon lira üzerindeki alışverişlerde kredi kartı kullanıldığı belirlendi. 
     Diğer MasterIndex sonuçları ile kıyaslandığında nakit kullanma tercihinin her geçen gün azaldığı görülüyor. Her zaman nakit öderim tercihi Kasım 2002'de yüzde 33 iken Mayıs 2003'te yüzde 17'ye geriledi. 
     ''Önümüzdeki 3 ay gelirinizin yüzde 10'u kadar elinize ek bir para geçse nasıl değerlendirirsiniz, hangi ertelediğiniz ya da çok arzu ettiğiniz halde yapamadığınız aktiviteyi gerçekleştirirsiniz '' sorusuna alınan yanıtlar, gelir yüzde 10 arttığında piyasanın hemen canlanacağını ortaya koyuyor. 
     Yüzde 26'sı ilk iş olarak borç ödemeyi öne çıkarırken, yüzde 21'i tatile çıkmayı, yüzde 20'si giyim alışverişi yapmayı yeğliyor. 
     Kullanılan tasarruf araçları kadın ve erkek ayrımına göre irdelendiğinde ise yine farklı sonuçlar dikkat çekiyor. Kadınlar yatırımda erkeklere göre daha tutucu tavırlar gösterirken, getirisi önceden belli alanlara yatırım yapmayı tercih ediyorlar. 
     Kadınlar yatırım fonu ve hisse senedi gibi tasarruf araçlarına erkekler kadar önem vermiyor, dağılımda repo kadınlar için bu iki seçeneğe göre daha çok tercih edilen tasarruf aracı. 
     Kadınlar yine erkeklerden daha fazla oranda döviz alıp elde tutmayı tercih ediyor. 
     Görüşülen kişilerin yüzde 60'ı kredi kartı kullanımında kredilendirme yapmadığını belirtirken, yüzde 25'i de ara sıra kredilendirdiğini bildirdi. 
     
     EKONOMİDE POZİTİF BEKLENTİ TERSİNE DÖNDÜ 
     Görüşülen kişilere Türkiye'nin şu andaki ekonomik durumunu nasıl değerlendirdikleri sorulduğunda yüzde 35'i daha iyiye gideceğini, yüzde 38'i daha kötüye gideceğini düşündüğünü belirtti. 
     Kadın ve erkek ayrımında ise kadınların daha kötümser oldukları gözleniyor. Daha iyiye gideceğinin düşünlerin oranı kadınlarda yüzde 32, erkeklerde yüzde 38. Daha kötüye gidecek diyen kadınların oranı yüzde 39 iken erkeklerde bu oran yüzde 36. 
     Kasım 2002 bulguları ile Mayıs 2003 bulguları karşılaştırıldığında Türkiye'nin ekonomik durumunun daha kötüye gideceğini düşünenlerin oranının yüzde 13'den yüzde 38'e çıktığı, buna karşılık daha iyiye gideceğini düşünenlerin oranının ise yüzde 58'den yüzde 35'e düştüğü bildirildi. 
     Araştırma bulgularına göre, ekonominin gidişatıyla ilgili Kasım 2002 bulgularında hakim olan pozitif havanın Mayıs ayında tersine döndüğü kaydedildi. 
     
</TEXT>
</DOC>
