<DOC>
<DOCNO> 150554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur28.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy Vergi Dairesi çalışanlarından eylem... 
</HEADLINE>
<TEXT>

     Kadıköy Vergi Dairesi çalışanlarından oluşan bir grup, yemek, servis, nema ve sosyal hakları verilmediği gerekçesiyle eylem yaptı. 
     Halitağa Caddesi'ndeki işyeri önünde toplanan grup adına basın açıklaması yapan Büro Emekçileri Sendikası BES İstanbul 3 No'lu Şube Başkanı Nafi Maraş, kamunun en farklı ve sorunlu alanında çalıştıklarını belirterek, işkolunda yaşanan sorunların artarak devam ettiğini savundu. 
     Bir yıl içinde tasfiye edileceği açıklanan zorunlu tasarruf hesabının ödemelerinin 5 yıla yayıldığını kaydeden Maraş, ''Servis ve yemek haklarımız aylarca elimizden alınmıştır. Aldığımız ilaçlarda yüzde 20 katılım payı ödemesi yetmiyor gibi muadil ilaç uygulaması başlatılmış, pahalı ilaçların farkları çalışanlardan tahsil edilmeye başlanmıştır'' dedi. 
     Açıklamanın ardından grup, ''Yemek ve servis haklarımız gasp edilemez'', ''Savaşa değil, emekçiye bütçe'' şeklinde slogan attıktan sonra olaysız dağıldı. 
     





</TEXT>
</DOC>
