<DOC>
<DOCNO> 187163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/siyaset/siy06.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde tavla partili günler 
</HEADLINE>
<TEXT>

   İSKİ skandalının kahramanı Ergun Göknel, cezaevinde aynı koğuşu paylaştığı ünlü isimleri 'Sanık Dut Ağacı' adlı kitabında anlattı 
      PINAR AKTAŞ İstanbul 

   
   İSKİ skandalının baş kahramanı Ergun Göknel, yaklaşık 5 yıl süren cezaevi anılarını, "Sanık Dut Ağacı" adlı kitapta topladı. Bayrampaşa Cezaevi'nde kaldığı süre zarfında Nasrullah Ayan, Necdet Ulucan'ın yeğeni Esat gibi birçok ünlüyle koğuşunu paylaşan Göknel, kitapta koğuş arkadaşlarından Civangate skandalının ünlü isimlerinden Selim Edes'i de anlattı. Göknel, koğuş arkadaşlarını söyle sıralıyor 
   "İstanbul Milli Eğitim Müdürü Naci Akay, futbolcu Tanju Çolak, kapatılan Türk Invest'in sahibi Nasrullah Ayan ve Metin Kaçan..." Göknel, Selim Edes ise koğuşa ilk geldiğindeki izlenimlerini şöyle anlatıyor "Selim'le ilk konuştuğumuzda çok açık sözlülükle olayı anlattı. Bir yıla yakın zamandır tutuklu olarak kaldığım cezaevi raconunu oldukça öğrenmiştim. Kendisine faydalı olacağını umduğum birkaç öneride bulundum... Bana hiçbir zaman doğrular dışında bir kelime bile söylemediğine inanıyorum." 
   
   'Raconu öğrenmiştim' 
   "Selim Edes bloka geldikten sonra ilk olarak zayıflamak amacıyla kontrollü yemek yemeye başladı. Doğrusu tamamıyla yağsız, fakat lezzetli yemek pişirmekte ustaydı. Cezaevinin kısıtlı koşulları içerisinde dahi güzel yemekler yapıyordu. Bir defa istediği soya sosunu ancak on beş gün sonra zorlukla içeriye sokabildik. Her gün içtiğini söylediği alkolün sıfıra inmesi de zayıflamasında oldukça yardımcı oldu. İlk günden sonra o da benim günlük yürüyüşlerime katıldı." 
   "Koğuşa geldikten birkaç gün sonra aniden bizim koğuşta neden tavla olmadığını sordu. Yaşadığımız koşullarda sorulacak son soruydu. Kumar oynanabileceği için cezaevinde tavla olması yasaktı. Ufak bir mucize oldu. Cezaevi yönetimi bizim koğuşa tavla getirtmemize izin verdi." 
   
   Milliyet'e nasıl yakalandık    Göknel, kitapta o günleri "İlk günden sonra o da benim günlük yürüyüşlerime katıldı. Her gün bir saatin üzerinde yürüyor ve kültür fizik hareketi yapıyordu. Bu yürüyüşlerden birinde Milliyet'e yakalandık. Gizlice çekilen bu fotoğraf, 1994 yılının fotoğrafı seçildi" diye anlatıyor. Göknel ve Edes'in Yalçın Çınar tarafından çekilen bu fotoğrafı, Milliyet'te kapak olmuştu. 
   
   
</TEXT>
</DOC>
