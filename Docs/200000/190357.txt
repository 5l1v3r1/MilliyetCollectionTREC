<DOC>
<DOCNO> 190357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yazar/temelkuran.html </URL>
<DATE> 2003/10/22/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
'Çocuk da yaparım, kariyer de ' 
</HEADLINE>
<TEXT>

   
   Son dönemdeki "kadın bağı" bu laf da ne korkunçtur reklamlarında yaşanan coşma üzerinde durmak isterim bugün. Bu "münasebetsiz" ve "yakışıksız" konunun son derece mühim olduğunu düşünüyorum zira. Niye Çünkü... 
   Kuşe Kağıda Amazon Oluşturulmaya çalışılan yeni kadın imajına bu adı veriyorum. Buraya da yazıyorum 
   Kuşe Kağıda Amazon 
   Hedef kitlesi kentli, eğitimli, orta ve üst sınıf kadın olan herhangi bir "kuşe kağıt" derginin ya kapağında ya içinde mutlaka şu sözcüklerle karşılaşacaksınız 
   Cesur, seksi, güçlü, kendine güvenli 
   İşte coşmuş kadın bağı reklamlarının bugünlerde kurulmasına canhıraş hizmet ettiği kimlik de bu. Bu yüzden son kadın bağı reklamlarından birinin şarkısı şöyle 
   "Çocuk da yaparım, kariyer de " 
   En başından beri, kadınların güçsüzleştirilmesinin nedeni zaten birer çok fonksiyonlu makineye dönüştürülmeleridir. Hem çocuk bakan, hem ev işlerini yapan, hem sevgi dolu bir eş olan bir "yaratık". Yani sürekli hizmet veren ve hizmet ederken yorulup sinirlenmeyen bir android. Kadını bitkin düşüren, bu toplumsal rollerin hepsini sırtlanması, sırtlandıkça da takdir edilmesidir zaten. Şimdi aynı işlevler üzerinden, üstelik bu işlevleri daha da abartıp çoğaltarak kendini muzaffer hisseden kadınlar yaratmaya çalışıyorlar. Hayatın her alanında servis vermekten bitap düşmüş kadınlar, bitap düştüğünü ve bunun insan üstü bir çaba olduğunu kabul etmeyen kadınlar... İşte dergilerin "cesur, seksi, güçlü, kendine güvenli" dediği kadın bu. 
   
   "Hasta" kadınlar    Kadın bağının son reklamları şöyle 
   Hülya Avşar'lı reklamda delikanlı, fırlama kızlar Ebru Şallı'lı reklamda kırılıp dökülene aldırmayan, kalender kadın yatma şekillerine göre kişilik tahlil eden kızların "yıldız şeklinde" yatarak kendine güvenli küçük kadınlara dönüşmesi... Ve en son işin içine beceriksiz ve tedirgin bir babanın dahil edilmesiyle "muayyen günlerin" kadınlara güç ve gizem katan bir alan olarak yeniden yaratılması 
   Vurgulanan şey hep aynı 
   "O günlerde de kendinize güvenip rahat ve mutlu olabilirsiniz " 
   Ama bu mesaj aynı zamanda kadınlara şöyle demiyor mu alttan alta 
   "O günlerde kendinize güvenmiyorsunuz, temiz değilsiniz, rahatsızsınız, güçsüzsünüz, utanılacak bir durumdasınız." 
   Ve eklemiyor mu 
   "Biz sizi tedavi ediyoruz ürünümüzle " Hormonları her ay alt üst olan insanlarız biz. Çok zor bir kimyasal dengesizliği dengelemeye veya böyle bir şey yokmuş gibi yapmaya çalışan, bir yandan da hayatın her alanında kusursuz hizmet vermenin ne şahane bir şey olduğu öğretilmiş bir cinsiz. Oysa "o günlerde" dengesiz, asabi, mutsuz, kırgın olma hakkımız var. Bu yüzden "güçsüz, kendine güvensiz, temizliğe ve rahatlamaya muhtaç" olarak gösterilmemiz ise haksızlık. "Kuşe Kağıda Amazon" kılığında dolaşmak zorunda değiliz. Kendimizi, kalçamızdaki şiiri ve göbeğimizdeki şarkıyı duyabilenlere vermeliyiz. 
   
      
   
   
</TEXT>
</DOC>
