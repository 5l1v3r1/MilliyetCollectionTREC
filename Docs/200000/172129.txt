<DOC>
<DOCNO> 172129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko20.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA Kastamonu'ya Mopak'tan 9.1 milyon dolar... 
</HEADLINE>
<TEXT>

     SEKA'ya ait Kastamonu İşletmesi'nin nihai tur pazarlık görüşmelerinde en yüksek teklifi 9 milyon 100 bin dolar ile Mopak Kağıt Karton Sanayi Ticaret A.Ş verdi. 
     Özelleştirme idaresi Başkan Yardımcısı İsmail Destan'ın Komisyon Başkanlığında gerçekleştirilen pazarlık görüşmelerine 5 firma katıldı. 7 milyon dolar başlangıç tutarı ve 100 bin dolar artırım aralığı ile doğrudan sözlü turlara geçilen ihalenin ilk turunda Seba Dış Ticaret ve Nakliyat A.Ş ve Sabedin Türker Ortak Girişim Grubu ihaleden çekildi. 
     İhalenin ikinci turunda Koç Haddecilik Sanayi Ticaret A.Ş, üçüncü turunda ise Viola Limited Şirketi ve Nathu Ram Puri Ortak Girişim Grubu ihaleden çekildiğini açıkladı. 
     İhalenin 7. turunda Mopak Kağıt Karton Sanayi Ticaret A.Ş 9.1 milyon dolar teklif verirken, Julius Glatz GmbH'nun 8. turda çekildiğini açıklamasıyla en yüksek teklifi vermiş oldu. 
     İhale Rekabet Kurulu'nun görüşünün alınmasından sonra Özelleştirme Yüksek Kurulu ÖYK kararı ile kesinleşecek. İhaleyi alan firma peşin ödeme yapması durumunda yüzde 10'luk bir indirime hak kazanacak. Vadeli ödeme sisteminde ise yüzde 40'ı peşin, geriye kalanı 3 eşit taksitte 36 ay vadede ödenebilecek. Vadeli seçenekte dolar cinsinden ödemelere libor, TL cinsinden ödemelere ise TEFE faizi uygulanacak. 
     
     TÜRKİYE'NİN TEK SİGARA KAĞIDI ÜRETİCİSİ 
     Öte yandan Özelleştirme İdaresi Başkan Yardımcısı Destan'ın verdiği bilgiye göre, Kastamonu İşletmesi, Türkiye'nin sigara kağıdı üretimi konusunda tek üreticisi konumunda bulunuyor. 1984 yılında üretime alınan fabrikanın yıllık 10 bin 200 ton kağıt, 3 bin 630 ton da selüloz üretim kapasitesi bulunuyor. 2001 yılında Türkiye'nin sigara kağıdı talebinin yüzde 62'si fabrika tarafından karşılanırken, geriye kalan bölümü ithal edildi. İşletmede alıcı firma için 3 yıl boyunca 30 milyon dolarlık üretim şartı bulunuyor. Bu arada işletmenin 2002 karının yaklaşık 4.5 trilyon lira olduğu ifade ediliyor. 
     
</TEXT>
</DOC>
