<DOC>
<DOCNO> 167085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko07.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarbank, ödeme yapılmadığı için şikayet ediliyordu... 
</HEADLINE>
<TEXT>

     Bankacılık Düzenleme ve Denetleme Kurumu BDDK tarafından yönetimine atamalar yapılan İmarbank, son günlerde bazı müşterilerinin ödeme yapılmadığı şikayetlerine muhatap olmuştu. 
     Türkiye İmar Bankası, Uzan Grubu bünyesinde bulunuyor. Grup bünyesinde Adabank da faaliyet gösteriyor. 
     2002 yılı sonu itibariyle yurtiçinde 169 şube ve 1.519 personel ile faaliyet gösteren bankanın Almanya'da bir temsilciliği bulunuyor. 
     Türkiye Bankalar Birliği sitesinde yer alan İmar Bankası'nın bilançosuna göre, Banka'nın 2001 yılında 2 katrilyon 6 trilyon 803 milyar lira olan aktif büyüklüğü, geçen yıl 1 katrilyon 158 trilyon 24 milyar liraya geriledi. İmar Bankası 2002 yılı için 104 trilyon 718 milyar lira zarar açıkladı. 
     Bankanın piyasa riski dahil edilmiş sermaye yeterliliği standart oranı, 13,65 olarak belirlendi. 
     Banka sermayesinde yüzde 10'unun üzerinde en büyük hissedar olarak Kemal Uzan'ın yüzde 34, Yapı ve Ticaret A.Ş.'nin yüzde 18 payı bulunuyor. 
     Türkiye Bankalar Birliği verilerine göre, Türkiye İmar Bankası'nın eski Yönetim Kurulu şöyle 
     Yönetim Kurulu Başkanı, Murahhas Üye Kemal Uzan, Yönetim Kurulu Başkan Vekili, Murahhas Üye Yavuz Uzan, Yönetim Kurulu Üyeleri Erol Hürbaş, Hilmi Başaran Genel Müdür , Yaşar Avni Güral, Gürol Demirkol ve Birol Çilingir. 
     Z. Cumhur Doğan'ın dışındaki yönetim kurulu üyelerinin istifa etmesi nedeniyle oluşan yönetim zafiyetinin giderilmesine teminen gerçekleştirilen atama öncesi İmar Bankası'nın Yönetim Kurulu Başkanı olan Kemal Uzan, aynı zamanda Petkim'in yüzde 88.86 oranındaki hissesinin satışının onaylandığı Standart Kimya'nın da Yönetim Kurulu Başkanlığı'nı yürütüyor. 
     
     SON 1 AYDA HIZLI TRAFİK 

     Petkim'in yüzde 88.86'lık hissesinin özelleştirilmesi için 6 Haziran'da yapılan ihalede en yüksek teklifi 605 milyon dolar ile Standart Kimya A.Ş. verdi. 
     Özelleştirme Yüksek Kurulu'nun ihaleyle ilgili kararı beklenirken, Enerji ve Tabii Kaynaklar Bakanlığı, 12 Haziran'da Çukurova Elektrik ve Kepez Elektrik ile imzalanan imtiyaz sözleşmelerinin iptal edildiğini ve mülkiyeti kamuya ait olan, söz konusu şirketler tarafından işletilen tesislere de el konulduğunu açıkladı. 
     Bakanlık, çoğunluk hisseleri Uzan Grubu'na ait şirketlerin mevzuat ve sözleşme hükümlerini sürekli ihlal etmeleri nedeniyle imtiyaz sözleşmelerinin feshedildiğini duyurdu. 
     Özelleştirme Yüksek Kurulu ÖYK 30 Haziran'da Petkim'in yüzde 88.86 oranındaki hissesinin Standart Kimya'ya 605 milyon dolar bedelle satışını onayladı. 
     
     ŞİKAYETLER 

     Bu arada, son günlerde İmar Bankası şubelerine gelen mevduat sahibi bazı müşterilere ödeme yapılmadığı bildirilirken, Adana'da da mevduatının vadesi dolduğu halde parasını çekemediğini iddia eden bir müşterinin icra yoluna gittiği basında yer aldı. 
     Atama öncesi bankada sorun yaşayan müşterilerden Ahmet Tanses, 2 ay vadeli yatırdığı 6.5 milyar lirasını vadesi dolduğu halde alamadığını, banka yetkililerinin kendisine ÇEAŞ ve Kepez'e el konmasından dolayı nakit problemi yaşandığını ve Merkez Bankası'ndan para akışının olmadığını, ödemenin Çarşamba veya Perşembe günü yapılacağını söylediklerini anlattı. 
     Mecidiyeköy'deki merkez şubeye başvuran müşterilerden emekli memur Keriman Sofu, 6 ay önce sattığı evinden kalan 10 milyar lirasını bankaya yatırdığını, geçtiğimiz Cuma günü vadesi dolan parasını Pazartesi günü çekmek için geldiği bankadan, tatmin edici bir açıklama yapılmadığı halde ödemenin önümüzdeki birkaç gün içinde yapılacağı cevabını aldığını söyledi. 
     Banka şubeleri arasında EFT bile yapılmadığını ifade eden Ferruh Ergür ise 5 milyar liralık parasını çekemediğini, yetkililerin kendilerine mevduat sahiplerinin paralarının daha sonra şubelere dağıtılarak ödeneceği gerekçesini ilettiklerini söyledi. 
     İmar Bankası'na 300 milyar lirasını yatıran adının açıklanmasını istemeyen bir mevduat sahibi ise ''Elimde ne varsa bankaya yatırdım. 300 milyar lira gibi büyük bir rakamı mutlaka alacağımı düşünüyorum. Bana da birkaç gün içinde paranın geri ödeneceğini söylediler'' dedi. 
     Yurtdışında yaşayan Ayşe Işık da, İmar Bankası'ndaki 20 milyar lira hesabının vadesinin dolduğunu ve 16 Haziran'da 30 Haziran için çekeceğini belirtmesine rağmen yetkililerin hiçbir gerekçe göstermeden parasını ancak Çarşamba günü alabileceğini söylediklerini anlattı. 
     Öte yandan, yönetime yapılan atamalar sonrası bu sabah İmar Bankası'nın Mecidiyeköy'deki merkez şubesine gelen müşterilerden emlakçı Sedat Vural, parasının vadesini uzatmak için geldiğini, işlemini gerçekleştirdiğini söyledi. 
     
</TEXT>
</DOC>
