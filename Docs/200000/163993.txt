<DOC>
<DOCNO> 163993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur23.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyyar satıcılar zabıtalara saldırdı, 5 memur yaralandı... 
</HEADLINE>
<TEXT>

     Antakya'da 5 zabıta memuru, seyyar satıcıların taş, sopa ve yumruklu saldırısı sonucu yaralandı. 
     Emniyet Müdürlüğü yetkililerinden alınan bilgiye göre, Antakya Belediyesi'nde görevli 5 zabıta memuru, denetim yaptıkları Kemiklihan Caddesi'nde, ruhsatsız ve plakasız faaliyet gösterdikleri ve trafiği aksattıkları gerekçesiyle seyyar satıcıları uyardı. 
     Görgü tanıklarının ifadelerine göre, zabıta memurları Ali Tütüncüoğlu, Murat Damar, Selahattin Yüksel, Mehmet Kaya ve Fariz Bayraktar'ın uyarılarına kızan seyyar satıcılar, taş ve sopalarla saldırıda bulundular. 8 kişi oldukları tahmin edilen seyyar satıcıların taş, sopa ve yumruk darbeleriyle yaralanan zabıta memurları, çevreden yetişen vatandaşlar tarafından Devlet Hastanesi'ne kaldırıldılar. 
     Zabıta memurlarından Ali Tütüncüoğlu'nun beyin travması şüphesiyle gözlem altında alındığı, diğerlerinin tedavisinin ise acil serviste devam ettiği bildirildi. 
     Antakya Belediye Başkanı İris Şentürk, olay üzerine hastaneye gelerek yaralıların durumu hakkında doktorlardan bilgi aldı. Şentürk, görevlerini yapan memurların uğradıkları saldırının son derece çirkin olduğunu belirterek, sorumluların bir an önce bulunmasını ümit ettiğini söyledi. 
     Bu arada, Emniyet Müdürlüğü yetkilileri, olayla ilgili isimleri açıklamadıkları 2 kişinin gözaltına alındığını, diğer 6 kişinin ise arandığını bildirdiler. 
     
</TEXT>
</DOC>
