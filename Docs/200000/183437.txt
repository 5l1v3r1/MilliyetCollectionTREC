<DOC>
<DOCNO> 183437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo24.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Derbide 1 puan almak büyük başarı... 
</HEADLINE>
<TEXT>

     Fenerbahçe Teknik Direktörü Christoph Daum, Galatasaray ile oynayacakları derbi maçtan çekindiğini ortaya koyarak, ''Galatasaray maçında alacağımız bir puan, çok büyük bir başarıdır'' dedi. 
     Daum, Samandıra Tesisleri'nde, antrenman sonrasında düzenlediği basın toplantısında, son yılların Türkiye'deki en iyi ve başarılı takımına karşı mücadele edeceklerini ifade etti. Daum, ''Galatasaray çarşamba günü Avrupa'nın sayılı takımlarından Juventus'a karşı çok başarılı maç çıkardı. Herkes bu maçta Galatasaray'ın ne kadar iyi bir takım olduğunu gördü. Bizim için Galatasaray deplasmanında alacağımız bir puan, çok büyük bir başarıdır. Bir puan dahi çok zor alınabilir orada. Benim için bu maçı atlatmak demek, bir puan almak demek'' diye konuştu. 
     Daum, gazetecilerin, ''Fenerbahçe her zaman Galatasaray maçlarına kazanmak için çıkar. Siz beraberliğe başarı diyorsunuz'' sözleri üzerine de şunları söyledi 
     ''Bu tip maçları kazasız atlatmanın ne kadar zor olduğunun bilincinde olmalıyız. Bir puan almanın bile zor olduğunu bilmeliyiz. Türkiye'de 'Biz en güçlüyüz, başarırız, yaparız' mantığı var. Ama önce başarıya giderken, bu başarının ne kadar zor olduğunun bilinmesi gerekir. Bu sözlerimle orada zor bir maça çıkacağımızı ve bir puan almak için dahi çok mücadele etmenin gerektiği mesajını verdim. Rakibinize karşı 'Bu maçı nasıl olsa kazanırız, çok basit maç' havasına girerseniz, rakibinizi agresifleştirirsiniz. Öncelikle kimseyi küçümsememelisiniz ve rakibinize saygılı olmalısınız. Bizim öncelikle bir puan almak için çok iyi bir maç çıkarmamız lazım. Beşiktaş-Lazio maçını izledim. Beşiktaş da bir puan almanın çok zor olduğunun bilincinde olmalıydı. Burda yapmış olduğumuz açıklamaların bir kısmı gerçek, bunları sizin nasıl algılayacağınız önemli. Ben burada masanın üstüne çıkıp, 'En büyük benim, her maçı kazanabilirim' de diyebilirim, ama pazartesi günü de oturup üzülebilirim. Kazanmak için inanç ve tutku baştan ne kadar büyük olursa, daha sonraki hüsran da acısı çok daha büyük olur. Bunun taktiksel açıklamayla alakası yok, bu rakibinize göstermeniz gereken saygının açıklamasıdır. Ben burada hiçbir şeyi provoke etme adına bir söz, kelime kullanmadım.'' Bu maçla birlikte takımının ne kadar oturduğunun ortaya çıkacağını belirten Daum, takımının sinirlerine ne kadar hakim olabileceğinin ve böyle büyük bir maçı kaldırıp kaldıramayacağının görüleceğini vurguladı. 
     
     AVRUPA'NIN GÖZÜ BU MAÇTA OLACAK 

     Avrupa'nın gözünün Galatasaray-Fenerbahçe derbisinde olacağını anlatan Daum, ''İngiltere maçı öncesi özellikle güvenlik şartlarının nasıl olduğunu görmek açısından da UEFA'nın gözü bu maçta olacaktır'' dedi. 
     Daum, bir soru üzerine, kendisinin burada olay çıkacağı yönünde kaygısının olmadığını kaydederek, ''Türkiye, Avrupa Birliği'ne girmek istiyor. Brüksel'de bu konular konuşuluyor. Avrupa'nın gözünün burada olacağı ortada. Herkesin bunun bilincinde olması lazım'' şeklinde konuştu. 
     
     SERT TEDBİRLER ALINMASINI ÖNERDİ 

     Karşılaşma öncesi ve sonrasında herhangi bir olay yaşanmaması dileğinde de bulunan Alman çalıştırıcı, olay çıkmaması için sert tedbirler alınmasını önerdi. 
     Taraftarlara sürekli barış masajlarının iletildiğini vurgulayan Daum, şöyle devam etti 
     ''Taraftarlarda inanç ve tutku her zaman olsun, ancak saha dışında üzücü olaylar yaşanmasın, vurucu ve kırıcı olmayalım. Olay çıkarmayan taraftarlar olay çıkarmak isteyen taraftarları engellemeye çalışın, onları stat içinde barış içinde hareket etmeye davet edin. Özellikle taraftar dernekleri, oradaki güvenliği sağlamakla, barış içinde her türlü olayın gerçekleşmesinden sorumlular. Herkes maçtan sonra evine sağlık içinde dönebilmeli. Futbol maçları herkesin çoluk çocuk gidebileceği, orada özel bir ortamı yaşayabileceği ve ondan sonra sağlıklı bir şekilde evine dönebileceği ortamda olmalı. 
     Maçtan önce veya sonra olay çıkaracak şahısların tespit edilmesini ve bu insanların ömür boyu statlara girişinin yasaklanmasını umuyorum. Polise karşı gelen, olay çıkarmak isteyen tüm şahısların yakalanıp, mahkeme önünde yargılanmaları gerekir. Çünkü bu tip insanların futbolla hiçbir alakaları yoktur. Biz bu tip maçları olay çıkarmak için, vurucu, kırıcı, yıkıcı olmak isteyen taraftarlardan uzaklaşıyoruz, onları taraftar olarak görmüyoruz. Buradan basına da bir ricam var. Bu tip maçları farklı bir amaç için kullanmak isteyen, olay çıkaran taraftarları siz de kamera ile görüntülemeyin, birçok insan bu tür olaylarla gündem yaratmak, medyada yer almak istiyor. Siz de buna müsaade etmeyin. Olay çıkartan insanlara platform oluşturmayın.'' 
     
     GALATASARAY'A SAYGI DUYUYORUM 

     Daum, kendi adına Galatasaray'ın uluslararası ve ulusal alanda elde ettiği başarılara çok büyük saygı duyduğunu söyledi. 
     Alman çalıştırıcı, ''Galatasaray camiası ve taraftarı tarafından her zaman yürekten, kalben karşılandım. Kendilerine buradan teşekkür ediyorum. Bana göstermiş oldukları misafirperverliği Galatasaraylılara geri vermek üzere hareket ediyorum. Tabii ki böyle bir maçta sportif başarı elde etmek istiyorsunuz, ancak birbirinize olan saygıyı yitirmemelisiniz'' dedi. 
     
     ELİMDE OFANSİF OYUNCUM FAZLA YOK 

     Daum, Tuncay'ın cezalı olması, Pierre van Hooijdonk'un da sakatlanması ve oynayamaması durumunda farklı bir strateji düşünmesinin gerekeceğini söyledi. 
     Bir gazetecinin, ''Trabzonspor maçındaki gibi savunma futbolu mu oynatacaksınız'' sorusunu da Christoph Daum, ''Takıma bakıldığında ofansif anlamda çok oyuncum yok. Bu tip maçlarda kesin şu tarz oynayacağım diyemem. Maç içinde sürekli farklı pozisyonlara girmeliyiz. Baskı altında oynayacağız, baskıyı azaltmak için çalışmalıyız. Topyekün saldırırsak 3 gol yeriz, oyun içinde gelişime göre farklı stratejiler uygulayabiliriz'' diye yanıtladı. 
     Maça ''Mutlaka kazanmalıyız'' baskısı altında çıkmayacaklarını belirten Daum, ''Son haftalarda oynanan her maçta takım kendini bulmaya, oturmaya yönelik adım atıyor. Pazar günü oynayacağımız maçta genç ekibimizin oturması adına bir adım daha atacağız'' diye konuştu. 
     
     PARA HER ŞEY DEĞİL 

     Alman çalıştırıcı, Galatasaray derbisi için futbolculara verilmek için özel bir prim isteğinin bulunmadığını belirterek, ''Her şey para değil'' dedi. 
     ''Bizim performansımız bu maç için özel prim alsak da almasak da farklı olmaz, aynı kalır'' diyen Daum, bugüne kadar prim konusunda hiç konuşmadıklarını, son haftalarda aldığı galibiyetlerde de futbolcuların primle ödüllendirilmediğini anlattı. 
     Bazı futbolcuların prim konusundaki açıklamalarının hatırlatılması üzerine de Daum, ''Bu açıklamaların arkasındaki mantığın ne olduğunu iyi düşünmek lazım. Fatih, Ümit olsun, diğer genç arkadaşlarını düşünerek, onların daha fazla kazanmalarını isteyerek böyle açıklamalar yapmış olabilir. Amaç orada genç oyuncuların para kazanmaları. Bu konu bizde kesinlikle gündem maddesi olmadı, belki Galatasaray maçından sonra olabilir'' diye konuştu. 
     ''Fenerbahçe'yi zorlayacak Galatasaraylı futbolcu kim'' sorusu üzerine de Daum, basın toplantısını şu sözleriyle bitirdi 
     ''Hepsi. Herkes bu özelliklere sahip. Bir tane oyuncuyu dışarda bıraksam, o, maç günü yüksek bir form yakalar ve her şeyi belirler. Rakibinizin değerine saygı göstermeniz gerekir.'' 

     
</TEXT>
</DOC>
