<DOC>
<DOCNO> 164452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur03.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöken kuran kursu binasında enkazdan bir öğrenci daha çıkarıldı 
</HEADLINE>
<TEXT>

     Kayseri'de çöken kuran kursu binasının enkazında kurtarma çalışmaları sürüyor. 
     Enkazdan, Bilal Erkin 17 adlı öğrenci de sağ kurtarıldı. Erkin, Erciyes Üniversitesi Tıp Fakültesi Hastanesi'ne kaldırıldı. 
     Kayseri Büyükşehir Belediye Başkanı Mehmet Özhaseki, çökme nedeninin, binanın yemekhane bölümünde kullanılan sanayi tipi LPG tüpündeki sızıntıdan kaynaklanmış olabileceğini söyledi. Özhaseki, ''Patlama sesi olay yerine 5 kilometre uzaklıktaki TED Koleji'nden bile duyulmuş. Bina kendiliğinden çökse patlama olmaz. Muhtemelen mutfaktaki LPG tüplerinden sızan gaz parlayarak patlamış. Bazı görgü tanıkları olay sırasında gökyüzüne binaya ait çok sayıda parçanın fırladığını görmüş'' dedi. 
     
     İZİN ALINCA CANLARINI KURTARDILAR 

     Öte yandan, izin alarak kurs binasından ayrılan ve şans eseri kurtulan Ali Aslan 16 ile kardeşi Emrah Aslan 15 olay yerine gelerek bir süre enkazdaki kurtarma çalışmalarını izlediler. 
     Ali Aslan, A.A muhabirine şunları söyledi 
     ''Dedem 40 gün önce ölmüştü. Dedemin 40'ıncı ölüm günü nedeniyle kuran okuyup aile yakınlarımıza yemek verecektik. Bu nedenle akşam görevlilerden izin alıp kardeşimle yurt binasından ayrıldık. Arkadaşlarımızın enkaz altında kalmasına çok üzüldük. Dedemin ölüm yemeğine gitmemiş olsaydık biz de enkaz altında kalacaktık.'' Öte yandan, 9 kişiden oluşan Ankara Sivil Savunma Arama Kurtarma Birliği SAR , Kayseri'ye gelerek kurtarma çalışmalarına katıldı. 
     Şimdiye kadar enkaz altından 13 kişi sağ çıkarılırken, 2 kişi de olayda hayatını kaybetti. 
     
</TEXT>
</DOC>
