<DOC>
<DOCNO> 187363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/dunya/adun.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington bastırıyor 
</HEADLINE>
<TEXT>

   ABD Savunma Bakanı Donald Rumsfeld, "Bu işi yapacağız" diyerek, Türk askerine karşı itirazların aşılacağı güvencesi verdi 
      YASEMİN ÇONGAR 
Washington 

   
   TBMM'nin Irak'a asker gönderilmesine izin veren kararını "olumlu" karşılayan Washington, bir yandan da Irak Geçici Yönetim Konseyi'ni Türk askerine itiraz etmemesi için iknaya çalışıyor. 
   ABD Savunma Bakanı Donald Rumsfeld, Meclis kararını değerlendirdiği açıklamasında, "Türkiye'nin asker gönderme kararını takdir ediyoruz. Irak'ta ise, farklı düşünen kesimler var. Bazıları bu karardan memnuniyet duyacak, bazıları da huzursuz olacak. Bizse, Iraklı yetkililerle bunu nasıl yapabileceğimizi, daha doğrusu nasıl yapacağımızı konuşacağız" dedi. 
   Rumsfeld'in bu sözleri, Bush yönetiminin bir süredir Irak'ta Türk askerinin bölgeye gitmesi konusunda yürüttüğü "gizli diplomasinin" önümüzdeki günlerde çok daha açık ve üst düzeyde yürütüleceğinin de kanıtı. Önceki gün, Irak Geçici Yönetim Konseyi'nin hazırladığı ve "Türk askerinin bölgede görev yapmasına karşı çıkan" bildirinin yayımlanması, ABD'li yetkililerin baskısıyla engellenmişti. Ancak bazı Konsey üyelerinin bildiriyi basına sızdırması, Washington'ı rahatsız etti ve Dışişleri Sözcüsü Richard Boucher, böyle bir resmi bildirinin çıkmadığını açıkladı. 
   
   "Özel temaslar olumlu" 
   Milliyet'in görüştüğü Amerikan kaynakları, Iraklı yetkililerin, özellikle de KDP ve KYB'nin lider kadrosunun özel temaslarda Türk askeri konusunda "çok daha olumlu ve ılımlı" davrandıklarını belirtiyorlar. Ancak Washington, kamuoyuna yansıyan açıklamaların, "Türk askeri istemeyiz" mesajını vermesinden çok rahatsız ve bunu engellemek için Irak'taki ABD'li sivil yönetici Paul Bremer'i bizzat devreye sokmuş durumda. 
   Öte yandan, Türk askerinin Bağdat'ın kuzeyinde kalan Sünni ağırlıklı bölgede görev yapması halinde, birliklerin Kuzey Irak topraklarından geçerek bu bölgeye intikalinin ve bir tür ulaşım koridoru açılmasının gerekebileceğini belirtiyorlar. Washington, KDP ve KYB'nin Türk askeri ile sürtüşme içine girmekten kaçınacağına inanıyor. 
   Kürt grupları ise, Türk askerinin bölgede görev yapması halinde, bu görevin hiçbir şekilde "siyasi sürece müdahale ya da bazı Türkmen gruplarına gizli askeri yardım" boyutuna ulaşmayacağının güvencesini, Amerika'dan istiyor. 
   
   
</TEXT>
</DOC>
