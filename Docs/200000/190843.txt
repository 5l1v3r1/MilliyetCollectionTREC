<DOC>
<DOCNO> 190843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur40.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Parti tüzüğü değişikliği önerilerinin ilk beş maddesi kabul edildi 
</HEADLINE>
<TEXT>

     CHP 30. Olağan Büyük Kurultayı'nda parti tüzüğü değişikliği önerilerinin ilk beş maddesi kabul edildi. Blok liste ile il ve ilçe başkanlıklarına adaylık için gerekli imza sayısını artıran tartışmalı 6'ncı maddenin işari oylamasından sağlıklı sonuç alınamadığı gerekçesiyle, ad okunarak oylamaya geçildi. 
     CHP kurultayında oluşturulan Tüzük Hazırlık Komisyonu, çalışmalarını tamamlayarak Divan Başkanlığı'na sundu. Tüzüğün 9 maddesinde değişiklik öngören önerinin ilk 5 maddesi, işari oylama yapılarak kabul edildi. 
     Parti içi demokrasiyi zedeleyeceği gerekçesiyle tartışmalara yol açan 6. madde üzerindeki müzakereler ise tartışmalı geçti. Tüzüğün 48. maddesini yeniden düzenleyen, il ve ilçe başkanlıklarına adaylık için delege üye tam sayısının en az yüzde 20'sinin yazılı öneride bulunması zorunluluğunun yanı sıra blok liste uygulamasını getiren 6'ncı madde, önce işari olarak oylandı. 
     Kabul oylarının ardından ret oyları kullanılırken, salonda alkışlar ve ıslıklarla protestolar başladı. Bunun üzerine, Divan Başkanı Abdullah Emre İleri, oylamadan sağlıklı bir sonuç alamadığını belirterek, ad okunarak oylama yapılacağını duyurdu. Basın mensupları ile izleyicilerin delegelerin bulunduğu orta bölümden çıkarılmasının ardından, oylamaya geçildi. 
     Genel başkan adaylığı için imza sayısını delege tam sayısının yüzde 5'inden 20'sine çıkaran öneri ise 8. maddede yer alıyor. 
     
     ''SAĞCILAŞMA RÜZGARI'' 
     Öte yandan, tüzük değişikliklerinin geneli üzerinde söz alan parti içi muhalefetin önde gelen isimlerinden Ertuğrul Günay, ülkenin birçok önemli sorununun tartışılması gerekirken, CHP kurultayının kendisini ''Teknik sorunlara hapsetmesinin üzücü olduğunu'' söyledi. CHP'nin sağ partileri her seçim öncesi seçim yasalarını değiştirdiği için eleştirdiğini kaydeden Günay, ''Biz de her kurultay öncesi tüzük değiştirmeye başladık. CHP kendisini sağcılaşma rüzgarından korumalı'' diye konuştu. Blok liste uygulamasının partide ayrımcılığı körükleyeceği uyarısında bulunan Günay, ''Partiyi blok ayırmaya çalışmanın gerekçesi nedir '' diye sordu. 
     Hiçbir delegenin lehinde söz almadığı tüzük değişikliklerinin aleyhinde konuşan bazı delegeler de, Genel Başkan Deniz Baykal'ın, yerel seçimlerden sonra yaşanması olası yenilgi üzerine partideki iktidarını kaybetmemek için tüzüğü değiştirmek istediği iddiasında bulundular. Aleyhte konuşan delegeler, Genel Başkan Baykal'ın kurultay öncesi tüzük değişikliklerini anlatmak için özel uçakla illeri dolaşmasını da eleştirdiler. 
     
</TEXT>
</DOC>
