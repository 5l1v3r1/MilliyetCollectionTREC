<DOC>
<DOCNO> 196351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko14.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayland'dan turizm atağı... Seçkin müşterilere özel kart 
</HEADLINE>
<TEXT>

     Uzun yıllardır fakir, eli sıkı, cimri, sırt çantalı turistlerin mekanı olarak tanınan Tayland'da hükümet, zengin ve ünlü yabancı turistler için ömür boyu elit seçkin kart uygulamasını başlatıyor. 
     Tayland Turizm İdaresi 80 zengin yabancıyı ömürlerinin geri kalanında Tayland'da seçkin turist olarak tatil yapmak ya da konaklamak üzere 25'er bin dolar ödemeye ikna etti. 
     Elit VIP, Çok Önemli Şahıs turist kartı alan bu kişiler, beş yıl süreli çoklu giriş vizesi, gümrük ve göçmenlik bürosu işlemlerine hızlı erişim, bürokratik işlemlerde sürat, lüks tatil köyleri ve otellerinde indirimler ve Tayland'da emlak almak gibi ayrıcalıklardan yararlanacak. 
     Her bir VIP yabancı turiste, siyah ve altın renkli Tayland Elit Kartı düzenlenecek özel bir törenle Başbakan Tahsin Shinawatra tarafından sunulacak. 
     Şirketlerin üst düzey yöneticileri ünlü şahsiyetler ve zengin turistlere yönelik bu seçkin kartlardan yıl sonuna kadar 1,000 adet satılması, satış rakamının gelecek yıl on misline çıkarılması hedefleniyor. 
     Tüm dünyadan 100 bin aşkın ünlü kişinin davet edileceği Elit Turist Kulübü'ne ömür boyu üyeliğin tek kişilik bedeli 25 bin, 30 yıl süreyle şirket başı kurumsal üyeliği ise 50 bin dolar. 
     Ekonomisi büyük ölçüde turizme dayalı olan Tayland'da bu yıl yüzde 6 büyüme bekleniyor, fakat turist girişi azaldı. Ülkeyi geçen yıl yaklaşık 11 milyon turist ziyaret etmişti. 
     
</TEXT>
</DOC>
