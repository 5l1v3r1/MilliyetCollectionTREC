<DOC>
<DOCNO> 195244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun35.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını yasta ''Artık Arap halkının sevgilisi değiliz'' 
</HEADLINE>
<TEXT>

     İtalya'da, Başbakan Yardımcısı Gianfranco Fini'nin ''bizim 11 Eylülümüz'' olarak nitelendirdiği Irak'taki intihar saldırısında ölen 18 İtalyan asker için, ülkede yas ilan edilerek bayraklar yarıya indirildi. 
     Çoktan unutulmuş savaş anıtlarının çiçeklerle bezendiği ülkede, politikacıların ''ateşe atladıkları'' ve ''ulusun kayıpları için mezar kazdıkları'' şikayetleri yükseliyor. 
     ''İtalya kalbinden vuruldu'' başlığı atan Roma'nın Il Messaggero gazetesi, dün Nasıriye'de meydana gelen ve 9 Iraklının da öldüğü saldırının ülkede nasıl bir tepki yarattığını özetliyor. 
     İtalya'dan 16 jandarma ve 2 sivilin ölümünün, İtalya'nın 2. Dünya Savaşı'ndan beri bir olayda verdiği en yüksek askeri kayıp olduğu hatırlatılıyor. 
     Irak'taki saldırıların özellikle Amerikan askerlerini hedef alması nedeniyle zarar görmeyen kendi askerlerinin savaşta olduğunu unutan İtalya, saldırıda askerlerinin öldüğü haberi üzerine sarsıldı. 
     
     1 MAYIS'TA ''SAVAŞ BİTMİŞTİ'' 

     İtalyanlar, ABD Başkanı George Bush'un, Abraham Lincoln uçak gemisinde ''bu işi başardık'' pankartı altında 1 Mayıs'ta ''Irak savaşının esas kısmının bittiğini'' ilan etmesinden sonra Irak'a giden askerlerinin, Irak'ın yeniden yapılanmasına yardım etmek üzere bir barış görevi sürdürdüklerine inanıyordu. 
     Iraklılarla sıcak ilişkiler kuran İtalyan askerlerinin de saldırıların kendilerini hedef almayacağına inanmaları son kayıpların sarsıcı etkisini arttırdı. 
     
     ''YANILSAMA BİTTİ-SEVGİLİ DEĞİLİZ'' 

     Milano'da yayınlanan Il Giornale gazetesi, ''Yanılsama bitti'' manşeti atarak, ''İtalyan askerlerinin şanslı ve iyi durumda olduğu düşüncesi düne kadar bir fizik yasası gibi ve doğaldı'' yorumu yaptı. 
     Gazete, ''Saldırının mesajı yüksek sesli ve net Biz artık Arap halkının sevgilisi değiliz'' ifadesini kullandı. 
     Milano'nun Corriere della Sera gazetesinde ise ''Irak'ta ılımlı ve insani bir tavırla halkla dayanışma amaçlı bulunduğumuz yanılgısı, birkaç gün önce eve dönmeye hazırlanan zavallı askerlerin parçalanmış bedenleri tarafından bitirildi'' denildi. 
     Merkez sol muhalefet Margherita Partisi'nden Franco Monaco, ''Bugün tartışma değil, ulusal birlik günüdür'' diyerek, ''İlerleyen günlerde savaşa karşı ciddi bir tepki almak ve Irak'ta bulunan İtalyan askerlerinin niteliğini ve faaliyetlerini yeniden tartışmak zorundayız'' diye konuştu. 
     Anamuhalefet partisi Solun Demokratları'nın gazetesi L'Unita ise askerlerin Irak'taki varlıkları konusunda ülkede ciddi bir tartışma patlak vereceğinin işaretlerini verdi. 
     
     KARAKOLLARIN ÖNÜ ÇİÇEK DOLDU 

     L'Unita, ''Nasıriye ölüleri 'neden' diye soruyor'' başlığı atarak, diğer İtalyan gazeteleri gibi 10 sayfasını Nasıriye'ye ayırdı. 
     İtalya'nın bütün bölgelerinde, kiliselerde ölen askerler için dua eden okul çocukları ve alışverişe giderken polis merkezlerinin önüne çiçek bırakan ev kadınları, sarsılan ülkenin göstergesi oldu. 
     Muhalefet, Irak'ta görevli 2300 İtalyan askerinin çekilmesini istedi. İtalya Başbakanı ve Forza İtalia Haydi İtalya partisinin lideri Silvio Berlusconi, Bush'un yakın destekçisi olarak, bu saldırının kendilerini yıldıramayacağını söyledi. 
     Kongolu askerlerin 1961'de 13 İtalyan pilotunu öldürdüğünü ve Kindu şehrinin nerede olduğunu okullarda öğrenen çocuklar, artık Nasıriye'nin nerede olduğunu da bilecekler. 
     

     
</TEXT>
</DOC>
