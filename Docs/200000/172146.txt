<DOC>
<DOCNO> 172146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko37.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Yayın Holding Cine 5'E ortak oluyor... 
</HEADLINE>
<TEXT>

     Doğan Yayın Holding bünyesindeki Doğan TV A.Ş., Cine 5 televizyonuna BDDK'nın onayına bağlı ortak olma kararı aldı ve konuyla ilgili şartlı olarak bir ön protokol ve niyet anlaşması imzaladı. 
     Doğan Yayın Holding'den yapılan açıklamada, bu hafta itibariyle BDDK ile başlatılacak görüşmeler neticesinde, BDDK'nın bu ortaklığa onay vermesi durumunda imzalanan sözleşmenin yürürlüğe gireceği ve diğer gerekli izinler için resmi mercilere başvuruda bulunulacağı bildirildi. 
     Açıklamada, Doğan Yayın Holding'in bünyesinde bulundurduğu Kanal D ve CNN Türk televizyonlarına ilave olarak farklı bir hedef kitleye ulaşabilmek için Cine 5'e ortak olma kararı aldığı, ortaklığın gerçekleşmesiyle birlikte Cine 5 televizyonunun tekrar ekonomiye kazandırılacağı belirtildi. 
     Açıklamada, devamla şöyle denildi 
     ''Doğan Yayın Holding eğlence sektörüne olan ilgisini 1999 yılında ANS üretim şirketini gruba dahil etmesiyle göstermişti. ANS'nin geçtiğimiz yıllarda yerli dizi, klip, reklam filmi ve uzun metrajlı Türk filmi üretiminde gösterdiği başarı, bu sektörde daha fazla yatırım yapmak üzere grubumuzu cesaretlendirmiştir. Cine 5'in gruba dahil olması neticesinde daha çok A-B grubu sosyo-ekonomik seyirci kitlesine hitap edecek Cine 5'ten kaliteli yerli-yabancı film seyretme imkanı olacaktır.'' Açıklamada, anlaşmanın gerçekleşmesinin tamamen BDDK'nın onayına bağlı olduğu ve uygun göreceği seyir ve şartlarda yapılacağı vurgulandı. 
     
</TEXT>
</DOC>
