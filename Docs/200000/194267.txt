<DOC>
<DOCNO> 194267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur20.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de YÖK'ü protesto gösterilerinde olay çıktı... 
</HEADLINE>
<TEXT>

     İzmir'de YÖK'ü protesto amacıyla eylem yapan grubun dağılması sırasında molotofkokteyli ve taş atılması sonucu, polis aracı, belediye otobüsleri, bazı işyerleri ve otobüs duraklarının camları kırıldı. 
     Konak Meydanı'nda toplanan Eğitim-Sen İzmir 1 No'lu Şube üyeleri ile İzmir Özgür Öğrenci Platformu üyeleri, 2004 yılı bütçesi ve YÖK'ün kuruluşunu protesto eden basın açıklaması yaptı. Açıklamanın ardından Eğitim-Sen üyeleri olaysız şekilde dağılırken, kalabalık öğrenci grubu, Konak Meydanı'ndan AK Parti İl Teşkilatı binasına doğru yürüyüşe geçti. 
     Çevik Kuvvet Şube Müdürlüğü'ne bağlı polis ekiplerinin kontrolünde yürüyen gruba, İzmir Emniyet Müdürü Halil Tataş'ın telsizden yaptığı anons doğrultusunda müdahale edilmedi. Grupta bulunanlar, yürüyüş sırasında yasadışı sloganlar attı. 
     Alsancak Gaziosmanpaşa Bulvarı'nda önlem alan polis ekipleri tarafından AK Parti il binası önüne yaklaştırılmayan öğrenci grubu, Akdeniz Caddesi'nde basın açıklaması yaptı. Bu arada olay yerine gelen Emniyet Müdürü Tataş, polis ekiplerinin koordinasyonunu bizzat sağladı. AK Parti Hükümeti'nin eleştirildiği açıklamanın ardından dağılmaya başlayan grupta bulunanlar, yoldan ve kaldırımdan söktükleri parke taşlarını çevreye atmaya başladı. 
     
     SİLAH SESİ GELDİ 
     Olay çıkaran grubun bulunduğu bölgeden birkaç el silah sesinin geldiği duyulurken, bazı belediye otobüslerine de molotofkokteyli atıldı. Çevik Kuvvet Şube Müdürlüğü ekiplerinin müdahalesi sonucu, kalabalık grupta bulunanlar ara sokaklara dağılarak kaçtı. Çankaya ve Basmane semtlerine doğru kaçan grupta bulunanların taş ve molotofkokteyli atması sonucu 1 polis aracı, 3 belediye otobüsü, bazı otobüs durakları, işyerleri ve özel otomobillerin camları kırıldı. 
     
     TATAŞ, POLİSE TEŞEKKÜR ETTİ 
     A.A muhabirinin görüştüğü Tataş, polisin son ana kadar soğukkanlılığını korumasına rağmen, dağılım sırasında küçük olaylar çıkmasının üzücü olduğunu kaydetti. Telsizden yaptığı anonsla, eylemde görev alan polislere teşekkür eden Tataş, ''Özellikle bugün göstermiş olduğunuz performans, İzmir polisine yakışır tavır ve davranışlarınız bana onur ve gurur verdi'' dedi. 
     Polis ekipleri, olay çıkaran grupta bulunan 12 kişiyi gözaltına aldı. 
     
</TEXT>
</DOC>
