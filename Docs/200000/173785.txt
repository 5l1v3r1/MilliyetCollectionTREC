<DOC>
<DOCNO> 173785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo39.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in rekorları ve "ilk"leri... 
</HEADLINE>
<TEXT>

     Samsunspor-Beşiktaş maçıyla, 8 Ağustos Cuma günü 46 yaşına girecek olan Birinci Süper Futbol Ligi'nde şimdiye dek birçok rekorlara imza atıldı. 
     Birinci Futbol Ligi tarihinde ilk resmi golü İzmirsporlu Özcan Altuğ attı. 
     İzmirspor'un 21 Şubat 1959 tarihinde Beykoz'u 2-1 yendiği maçın 11. dakikasında meşin yuvarlağı rakip filelere gönderen Özcan, böylece lig tarihine de geçmiş oldu. 
     Lig tarihindeki ilk golü ise bu maçta Beykoz'un kalesini koruyan Sıtkı yedi. 
     Ayrıca bu maçta ilk gol kararını veren hakem de Osman Yeşeren olarak kayıtlara geçti. 
     
     SON GOL SAMSUNSPORLU SİNAN'DAN 
     Birinci Futbol Ligi'nde son golü ise Samsunsporlu Sinan Ertan attı. 
     Beşiktaş'ın, 31 Mayıs 2003'de, Samsun 19 Mayıs Stadı'nda Samsunspor'u 4-3 yenip, 2002-2003 sezonunda şampiyonluğa ulaştığı maçın 77. dakikasında fileleri havalandıran Sinan, sezonun son golüne de imza koymuş oldu. 
     
     ŞENOL GÜNEŞ'İN ''GOL ORUCU'' 
     Birinci Futbol Ligi tarihinde en uzun süre gol yememe rekoru Trabzonsporlu Şenol Güneş'e ait bulunuyor. 
     Milli Takımlar Teknik Direktörlüğü görevini sürdüren Şenol Güneş, 1978-79 sezonunda tam 1112 dakika süreyle kalesinde gol görmeyerek, ulaşılması zor bir rekora imza attı. Üst üste 12 maç kalesini gole kapatan Şenol Güneş, 13. maçta ''gol orucunu'' bozdu. 
     
     BEŞİKTAŞ, 48 MAÇ YİTİRMEDİ 
     Beşiktaş, lig tarihinde en uzun süre yenilmeyen ekip olarak tarihe damgasını vurdu. 
     Siyah-beyazlılar, 1990-91 sezonunun 26. haftasında Ankara'da Gençlerbirliği'ne 2-0 yenildikten sonra, 1991-92 sezonunu yenilgisiz kapattı. ''Kara Kartallar'' tam 48 hafta sonra, 1992-93 sezonunun 13. haftasında Galatasaray'a 3-1 yenilerek, muhteşem seriye son vermek zorunda kaldı. 
     
     DATCU KALEYİ KAPATTI 
     Birinci Futbol Ligi tarihinde bir sezonu en az golle kapatan takım Fenerbahçe, kaleci ise Ilie Datcu oldu. 
     Sarı-lacivertliler, 1969-70 sezonunda 30 maçta kalesinde yalnızca 6 gol görürken, maç başına 0.2 gol yiyen Rumen Datcu da muhteşem bir performans göstererek, Türk futbol tarihine ismini yazdırdı. 
     
     BEŞİKTAŞ'TAN MUHTEŞEM SERİ 
     Birinci Futbol Ligi'nde üst üste en çok maç kazanma rekoru da Beşiktaş'a ait bulunuyor. 
     Siyah-beyazlılar, 1959-60 sezonunda 10. ile 22. haftalar arasında üst üste 13 maç kazanırken, bu rekora şimdiye dek ulaşan takım çıkmadı. 
     
     TANJU ÇOLAK'IN REKORLARI 
     Türk futbolunun en golcü isimlerinden Tanju Çolak, Birinci Futbol Ligi'nde 2 ayrı rekorun sahibi bulunuyor. Golcü futbolcu, 1987-88 sezonunda attığı 39 golle, ligin en fazla gol atan oyuncusu unvanını elinde bulundururken, bir maçta attığı 6 golle de bir maçta en fazla gol atan futbolcu oldu. 
     Tanju Çolak, 1992-93 sezonunda Fenerbahçe'nin İstanbul'da Karşıyaka'yı 7-1 yendiği maçta sarı-lacivertli formayla 6 kez fileleri sarsarken, ayrı bir rekora daha imza attı. 
     
     LİGDEN DÜŞMEYENLER 
     Birinci Futbol Ligi'nin kuruluşundan bu yana küme düşmeyen sadece 5 takım bulunuyor. 
     Türk futboluna damga vuran Beşiktaş, Fenerbahçe, Galatasaray ve Trabzonspor'un yanı sıra Bursaspor da ligden düşmeyen takım olarak tarihteki yerini aldı. 
     
     EN ÇOK DÜŞEN TAKIM 
     Birinci Futbol Ligi'nde en çok düşen takım unvanı Karşıyaka'ya ait bulunuyor. 
     İzmir'in yeşil-kırmızılı ekibi, 46. sezona giren Birinci Lig'e 16 kez katılırken, tam 6 kez İkinci Lig'e düştü. 
     Karşıyaka'yı 5'er kez ligden düşen Adana Demirspor, Samsunspor, Mersin İdmanyurdu ve Göztepe izliyor. 
     Bu arada Samsunspor, 6 kez Birinci Lig'e yükselerek, ayrı bir rekora da imza attı. 
     
     ''4 BÜYÜKLER''İN İLK YENİLGİLERİ 
     Birinci Futbol Ligi'nde Fenerbahçe, ilk yenilgisini Galatasaray'dan, Galatasaray ise Ankara Demirspor'dan aldı. 
     Ayrıca Beşiktaş, Beykoz'a, Trabzonspor da Fenerbahçe'ye karşı ilk yenilgiyi tattı. 
     
     GALATASARAY'IN DEPLASMAN REKORU 
     Galatasaray, Birinci Lig tarihinde deplasmanda en uzun süre yenilmeyen takım unvanının sahibi bulunuyor. 
     Sarı-kırmızılılar, 25 Ocak 1998'de Bursa'da Bursaspor'a 3-2 yenildiği maçın ardından üstü üste 40 deplasman maçında yenilmedi. 
     1999-2000 sezonunun 33. haftasında İzmir'de Altay'a 1-0 yenilen Galatasaray, 2,5 yıl sonra deplasmanda yitirerek, ayrı bir rekor kırdı. 
     
     GALATASARAY'IN 25 MAÇLIK SERİSİ 
     Galatasaray, lig tarihinde kendi evinde üst üste en çok kazanan takım unvanının da sahibi durumda. 
     2000-2001 sezonunun 32. haftasında, 13 Mayıs 2001'de Ali Sami Yen Stadı'nda Ankaragücü'ne 2-1 yenilmesinin ardından, 34. haftada Trabzonspor galibiyeti ile seriye başlayan ''Cim Bom'', şampiyon kapattığı 2001-2002 sezonunda kendi evindeki tüm maçları kazandı. Galatasaray, 2002-2003 sezonun 16. haftasında kendi evinde Beşiktaş'a İbrahim Üzülmez'in golüyle 1-0 yenilerek, 25 maçlık galibiyet serisine son verdi. 
     Beşiktaş ayrıca, bir önceki sezon da Fenerbahçe'ye ait bulunan 24 maçlık iç saha galibiyet serisine yine deplasmanda 2-1 kazanarak son vermişti. 
     
     BEŞİKTAŞ'TAN TARİHİ FARK 
     Birinci Futbol Ligi'nin 45 yıllık geçmişinde en farklı skorlu galibiyeti Beşiktaş elde etti. 
     Siyah-beyazlılar, 1989-90 sezonun 6. haftasında İstanbul'da Adana Demirspor'u 10-0 yenerek tarihe geçti. 
     Beşiktaş'ın gollerini atan Ali Gültekin 4 , Metin Tekin 3 ve Feyyaz Uçar 3 , siyah-beyazlıların uzun süre dillerinden düşürmediği besteye konu olmuştu. 
     
     EN ÇOK GOL ATILAN MAÇ 
     Birinci Futbol Ligi tarihinde şimdiye dek bir maçta en çok 12 gol atıldı. 
     Fenerbahçe ile Gaziantepspor arasında 1991-92 sezonunun son haftasında Kadıköy'de yapılan maçı sarı-lacivertliler 8-4 kazanırken, filelere giden toplam 12 gol, bir maçta atılan en fazla gol olarak tarihe geçti. 
     
     SEYİRCİ REKORUNUN KIRILDIĞI MAÇ 
     Lig tarihinde en fazla seyirci önünde oynanan maç 1988-89 sezonunda İzmir'de yapıldı. 
     Fenerbahçe'nin 30 Ocak 1989'da deplasmanda Altay'ı 3-0 yendiği maçı biletli 62 bin 200 seyirci izlerken, bu rakam Türk spor tarihine lig maçlarındaki seyirci rekoru olarak geçti. 
     Öte yandan, Galatasaray ile Yunanistan'ın Pire Olympiakos takımları arasında geçen sezon başında İstanbul Atatürk Olimpiyat Stadı'nda yapılan özel maçta satılan 79 bin bilet ise lig maçları dışında yeni Türkiye rekoru oldu. 
     
     LİGİ YENİLGİSİZ TAMAMLAYANLAR 
     Birinci Futbol Ligi'ni şimdiye dek 2 takım yenilgisiz kapatabildi. 
     Galatasaray, 1985-86 sezonunda 36 maçta yenilgi yüzü görmemesine karşın ligi şampiyon Beşiktaş'ın ardından 2. sırada tamamladı. 
     Beşiktaş ise 1991-92 sezonunda 30 maçta yenilgi almadan şampiyonluğa ulaşmayı bildi. 
     
     FENERBAHÇE'DEN GOL REKORU 
     Lig tarihinde bir sezonda atılan toplam gol sayısı bakımından gol rekoru ise Fenerbahçe'ye ait bulunuyor. 
     Sarı-lacivertliler, 1988-89 sezonunda 36 maçta rakip filelere toplam 103 gol attı. 
     Öte yandan Galatasaray, 1962-63 sezonunda 2 aşamalı olarak gerçekleştirilen ligde, 42 maçta toplam 105 gol kaydetti. 
     
     BİR MAÇTA 4 KIRMIZI KART 
     Lig tarihinde bir maçta hakemler aynı takımdan en fazla 4'er oyuncuyu attı. 
     2001-2002 sezonunda Fenerbahçe'nin 1-0 kazandığı Galatasaray maçında sarı-kırmızılı takımdan Emre Aşık, Batista, Hasan Şaş ve Bülent Korkmaz, aynı sezonda Antalyaspor'un 4-2 kazandığı Trabzonspor maçında ise bordo-mavili ekipten Metin, Macit, Hasan ve Gökhan, kırmızı kartla oyun dışı kaldı ve takımları maçı 7'şer kişi tamamladı. 
     
     ''HAT TRİCK'' YAPANLAR 
     Ligde şimdiye dek bir sezonda 3 büyük kupayı da kazanan 3 takım bulunuyor. 
     1967-68 sezonunda Fenerbahçe, 1976-77 sezonunda Trabzonspor, 1992-93 sezonunda da Galatasaray, lig, Türkiye Kupası ve son yıllarda düzenlenmeyen Cumhurbaşkanlığı kupalarını müzelerine götürme başarısını gösterdi. 
     
</TEXT>
</DOC>
