<DOC>
<DOCNO> 185133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/soneko01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2015 yılında kent nüfusumuz 56.7 milyona yükselecek... 
</HEADLINE>
<TEXT>

     Nüfusu 2015 yılında 79 milyona ulaşacak olan Türkiye'nin kent nüfusu ise 56,7 milyona yükselecek. 
     Birleşmiş Milletler Kalkınma Programı'nın İnsani Kalkınma Raporu'nda yer alan verilere göre, Türkiye nüfusu, 2015 yılında 79 milyona yükselecek. 2003 Yılı Programı verileriyle 2003 yılortası nüfusu 70 milyon 877 bin düzeyinde tahmin ediliyor. 
     Devlet İstatistik Enstitüsü'nün DİE 2000 yılı nüfus sayımı rakamlarına göre yüzde 64,9 olan kentsel nüfus ise İnsani Kalkınma Raporu tahminleriyle 2015 yılında yüzde 71,8'e yükselecek. Bu durumda Türkiye nüfusunun 56 milyon 722 bini kentlerde, 22 milyon 278 bini yüzde 28,2 ise kırsal kesimde yaşıyor olacak. 2000 yılortası verileriyle 67 milyon 469 bin olan Türkiye nüfusunun 43 milyon 787 bini kentlerde, 23 milyon 682 bini ise kırsal kesimde yaşıyordu. 
     A.A muhabirinin 1990-2000 dönemi nüfus artış hızlarını ve 2015 yılındaki yüzde 71,8'lik kentsel nüfus oranını baz alarak yaptığı projeksiyona göre, Türkiye'nin halen 5 olan milyonluk şehir sayısı İstanbul, Ankara, İzmir, Bursa, Adana , mevcut eğilimlerle 2015'de, Gaziantep, Konya'nın milyonu geçmesiyle 7'ye çıkacak. 
     
     İSTANBUL 15 YILDA 2,9 MİLYON ARTACAK... 
     Buna göre, İstanbul'un nüfusunun 2000-2015 döneminde 2 milyon 894 bin artışla 11 milyon 873 bine, Ankara'nınkinin 733 bin artışla 3 milyon 936 bine, İzmir'inkinin 574 bin artışla 2 milyona 806 bine ulaşması bekleniyor. 2000 nüfus sayımı ile Adana'yı geride bırakan Bursa'nın nüfusunun 2015'de 1 milyon 686 bine, Adana'nın nüfusunun 1 milyon 383 bine yükseleceği tahmin ediliyor. Halen milyonun altında nüfusa sahip şehirlerden Gaziantep'in nüfusunun 2015 yılında 1 milyon 191 bine, Konya'nın nüfusunun ise 1 milyon 59 bine ulaşması bekleniyor. 
     2015 yılında Antalya 1 milyona, Diyarbakır 800, Mersin ve Kayseri 700 bine yakın bir merkez nüfusuna sahip olacaklar. Eskişehir, Şanlıurfa, Erzurum, Malatya, Van da 500 binden fazla bir merkez nüfusu barındıracaklar. 
     O tarihte Kahramanmaraş, İzmit, Samsun ve Batman 400 ile 500, halen ilçe merkezi olan Gebze ile Denizli, Elazığ, Sakarya, Adıyaman 300 ile 400 bin arasında merkez nüfusları olacak. Manisa, Sivas, Trabzon, Balıkesir, Çorlu ilçe merkezi , Siverek ilçe merkezi , Tarsus ilçe merkezi , Viranşehir ilçe merkezi , Osmaniye, Kırıkkale, Çorum, Kütahya, Kızıltepe ilçe merkezi 200 ile 300 bin arasında merkez nüfusu barındıracaklar. 2015 yılında Türkiye'nin en büyük 50 kentinden halen 40'ı il, 10'u halen ilçe merkezi durumunda. 
     
     10 İLÇE MERKEZİ İLK 50 KENT ARASINDA 
     Bu 10 ilçenin 2015 yılındaki muhtemel nüfusları, sıralamaları ve bağlı oldukları iller şöyle 
     ''21. Gebze-Kocaeli 397 bin, 30. Çorlu-Tekirdağ 262 bin, 31. Siverek-Şanlıurfa 249 bin, 32. Tarsus-Mersin 248 bin, 33. Viranşehir-Şanlıurfa 245 bin, 38. Kızıltepe-Mardin 208 bin, 45. İskenderun-Hatay 163 bin, 46. İnegöl-Bursa 155 bin, 48. Patnos-Ağrı 149 bin, 49. Alanya-Antalya 146 bin.'' 
     
</TEXT>
</DOC>
