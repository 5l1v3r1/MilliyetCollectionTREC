<DOC>
<DOCNO> 161725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur17.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir de yasa çıkarsa Kızılırmak yağmalanıyor... 
</HEADLINE>
<TEXT>

     Türkiye'nin en önemli sulak alanlarının başında gelen Kızılırmak Deltası'ndaki kaçak yapılaşma önlenemezken, doğal SİT alanlarının imara açılmasına olanak tanıyan yasa tasarının gündeme gelmesinin, deltadaki kaçak yapılaşmayı artırmasından endişe edildiği bildirildi. 
     Samsun Doğal Hayatı Koruma Derneği Başkanı Mustafa Kandemir, SİT alanı olmasına rağmen Kızılırmak Deltası'ndaki kaçak yapılaşmanın son hızla sürdüğünü söyledi. 
     Kandemir, ''kuş cenneti'' olarak anılan Kızılırmak Deltası'nda kaçak yapılaşmanın, 1985 yılından bu yana doğal yaşamı tehdit ettiğini söyledi. 
     Dernek olarak, tüm çabalarına rağmen bir sonuç alamadıklarını belirten Yücel, şunları söyledi 
     ''Kızılırmak Deltası'ndaki kaçak yapılaşmayı, ilgili bakanlıklara sürekli bildiriyoruz. SİT alanı olmasına rağmen, bu konuda bir türlü istediğimiz sonucu alamadık. Yapılaşma son hızla sürüyor. Doğal yaşamı tehdit ediyor. Bu yapılaşmanın mutlaka önüne geçilmelidir. Yasağa rağmen bugüne kadar onlarca villa inşa edildi, edilmeye de devam ediyor. Eğer yapılaşma bu hızla devam ederse, çok kısa sürede delta kaçak binalarla dolacak ve doğal yaşam yok olacak.'' Kandemir, kaçak yapılaşma konusunda yerel yönetimlere de büyük görevler düştüğünü de ifade ederek, bu konuda üzerlerine düşen görevlerini yerine getirmelerini istedi. 
     
     ÖZEL MÜLKİYET 
     Kaçak yapılaşmanın yoğun görüldüğü Yörükler Beldesi'nin Belediye Başkanı Mehmet Turna ise deltanın belde sınırları içindeki kısmının 3. derece SİT alanı olduğunu bildirdi. Turna, bina yapılan arazilerin özel mülkiyet alanı olduğunu kaydederek, ''Bu alanda henüz bir imar uygulaması yapılmadı. Bu nedenle binalar ruhsatsız'' dedi. 
     Kızılırmak'ın Karadeniz'e döküldüğü yerde, Bafra, Alaçam ve Ondokuzmayıs ilçeleri sınırları içinde kalan 56 bin hektar genişliğindeki Kızılırmak Deltası, Türkiye'nin en önemli sulak alanlarının başında geliyor. 
     Deltada yıllardır süren kaçak yapılaşma, başta sivil toplum örgütleri olmak üzere çeşitli çevrelerin tüm karşı çıkmalarına rağmen yetersiz denetim nedeniyle bir türlü önlenemezken, doğal SİT alanlarının imara açılmasına olanak tanıyan yasa tasarısının gündeme gelmesi, deltadaki kaçak yapılaşmayı artıracağı endişesi yarattı. 
     
     KIZILIRMAK DELTASI 
     Kızılırmak Deltası, Avrupa Kuş Alanları Envanteri'ndeki en önemli 4 kriterden 3'üne sahip bulunuyor. 
     Delta ayrıca irili-ufaklı çok sayıdaki gölü, sazlık alanları, ender subasar çayırları, 12 bin hektarı bulan sulak alanları ve barındırdığı canlı türleri ile Türkiye'nin önemli doğal sistemlerinden birini oluşturuyor. Bugüne kadar yaklaşık 140 kuş türünün ürediği deltada, kış döneminde 100 bin dolayında su kuşu konaklıyor. 
     
</TEXT>
</DOC>
