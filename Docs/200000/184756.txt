<DOC>
<DOCNO> 184756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun08.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'den Japonya'ya "savaş" tehdidi.. 
</HEADLINE>
<TEXT>

     Kuzey Kore, Japonya'yı, ABD'yi desteklemekle suçlayarak, Tokyo yönetimi düşmanca tutumunu değiştirmezse savaşın kaçınılmaz olacağı tehdidinde bulundu. 
     Kuzey Kore Komünist Partisi ve yönetiminin resmi yayın organı Rodong Sinmun gazetesi, ''mevcut gergin durumun devam etmesine izin verilirse Kuzey Kore ve Japonya arasında savaşın kaçınılmaz olacağını'' yazdı. 
     Haberde, ''Japonya'da Kuzey Kore'yi zaptetme politikası gün geçtikçe daha çok telaffuz edilir oldu, bunun neticesinde Kuzey Kore ile Japonya arasındaki ilişkiler savaş aşamasına doğru yaklaşmakta'' denildi. Ancak yine de Pyongyang yönetiminin ikili ilişkilerdeki sorunları barışçı yolla çözmeye bağlı olduğu vurgulandı. 
     Kuzey Kore ve Japonya arasındaki ilişkiler, son günlerde, Kuzey'in, muhtemelen casus olarak eğitmek için 1970 ve 1980'lerde 13 Japonu kaçırması konusunda gerginleşmişti. Japonya Dışişleri Bakanı Yoriko Kawaguçi'nin, New York'taki BM Genel Kurulu'nda yaptığı konuşmada da konuya değinmesi Kuzey Kore'nin tepkisine yol açmıştı. 
     Kaçırılan 13 kişiden 8'inin öldüğünü açıklayan Pyongyang yönetimi, kalan 5 kişiyi iade etmiş, ancak çocukları Kuzey Kore'de kalmıştı. 
     
</TEXT>
</DOC>
