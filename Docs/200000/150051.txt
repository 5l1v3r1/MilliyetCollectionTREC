<DOC>
<DOCNO> 150051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur25.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti grubunda, nemaların arazi olarak verilmesi önerildi 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, AK Parti grubunun yarın en az 330 milletvekili ile TBMM'de hazır bulunmasını istedi. 
     Edinilen bilgiye göre Erdoğan, grubun basına kapalı bölümünde yaptığı konuşmada, milletvekillerinin birlik ve bütünlük içinde hareket etmesinin önemine dikkati çekti. TBMM Genel Kurulu'nda yarın Kültür ve Turizm bakanlıklarının birleştirilmesine ilişkin yasa tasarısının görüşüleceğini anımsatan Erdoğan, ''Hepinizin grup disiplini içinde hareket etmenizi ve en az 330 milletvekili ile Meclis'te bulunmanızı istiyorum'' dedi. 
     AK Parti Mersin Milletvekili Mustafa Eyiceoğlu, basına kapalı bölümde yaptığı konuşmada, iktidara gelmeden önce zorunlu tasarrufları çalışanlara ödeme sözü verdiklerini anımsattı. Türkiye'nin yanı başındaki savaş nedeniyle ekonomide tam anlamıyla düzelme yaşanamadığını ifade eden Eyiceoğlu, zorunlu tasarrufların çalışanlara arazi verilerek ödenmesini önerdi. 
     Bu konuşma üzerine söz alan Devlet Bakanı ve Başbakan Yardımcısı Abdüllatif Şener, zorunlu tasarrufların ödenmesi ile ilgili sivil toplum örgütleri ile uzun süren görüşmeler yaptıklarını anımsattı. Şener, bu görüşmelerde söz konusu önerinin de çalışanların temsilcilerine yapıldığını ancak bunun kabul edilmediğini belirtti. 
     





</TEXT>
</DOC>
