<DOC>
<DOCNO> 195174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/spo03.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan için ret oyu 
</HEADLINE>
<TEXT>

   Galatasaray yönetimi, Hakan Ünsal ve Ümit Davala'nın dönüşünde yaşanan hüsran nedeniyle Inter'den ayrılmaya hazırlanan eski yıldızına sıcak bakmıyor 
      HALİL ÖZER 

   
   Terim istiyor 
   INTER'DEN Ocak ayında ayrılması gündemde olan Okan Buruk'un, Galatasaray'a dönme ihtimali yönetime takıldı. Teknik Direktör Fatih Terim'in geri alınmasını istediği milli oyuncuya, yöneticilerin sıcak bakmadığı öğrenildi. Hakan Ünsal ve Ümit Davala'nın geri dönüşlerinde yaşattığı hüsranı göz önüne alan Sarı - Kırmızılılar, bu defteri şimdilik kapattı. 
   
   Kiralık formülü 
   TRANSFER girişimlerini sürdüren Galatasaray, Gençlerbirliği'nin yıldız ismi Deniz için kiralık formülünü gündeme getirdi. Sarı - Kırmızılılar'ın, Deniz'i ara transfer döneminde 6 aylığına kiralamayı planladığı iddia edildi. Başkent ekibinden olumsuz yanıt gelmesi durumunda milli futbolcunun transferinin sezon sonuna bırakılacağı öğrenildi. 
   
   'Ben hesap adamıyım'    CÜNEYT KARAKAYA 

   Canaydın, Divan'a katıldı 
   GALATASARAY Lisesi'nde yapılan Divan Kurulu Toplantısı'na katılan Başkan Özhan Canaydın çarpıcı açıklamalar yaptı. Canaydın, "122 milyon dolarlık kredi yetkisini aldık. Bunun 82'sini kullanacaktık fakat bazı değişiklikler yaptık ve bunu 55 milyon dolara kadar indirdik. Ben hesap adamıyım. Satacağımız bir şey kalmadığı için kredi alıyoruz. Satabileceğimiz yüzde 12'lik hisse kaldı. Onu da ayakta kaldığım sürece bana kimse sattıramaz" diye konuştu. 
   
   Özür bekliyorlar 
   ÜYELER, Fatih Altaylı'ya programında Divan Kurulu'nu yaşlılar grubu olarak tanımladığı gerekçesiyle tepki gösterdi. Divan Başkanı Semih Haznedaroğlu, Altaylı için gerekenin yapılacağını açıkladı. Kemal Onar, "Divan heyetimizi Türk kamuoyuna tanıttığı şekilde buraya da gelip tanıtsın. El öpüp özür dilemesini bekliyorum" dedi. Canaydın ise program sırasında canlı yayın stresi nedeniyle Altaylı'ya cevap vermediğini açıkladı. 
   
   Florya'da işbaşı    SARI - Kırmızılı takım iki günlük izinin ardından Denizlispor maçının hazırlıklarına başladı. Milli Takımlar'da yer alan futbolcuların yanı sıra Almanya'da tedavi olan Volkan idmana katılmadı. Belçika'dan dönüş uçağını kaçıran Lukunku ise çalışmaya geç geldiği için düz koşu yaptı. Arif, Hakan Ünsal ve sakatlığı geçen Ümit Karan çift kale maçta yer alırken, yüzüne darbe alan Batista hafif bir sakatlık geçirdi. Sabri ve Baliç'in ise tedavilerine devam edildi. 
   
   Cim - Bom'a sürpriz ceza    GALATASARAY Sportif A.Ş'ye 1.3 trilyon lira vergi cezası geldi. Bu cezanın DigiTürk ile Galatasaray Televizyonu kurulması için yapılan anlaşmadan doğan tazminat hakkından kaynaklandığı belirtildi. Galatasaray Kulübü konuyu hem SPK'ya bildirdi, hem de cezayı Vergi Mahkemesi'ne intikal ettirdi. Vergi Mahkemesi iki tarafın itirazlarını inceleyip krizi çözecek. 
   
   Ali Dürüst sahip çıktı    GALATASARAY İkinci Başkanı Ali Dürüst, Olympiakos maçında rakibine kafa atan Mondragon'a ceza çıkmaması konusunun artık kapatılması gerektiğini savundu. Kolombiyalı eldiven, "Kendisiyle görüşüp, gereken uyarıları yaptık. Bu tür davranışlar aşırı konsantrasyon nedeniyle yaşanıyor. Ceza verilmesi gündemimizde yok. Hatırlanacağı gibi Mondragon, Lucescu ile de tartışmıştı. Olay nedeniyle çok üzgün" dedi. 
   
   
</TEXT>
</DOC>
