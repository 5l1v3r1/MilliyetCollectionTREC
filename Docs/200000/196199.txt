<DOC>
<DOCNO> 196199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur41.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski polis memuruna tecavüz cezası .. 
</HEADLINE>
<TEXT>

     Trabzon'un Beşikdüzü İlçesi'nde keşif sırasında tanıştığı E.C'ye tecavüz ettiği gerekçesiyle yargılanan Eynesil İlçe Emniyet Müdürlüğü'nde görevli eski polis memuru Kadem Erdem'e 6 ay hapis cezası verildi. 
     Trabzon Ağır Ceza Mahkemesi'ndeki duruşmaya, tutuksuz yargılanan Kadem Erdem 44 ile mağdure E.C 24 katıldı. 
     Mahkeme Heyeti Başkanı Dursun Kaya Güleç, Trabzon Adli Tıp Kurumu tarafından düzenlenen E.C'nin kızlığının bozulduğuna dair raporun geldiğini kaydetti. 
     Müşteki avukatı, sanık Erdem'in, müvekkili E.C'nin cebir, şiddet ve tehdit kullanarak zorla ırzına geçtiğini belirtti ve bu hususlar dikkate alınarak cezalandırılmasını istedi. 
     Cumhuriyet Savcısı esasa ilişkin görüşünde, sanık ve mağdurenin evliliğe yönelik bir ilişki yaşadığının ve herhangi bir zorlama olmadan ilişkiye girdiklerinin anlaşıldığını ifade ederek, sanığın ''evlenmek vaadiyle kızlık bozmak'' suçundan cezalandırılmasını istedi. 
     Sanık Erdem ifadesinde E.C ile görevli olduğu Giresun'un Eynesil İlçesi'nde Asliye Ceza Mahkemesi'nce yapılan keşif sırasında tanıştıklarını, ancak ilişkiye girmediklerini anlattı. 
     Mahkeme heyeti, sanık Kadem Erdem'e ''evlenmek vaadiyle kızlık bozmak'' suçunu düzenleyen TCK'nın 423 1 maddemi uyarınca 6 ay hapis cezası verdi. 
     Mahkeme heyeti daha sonra bu cezayı 1 milyar 308 milyon 420 bin lira para cezasına çevirdi. 
     
     İDDİANAME 
     Trabzon Cumhuriyet Başsavcılığı tarafından hazırlanan iddianamede, Kadem Erdem'in Giresun'un Eynesil Emniyet Müdürlüğü'nde polis memuru olarak görevli olduğu dönemde keşif sırasında tanışarak, geçtiğimiz yıl haziran ayında Trabzon'un Beşikdüzü İlçesi'nde bulunan evine davet ettiği E.C'nin zorla ırzına geçtiği ve kızlığını bozduğu belirtiliyor. 
     İddianamede, sanık Kadem Erdem'in ''Reşit olan mağdurenin cebir, şiddet ve silah tehdidi ile ırzına geçmek ve kızlık bozmak'' eylemine uyan TCK'nın 416 1, 418 2, 281 ve 80 maddeleri uyarınca 28 yıl hapsi isteniyordu. 
     
</TEXT>
</DOC>
