<DOC>
<DOCNO> 190897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/spor/bvol.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Konniçiwa Japonya 
</HEADLINE>
<TEXT>

   Olimpiyat vizesi alabilmek için Japonya'da Dünya'nın en güçlü ekipleri ile mücadele edecek olan Bayan Voleybol Milli Takımımız kendinden emin. Filenin sultanları Uzakdoğu için gün sayıyor 
      
   14 günde 11 maç 
   AVRUPA ikincisi Bayan Voleybol Milli Takımı şimdi de Japonya'da Dünya vitrinine çıkmaya hazırlanıyor. 1-15 Kasım arasındaki organizasyona birlik, beraberlik ve disiplin içinde çıkacaklarını belirten antrenör Reşat Yazıcıoğulları, "14 günde 11 maç oynayacağız. Küba, Brezilya, ABD, Çin gibi Dünya'nın sayılı takımları ile karşılaşacağız. Amacımız alabildiğimiz kadar galibiyet elde etmek ve Ocak'ta Azerbaycan'da yapılacak Olimpiyat elemeleri için tecrübe kazanmak" dedi. 
   
   'Kalıcı olacağız' 
   YAZICIOĞULLARI, "Takım sporlarında başarı çatlak ses çıkmadan, bireysel hareket, ayrıcalık olmadan gelir. Avrupa Şampiyonası'nda biz bunun örneğini verdik. Orada seyirci desteği olmayacak. Türkiye'deki dinamizmi yurtdışına taşımak, geldiğimiz noktada kalıcı olmak istiyorsak her türlü ortamda mücadele etmeyi bilmeliyiz" ifadelerini de kullandı. Antrenör Ali Oktay, "Şu anda bir markayız. Rakiplerimizin isimlerine takılıp kalmadan iyi işler başarmak istiyoruz" yorumunu yaptı. 
   
   'Final çok zor'    KENDİ döneminde birden fazla ilki gerçekleştirmenin gururunu yaşadığını belirten Federasyon Başkanı Hüsnü Can ise "Hedefimiz ilk kez Olimpiyatlara katılabilmek. Japonya'da olmazsa Azerbaycan'da bunu başarmak için çağdaş bir anlayış ile yolumuzda yürüyeceğiz" dedi. Takım olarak kenetlendiklerini, kendilerine güvendiklerini belirten kaptan Özlem de "Katılan ülkelerin kariyeri belli. Final zor. Japonya'da elimizden geleni yapıp, tecrübe kazanacağız" diye konuştu. 
   
   Merhaba 

</TEXT>
</DOC>
