<DOC>
<DOCNO> 165332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun07.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin 4 Temmuz hedefi Teksas.. 
</HEADLINE>
<TEXT>

     El Kaide terör örgütünün ABD'nin 4 Temmuz bağımsızlık gününde ABD Başkanı George Bush'un memleketi Teksas'a terör eyleminde bulunmayı planladığı yolunda duyumlar alındığı bildirildi. 
     Bu yöndeki bilgilerin, teröristlerin telefon konuşmalarını dinleyen ve elektronik posta haberleşmelerini izleyen istihbarat kaynaklarınca elde edildiği ifade edildi. 
     ''Houston Chronicle'' gazetesinin haberine göre, saldırıda Houston çevresindeki enerji tesisleri hedef alınacak. 
     Bu bölgede önemli petrol ve gaz tesisleri ile boru hatları bulunuyor. 
     ''Newsweek'' dergisi de Sakr adındaki bir El Kaide üyesinin internetteki yazışmaları sırasında ''teröristlerin uzun süredir Temmuz başında düzenlenecek bir eylem hazırlığı içinde bulunduklarını ve Şeyh olarak bilinen kişiden nihai talimat beklediklerini ifade ettiğini'' yazdı. 
     ABD İç Güvenlik Dairesi, kısa süre önce, Teksas'taki petrol tesislerinin güvenliğini arttırmak amacıyla 30 milyon dolarlık bir ödeneği devreye sokmuştu. 
     
</TEXT>
</DOC>
