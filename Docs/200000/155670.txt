<DOC>
<DOCNO> 155670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur10.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı ABD'deki Ermeniler, Ermenistan'a kötülük ediyor 
</HEADLINE>
<TEXT>

     Milli Eğitim Bakanı Hüseyin Çelik, ''Avrupa ve Amerika'daki Ermeni toplumu bilmelidir ki, binbir dertle boğuşan fukara Ermenistan'a iyilik değil, kötülük ediyorlar'' dedi. 
     Milli Eğitim Bakanlığı'nca yayımlanan ''Bilim ve Aklın Aydınlığında Eğitim'' dergisi, nisan sayısını, ''Tarihten Bir Kesit'' başlığı altında Ermeni sorununa ayırdı. 
     Milli Eğitim Bakanı Çelik, dergide yer alan ''1915 Görgü Tanıklarınca Van ve Çevresinde Ermeni Olayları'' konulu yazısında, tarih boyunca Romalılar, Persler ve Bizanslılar tarafından bir yerden başka bir yere sürülen Ermeniler'in, Türk Milleti'nin adaletli, hoşgörülü, paylaşımcı, birleştirici insan sevgisi anlayışından yararlandıklarını kaydetti. Çelik, Ermeniler'in Osmanlı Devleti'nin gayretli, çalışkan, dürüst ve başarılı her vatandaşına sağladığı fırsat ve imkanlardan, gayrimüslimler içinde en fazla yararlananlar olduğunu vurguladı. 
     
     ERMENİ BAKAN, MİLLETVEKİLİ VE PAŞALAR 
     O dönemlerde Ermeniler'den 22 bakan, 33 milletvekili, 29 paşa, 7 büyükelçi, 11 başkonsolos 11 üniversite öğretim üyesi ve 41 üst kademe yöneticisi memur bulunduğunu hatırlatan Çelik, ancak Osmanlı Devleti'nin zayıfladığı dönemlerde, sömürgeci güçlerin, özellikle din adamı kisvesinde gönderdiği kışkırtıcıların etkinlikleriyle, Ermeniler'in sosyal, kültürel, ticari, dini ve siyasi açılardan Türk Milleti'nden uzaklaştırılmaya çalışıldığını belirtti. 
     Çelik, Doğu Anadolu'da başlatılan ve İstanbul'a kadar yaygınlık gösteren Ermeni ayaklanmalarında binlerce Türk ve Ermeni'nin hayatlarını yitirdiğini kaydederek, Osmanlı Devleti'nin, isyancı ve düşmanla işbirliği yapan Ermeniler'in ihanetleri karşısında, ordunun ve ikmal yollarının güvenliğini sağlamak amacıyla 27 Mayıs 1915 tarihinde sevk ve iskan kararı almak zorunda kaldığını anlattı. 
     Çelik, Osmanlı Devleti'nin savaş koşullarında almak zorunda olduğu sevk ve iskan kararı ile uygulamasının, Ermeni iddialarında soykırım olarak tanımlanarak tüm dünyaya da kabul ettirilmek istendiğine işaret etti. 
     1915 yılı öncesinde Van'da Ermeniler'in sosyal statüsü ve Müslümanlar ile ilişkilerine de değinen Çelik, ''Van'ın yerlisi olan Ermeniler'in isyana taraftar olmadığı, Van'da Ermeni komitelerinin kurulmasından sonra bunlara üye olan gençlerin isyana destek verdiklerine'' ilişkin görgü tanıklarının ifadelerine de yer verdi. 
     
     OSMANLI'NIN SOYKIRIM NİYETİ OLSAYDI... 
     Göç sırasında Ermeniler'in kanlı saldırılarıyla karşılaşan Vanlı Müslümanlar'ın trajedilerini de yine görgü tanıklarının ifadeleriyle dile getiren Çelik, yazısında şunları kaydetti 
     ''Görgü tanıklarından edindiğimiz izlenime göre, Ermeniler hırslarına mağlup olarak doğuda bağımsız bir devlet kurma emeline kapılmış ve bunun için terör dahil her vasıtayı meşru görmüşlerdir. Silahlı saldırıya geçen Ermeniler'e tuz-ekmekle karşılık verilmiş ama bu onları durdurmaya yetmemiştir. 
     Osmanlılar'ın Ermeniler'e soykırım uygulamak gibi bir niyeti olsaydı, bunu Kanuni Sultan Süleyman döneminde yapardı. İnsanlar düşmanlarını en güçlü oldukları zaman imha ederler, en zayıf oldukları zaman değil. Bir yandan Galiçya'dan Yemen'e kadar bir yığın cephede fiili savaş halinde olmak, öte yandan daha birkaç yıl önce bakanlık verdiğiniz Ermeniler'e soykırım uygulamak... Bu gerçek olmadığı gibi akli ve mantıki de değildir.'' 1915 yılında Van bölgesinde hüküm süren özel koşullar altında hiç kimsenin soykırımdan bahsetmemesi gerektiğini vurgulayan Çelik, ''Tarihteki acıları deşmek, eğer barışa, dostluğa hizmet edecekse değer. Avrupa ve Amerika'daki Ermeni toplumu bilmelidir ki, binbir dertle boğuşan fukara Ermenistan'a iyilik değil, kötülük ediyorlar'' dedi. 
     
</TEXT>
</DOC>
