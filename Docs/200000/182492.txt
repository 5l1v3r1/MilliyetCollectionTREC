<DOC>
<DOCNO> 182492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo35.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya 1000 metrede dünya rekoru deneyecek... 
</HEADLINE>
<TEXT>

     Dünya İkincisi ve Avrupa Şampiyonu Milli Atlet Süreyya Ayhan, Dünya Şampiyonası'nda aldığı dereceyi unuttuğunu, artık geleceğe baktığını söyledi. 
     Türkiye Spor Yazarları Derneği'nin Levent'deki tesislerinde basın toplantısı düzenleyen Süreyya Ayhan ve antrenörü Yücel Kop, soruları yanıtladı. 
     Dünya Şampiyonası'nı, hatta 2 gün önce aldığı madalyayı dahi unuttuğunu kaydeden Ayhan, ''Artık geleceğe bakıyorum. Hedeflerimiz büyük. Gelecek sezon da aynı başarıları elde etmeyi ümit ediyorum. Tabii ki Dünya Şampiyonası'nda aldığım ikinciliği bunun dışında tutuyorum. Tüm Türkiye'ye bana verdiği destek nedeniyle teşekkür ederim'' diye konuştu. 
     Atletizm sporunun emrinde olduğunu belirten Süreyya Ayhan, ''Spor yapan gençlerin yanına gidiyorum, onları alkışlıyorum. Bu onların çok hoşuna gidiyor. Atletizmle ilgili tüm faaliyetlere katılmaya çalışıyorum'' şeklinde konuştu. 
     Ayhan, 10 gün izin yaparak dinleneceğini, daha sonra antrenmanlara başlayacağını vurguladı. 
     Gelecek sezon ''Altın Lig'' yarışmalarının hepsine katılmayı hedeflediklerini ifade eden Ayhan, ''Ancak yaşanan bazı sakatlık veya hastalıklar hazırlıklarımıza darbe vuruyor. Atletizm nankör spor derler. Bu sezon yaşadığımız bir hastalık bazı yarışları silmemize neden oldu. Bunu da herkesin bilmesini isterim'' dedi. 
     Antrenörü Yücel Kop ise Ayhan'ın bu sezon 1000 metrede dünya rekorunu kırmayı deneyeceğini belirtirken, 1 mil ve 800 metre yarışlarında da koşmayı düşündüklerini anlattı. 
     Bu arada, Türk Kalp Vakfı'nın Süreyya Ayhan ve Yücel Kop'a yarın düzenlenecek törenle madalya vereceği açıklandı. 
     
</TEXT>
</DOC>
