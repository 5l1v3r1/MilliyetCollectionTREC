<DOC>
<DOCNO> 181537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur09.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız girdiği evde cüzdanını düşürünce yakayı ele verdi... 
</HEADLINE>
<TEXT>

     Emek Mahallesi'nde bir eve giren hırsız kimliğinin bulunduğu cüzdanını düşürünce polise yakalandı. 
     Emniyet yetkililerinden alınan bilgiye göre, Emek Mahallesi 75. Sokak'ta oturan Hüseyin Yüce B'nin evine balkondan hırsız girdi. Evinden 70 milyon lirası çalınan Hüseyin Yüce B, mutfağında bir cüzdan buldu. Olay yerine gelen polis cüzdanda Kasım K. adına nüfus cüzdanı ile 100 Euro bulunduğunu tespit etti. 
     Bunun üzerine Kasım K. adlı sabıkalı hırsız gözaltına alındı. Şartla salıverilme yasasından yararlanarak cezaevinden çıkan ve 10 yıl hapis cezası bulunan Kasım K. emniyette verdiği ifadesinde cüzdanını kaybettiğini ancak, hırsızlık yapmadığını iddia etti. 
     Kasım K, hırsızlık olayının gerçekleştiği tarihten sonra yayınlanan, cüzdanını kaybettiğine dair gazete ilanını da polise gösterdi. 
     Polisin, ''Madem hırsız değilsin cüzdan vatandaşın evinde ne geziyor, bu ne tesadüf ki aynı gece vatandaşın evi soyuluyor. Vatandaş kötü niyetli olsa evinden 70 milyon lirası çalınmış, senin cüzdanında 100 Euro bulmuş, bize hiç haber vermeyebilirdi'' sözlerine karşılık Kasım K, ''Ben masumum'' diyerek kendisini savundu. 
     
</TEXT>
</DOC>
