<DOC>
<DOCNO> 174625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yasam/ayas.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Grizu diri diri gömdü 
</HEADLINE>
<TEXT>

   Aşkale, dün grizu faciasıyla sarsıldı. 5 işçi öldü, 13'ü yaralandı. Gaz kaçağı sürünce, göçük altında kalan işçilere uzun süre ulaşılamadı 
      KADİR SABUNCUOĞLU, CEM BAKIRCI, TURGAY İPEK DHA 
   
   Erzurum'un Aşkale ilçesinde, 1960'tan beri faaliyette olan Devlet Linyit İşletmeleri'nin Erzurum Çimento Sanayi'ne Ercimsan devrettiği kömür ocağında dün grizu patlaması yaşandı. 
   Ocağın 500 metre derinliğinde, saat 10.30'da meydana patlamada, madenin büyük bölümü çöktü ve 22 madenci göçük altında kaldı. İtfaiye ekipleri, Ercimsan'a ait kurtarma timi, 9. Kolordu Komutanlığı ve Sivil Savunma Arama Kurtarma Birliği ekipleri ile emekli madencilerden oluşan ekibin çalışmaları sonucu kurtarılan 11 işçi ayakta tedavi görürken 2 işçinin durumunun ağır olduğu belirtildi. 
   
   Kurtaranlar da zehirlendi 
   Göçük altından Rüstem Aksakal, Mikail Yılmaz, Şafak Yörük, Güngör Ünal ve Ersin Yılmaz'ın cesetleri çıkarılırken, Şinasi Güzel ve Çetin Aktaş'a da ulaşılmaya çalışılıyor. Vali Vekili Gülihsan Yiğit, "Gaz sızıntısı var. Ekipler, ocakta uzun süre kalamıyor" dedi. 
   Aziziye Araştırma Hastanesi'nde tedaviye alınan yaralılardan Zafer Ateş, korkunç patlamayı, "Birinci vardiyadaydık. Şiddetli bir patlama oldu savrulduk. Bulunduğumuz bölüm üzerimize çöktü. Kıpırdayamıyorduk. Bağırmaya başladım" sözleriyle anlattı. 
   Kurtarma çalışmalarına katılan emekli madenci Murat Top da, "13 işçinin sağ kurtarılması büyük başarı. 5 işçiyi ölü çıkardık, üzgünüm" diye konuştu. 
   
   
</TEXT>
</DOC>
