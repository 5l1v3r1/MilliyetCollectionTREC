<DOC>
<DOCNO> 151711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur16.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen genelgesi ile tartışmaya Turizm Bakanı da katıldı 
</HEADLINE>
<TEXT>

     Turizm Bakanı Güldal Akşit, Dışişleri Bakanlığı'nın, milli görüş ve Fethullah Gülen cemaatlarıyla da yakın ilişki kurulmasını salık verdiği öne sürülen genelgesinin Türk turizmini olumsuz etkileyip etkilemeyeceğiyle ilgili olarak, ''Türkiye Cumhuriyeti bir bütündür. Falan filan vakıfla Türkiye'nin temsil edildiğini düşünmek yanlıştır'' dedi. 
     Ankara Ticaret Odası ATO , İl Turizm Müdürlüğü ile BİLSİT Uluslararası Eğitim Kurumu'nun işbirliğiyle düzenlenen ''Ankara'daki Turizmi Nasıl Canlandırabiliriz '' konulu proje yarışmasının ATO'daki ödül törenine katılan Akşit, burada gazetecilerin sorularını yanıtladı. 
     Akşit, bir gazetecinin, Dışişleri Bakanlığı'nın genelgesini hatırlatarak, ''Milli görüş ve cemaat vakıflarının Almanya'da çizdiği imaj, Türkiye'nin daha farklı tanıtılmasına neden olursa bu Türk turizmini nasıl etkiler '' sorusu üzerine, şunları kaydetti 
     ''Ben, vakıflara destekle turizmin irtibatını göremiyorum. Sonra bir vakıf da Türkiye'yi temsil etmiyor herhalde. Türkiye Cumhuriyeti bir bütündür. Falan filan vakıfla Türkiye'nin temsil edildiğini düşünmek yanlıştır. 
     Bu cemaatlar, kendi içinde varlık ifade eden birimlerdir. Ama ben Türkiye'yi temsil ettiklerini düşünmüyorum, böyle bir kanaate de sahip değilim. Türkiye Cumhuriyeti'nin Almanya'daki imajı bir vakıfla sarsılacaksa, ona da çok yazık tabii ki diyorum.'' 
     
     SARS VE TURİZM 
     Akşit, SARS virüsünün neden olduğu salgın yüzünden Uzakdoğu ülkelerine yapılan bazı turların iptal edilmesinin Türk turizmine yarar getirip getirmeyeceğinin sorulması üzerine de, bazı girişimcilerin bu yönde çalışmalar yaptıklarını söyledi. 
     Akşit, ''Bizim girişimcimiz çok enteresan. Bize iletilen güzel gelişmeler var. Hiçbir salgından, felaketten iyi netice çıkarmak değil tabii ama bu Türk ekonomisine bir katkı sağlayacaksa, bu ülkelere gitmeyenlerin bizim ülkemize gelmesini sağlamak da kötü bir şey değil'' diye konuştu. 
     
     ''BEYPAZARI'NI MERAK ETTİM, BİR DE BİZ GÖRELİM'' 
     Akşit, törende yaptığı konuşmada da, Türkiye'nin inanç ve kültürlerin buluşma noktası olan çok önemli bir coğrafya olduğunu ve dört mevsim, 12 ay turizme elverişli bulunduğunu kaydetti. 
     Turizm Bakanı Akşit, turizmde gelecek döneme umutla baktığını ve bu sektörün Türkiye'nin lokomotifi olacak hale gelebileceğine inandığını ifade etti. 
     İstanbul'un tek başına ele alındığında marka haline gelebilecek bir şehir olduğunu anlatan Akşit, ''Ama koskoca İstanbul'a gelen turist sayısı 2.5 milyon. Bunun da 1-1.5 milyonu transit geçiş yapan turistler. Biz, İstanbul'un kıymetini bilmemişiz. Ticaret, sanayi şehri olarak görmüşüz. Onu da ne kadar yapabilmişiz şüpheli. İstanbul, Paris, Londra, Prag gibi bir alışveriş merkezi haline gelebilir. Biz, Bakanlık olarak bunun çalışmasını başlattık'' diye konuştu. 
     Yarışmada dereceye giren projelerden çoğunun Beypazarı ilçesini işlediğini ifade eden Akşit, ''Ben de merak etmeye başladım. İnşallah şu Beypazarı'nı biz de bir görelim. Çünkü varlığını, değerini bilmediğimiz o kadar çok değere sahibiz ki, inşallah hepsini hep beraber keşfedelim'' dedi. 
     ATO Başkanı Sinan Aygün de, turizmin ''bacasız sanayi'' olduğunu belirterek, çok sayıda insanın turizm sektöründe emek verdiğini ve para kazandığını söyledi. Ankara'nın da Beypazarı gibi önemli turistik değerlere sahip bulunduğunu kaydeden Aygün, ''Ankara'yı turizm şehri yapmak istiyoruz'' diye konuştu. 
     Daha sonra yarışmada dereceye giren öğrencilere ödülleri verildi. Aygün, dereceye giren öğrencilere eğitim yaşamları boyunca burs vereceklerini bildirdi. 
     





</TEXT>
</DOC>
