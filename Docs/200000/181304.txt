<DOC>
<DOCNO> 181304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo07.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
F 1'de para da en az araçlar kadar hızlı... Kim ne kadar kazanıyor 
</HEADLINE>
<TEXT>

     Dünyanın en çok izlenen ikinci sporu olan Formula 1'de, pilotların, takım patronlarının ve mühendislerin kariyerleri boyunca kazandığı gelirler baş döndürüyor. 
     ''F1 Racing'' dergisinde yayınlanan haberde, dünyanın en büyük pazar payına sahip motor sporu ve dünya kupasından sonra en çok izlenen 2. spor dalı olan Formula 1'de paranın trafiği de en az formula araçları kadar hızlı. 
     Takım patronları sıralamasında kariyeri boyunca 3.9 milyar dolar ile en çok kazanan, aynı zamanda Formala 1'in de ticari haklarının sahibi olan Bernie Ecclestone olurken, pilotlarda Michael Schumacher 285 milyon dolar ile birinci oldu. Mühendislerde ise BMW-Williams'ın teknik patronu Patrick Head 82 milyon dolarlık geliriyle diğer takım patronlarını geride bıraktı. 
     
     PİLOTLARDA İLK 5 

     5 kez dünya şampiyonluğu bulunan ve bu sezon genel klasmanda 2 puan farkla lider durumdaki Alman pilot Michael Schumacher 285 milyon dolarlık geliriyle kendisinden sonra gelen 6 pilotun toplam gelirinden fazla gelire sahip bulunuyor. 
     Bar-Honda'nın 1 kez dünya şampiyonu olmuş tecrübeli pilotu Jacques Villeneuve 91 milyon dolarla 2. sırada. 44 milyon dolarlık geliriyle BMW-Williams'ın Alman pilotu Ralf Schumacher 3. sırada yer alırken, Mclaren Mercedes'in İngiliz pilotu David Coulthard 42 milyon dolarlık geliriyle 4. ve dünya şampiyonu pilot Schumacher'in takım arkadaşı Rubens Barrichello 35 milyon dolar geliriyle 5. sırada. 
     
</TEXT>
</DOC>
