<DOC>
<DOCNO> 152194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur25.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Mesele türban meselesi değil" 
</HEADLINE>
<TEXT>

     CHP Genel Başkanı Deniz Baykal, TBMM Başkanı Bülent Arınç'ın 23 Nisan resepsiyonuna katılmayarak ortaya koydukları tepkinin, iktidar açısından değerlendirilmesi gereken çok ciddi bir uyarı olduğunu belirterek, ''Bunu anlamalıdırlar, eğer anlamazlarsa önümüzdeki günlerde çok daha büyük sıkıntılarla karşı karşıya kalırız'' dedi. 
     Baykal, Türkiye İhracatçılar Meclisi TİM Başkanı Oğuz Satıcı ve yönetim kurulu üyelerini CHP Genel Merkezi'nde kabul ederek, bir süre görüştü. 
     Deniz Baykal, kabul sırasında bir gazetecinin, TBMM Başkanı Bülent Arınç'ın verdiği 23 Nisan resepsiyonu ile ilgili tartışmaların devam ettiğini anımsatması üzerine, dün ortaya çıkan tablonun iktidar açısından çok düşündürücü olması gerektiğini söyledi. 
     23 Nisan'ın Türkiye'nin siyasi rotasının çizildiği önemli bir gün olduğunu belirten Baykal, dün sabah Anıtkabir'de ve TBMM'de düzenlenen 23 Nisan programına katıldıklarını, ancak TBMM Başkanı'nın akşam verdiği resepsiyonda geçmiş yıllardan farklı bir manzaranın ortaya çıktığını söyledi. 
     Toplumun değişik kesimlerinin kuruluşlarının resepsiyona katılmadıklarını, Cumhurbaşkanı'nın ilk kez TBMM Başkanı'nın verdiği bir resepsiyonda yer almadığını anımsatan Baykal, ''CHP olarak biz katılmadık, Genelkurmay Başkanı ve kuvvet komutanları ilk kez katılmadılar. Demokratik kitle örgütü temsilcileri, çeşitli oda ve birlik başkanları katılmadılar. Dünkü tablo iktidar açısından çok düşündürücü olması gereken bir tablodur. Geçiştirilecek bir durum söz konusu değildir'' diye konuştu. 
     İktidarın, ortaya konulan tepkinin anlamını çok iyi değerlendirmesini isteyen Baykal, sözlerini şöyle sürdürdü 
     ''Dünkü olayın şoku karşısında sözcülerin, duygularını dile getiren değerlendirmeler yapmalarını, olaya bir polemik çerçevesi içerisinde bakmalarını, orayı burayı suçlamalarını anlayışla karşılıyorum. Bu bir, iki gün olabilir, ama bir an önce gereken ciddiyeti ele almalılar ve gerekli sonuçları çıkarmalıdırlar. 
     Bu olayın onlar açısından değerlendirilmesi gereken çok ciddi bir uyarı olduğuna tekrar işaret etmek istiyorum, bunu anlamalıdırlar, eğer anlamazlarsa önümüzdeki günlerde çok daha büyük sıkıntılarla karşı karşıya kalırız.'' 
     
     ''ROTA DEĞİŞTİRİLMESİN'' 
     Türkiye'nin tarihi bir rotası bulunduğunu ve bu rota ile oynanılmaması gerektiğini ifade eden Baykal, şöyle konuştu 
     ''Artık tartışmayacağımız noktaları bilelim. Artık Cumhuriyet'i, Atatürk'ü, laik, demokratik düzeni tartışmayacağız. Türkiye'nin Müslüman bir toplum olduğunu da tartışmayacağız. Hiç kuşku yok, içtenlikle bunları içimize sindireceğiz. Demokrasiyi tartışmayacağız, gereklerini içimize sindireceğiz, olup bittiler, dayatmacı anlayışlar, 'çoğunluk bizde istediğimizi yaparız' zihniyetleri Türkiye'yi sıkıntıya sokar. 
     İktidarın söylemlerine rağmen uygulamaları ciddi rahatsızlık yaratmaya başlamıştır. Hükümetin 'ben haklıyım, herkes haksız' zihniyeti içerisine girmesi Türkiye'yi sıkıntıya sokar. hükümet oturacak 'ben niye kırdım, döktüm ortalığı' diyecek.'' 
     
     ''DAHA ÖNCE UYARDIK'' 
     Hükümetin, ekonomide, dış politikada, net bir politika izlemediğini ifade eden Baykal, ''Dış politika ile oynuyorsun, Amerika'nın duvarına çarpıyorsun, ekonomi ile oynuyorsun IMF'nin duvarına çarpıyorsun. Şimdi durduk yerde Türkiye'nin rotası ile ilgili tereddütler ortaya çıkmaya başladı. Oynamasınlar bu rotayla...'' diye konuştu. 
     Baykal, 23 Nisan'da ''iyi niyetli bir uyarı yapıldığını, ortalığın kırılıp dökülmediğini'' ifade ederek, ortaya konulan tavrın herkesin özgür iradesi ile aldığı tavır olduğunu söyledi. 
     Seçimlerin hemen ardından AK Parti yönetimine, ''Aman rotayı şaşmayalım, aman yörüngeyi sıkıntıya sokmayalım, burada yürüdüğünüz takdirde her türlü katkı, destek benden'' diye uyarıda bulunduğunu kaydeden Baykal, böyle yapılmayacağı yönünde söz verildiğini söyledi. 
     Deniz Baykal, iktidarın sergilenen tepkiler üzerine değerlendirme yaparak yeni kararlar alması gerektiğini savunarak, ''Diyorlarsa ki Biz parlamentoda çoğunluğa sahibiz, rotayı değiştireceğiz, herkes kendini ona göre hazırlasın... diye tepki versinler, biz de ona göre kendimizi hazırlarız'' dedi. 
     
     ''MESELE TÜRBAN MESELESİ DEĞİL'' 
     Bir gazetecinin, resepsiyona bazı Ak Parti milletvekillerinin türbanlı eşleriyle katıldığını anımsatarak, türban konusunun tavırlarındaki etkisini sorması üzerine Baykal, ''Mesele türban meselesi değil. Bunu aşan bir konu ile meşgulüz. Ben Türkiye'de türban konusunun dikkatli bir şekilde aşılması gerektiğine, aşılabileceğine inanıyorum. Çok olay var birbiri ardına. Toplumda giderek yaygınlaşan haklı bir tereddüt tablosu var'' diye konuştu. 
     Baykal, AK Parti'nin söylemine ters bir uygulama içinde olduğunu ve bunun da bir güvenlik krizi yarattığını ve bir güvenlik boşluğu oluşturduğunu söyledi. 
     Deniz Baykal, bir başka soru üzerine, dün sabah yapılan 23 Nisan kutlamaları sırasında Genelkurmay Başkanı Orgeneral Hilmi Özkök ile yaptığı iddia edilen konuşmanın doğru olmadığını söyledi. Baykal, Genelkurmay Başkanı ile iç politika konuşmadıklarını, kadrolaşma konusunda herhangi bir şikayette bulunmadığını belirtti. 
     Ziyaret sırasında Baykal, ihracatın Türk ekonomisindeki önemini vurgulayarak, ihracatçıların Türk ekonominin kahramanları olduğunu söyledi. 
     TİM Başkanı Oğuz Satıcı da reel sektörün kalbi olarak nitelendirdiği ihracatın sorunları ve çözüm önerilerini içeren bir dosyayı Baykal'a sunarak desteğini istedi. 
     





</TEXT>
</DOC>
