<DOC>
<DOCNO> 188985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun08.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaştan önce 30 ABD'li firma, Irak'a silah satmış... 
</HEADLINE>
<TEXT>

     Saddam Hüseyin rejiminin devrilmesine yol açan son savaştan önce, 30 dolayında Amerikan firması ve işadamının Irak'a silah ve askeri teknoloji sattığı ortaya çıkarıldı. 
     New York Times gazetesi konuyla ilgili haberinde, satılan silah ve teknolojinin tutarının on milyonlarca doları bulduğunu yazdı. 
     Satıcılar listesinin başında bulunan Sabri ve Regard Yakou adlı bir baba oğulun yakalandıklarını bildiren gazete, ''bu kişilerin Saddam rejimine Ganbot denilen silahlı sürat tekneleri sattıklarını'' duyurdu. Irak kökenli olan ve ''P.T. Gulf İnternational'' adlı bir şirketi yöneten işadamlarının Irak'a her biri 26 metre boyunda 6 devriye botu sattıkları teknelerin makineli tüfeklerle donatılmış oldukları ve satış tutarının 11 milyon doları bulduğu haberde yer aldı. 
     Gazeteye açıklamada bulunan ABD gümrük işlemleri müdürü Michael Dougherty, ''Bu botlardan bir kısmının Basra civarında Amerikan kuvvetlerine yönelik operasyonlarda kullanıldıklarını saptadık'' şeklinde konuştu. Dougherty, ''Amerikan vatandaşlarının düşman bir rejimle, savaş zamanı işbirliği yaptıklarını düşünmek insanı şok ediyor'' açıklamasında bulundu. 
     Baba oğulun, Amerikan ihracat yasalarını ihlal etmekle suçlandıkları ve federal mahkemeye sevkedildikleri bildiriliyor. Suçlu görüldükleri takdirde sanıkların 10'ar yıl hapis cezasına çarptırılabilecekleri belirtildi. 
     Mart ayından bu yana Bağdat'ta bulunan Amerikan yetkililerinin, 30 dolayında değişik satış işlemini mercek altına aldıkları verilen haberler arasında. 

     
</TEXT>
</DOC>
