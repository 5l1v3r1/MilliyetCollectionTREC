<DOC>
<DOCNO> 192863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez'in denetiminde 3 eski bürokrat hakkında soruşturma 
</HEADLINE>
<TEXT>

     Danıştay, imtiyaz sözleşmeleri feshedilen ÇEAŞ ve KEPEZ'in mevzuat gereği yapılması gereken denetimlerini yaptırmadıkları gerekçesiyle 3 eski bürokrat hakkında verilen soruşturma iznine yapılan itirazı reddetti. Dosya, soruşturmanın yapılması için Ankara Cumhuriyet Başsavcılığı'na gönderildi. 
     Alınan bilgiye göre, ''ÇEAŞ ve KEPEZ Elektrik A.Ş işletmelerinin 1988-2001 yılları arasında mevzuat gereği yapılması gereken denetimleri yaptırmadıkları'' gerekçesiyle eski Enerji İşleri Genel Müdürleri Mustafa Turhan, Mehmet Koyunca ve Mustafa Mendilcioğlu, eski Enerji İşleri Genel Müdür Vekili Osman İlhan ve eski İşletmeler ve Uygulamalar Daire Başkanı Mustafa Kılıçarslan hakkında Enerji ve Tabii Kaynaklar Bakanlığı'nca ön inceleme yapıldı. 
     Ön inceleme sonucunda Enerji ve Tabii Kaynaklar Bakanlığı, Turhan ve Koyunca hakkında soruşturma izni vermezken, Mendilcioğlu, İlhan ve Kılıçarslan hakkında soruşturma izni verdi. 
     Soruşturma izni verilen Mendilcioğlu, İlhan ve Kılıçarslan, karara itiraz etti. 
     Danıştay 2. Dairesi, Mendilcioğlu, İlhan ve Kılıçarslan'ın itirazını oy birliği ile reddetti. 
     Kararda, ön inceleme raporu ve belgelerin bu kişilere isnat edilen eylem nedeniyle hazırlık soruşturması yapılmasını gerektirecek nitelikte görüldüğü belirtilerek, itirazların reddine karar verildiği kaydedildi. 
     Dosya, soruşturmanın yapılması için Ankara Cumhuriyet Başsavcılığı'na gönderildi. Soruşturma sonucunda 3 kişi hakkında dava açılabileceği gibi, takipsizlik kararı da verilebilecek. 
     
</TEXT>
</DOC>
