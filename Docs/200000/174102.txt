<DOC>
<DOCNO> 174102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko05.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep'li enflasyon hesabı 2005'te 
</HEADLINE>
<TEXT>

   DİE 2005'ten itibaren enflasyonda hesaplama sepetini değiştirecek. Cep telefonu enflasyon sepetine girecek 
      ÖNDER YILMAZ Ankara 
   
   Devlet İstatistik Enstitüsü DİE Başkanı Ömer Demir, enflasyon hesaplamaları için 1994'te yapılan ve bir daha yenilenmeyen hane halkı araştırmasının 2003 yılı itibariyle güncelleştirileceğini belirtti. 
   Demir, "2004'te tüketim kalıplarını çıkaracağız. 2005 yılı itibariyle enflasyon hesaplama sepeti değişecek" dedi. 2005'ten sonra enflasyon sepetinin her yıl güncelleştirileceğini belirten Demir, şöyle devam etti "Buna zincirleme endeks diyoruz. Bazı illerdeki ağırlıklar binde birin altında artıp azalınca enflasyon sepetine ekleme yapılıp çıkarılacak. Bilgisayar, cep telefonu gibi yaygın kullanılan unsurlar enflasyon hesaplama sepetinde ağırlıklı olarak yer alacak." DİE'nin enflasyon hesaplamasında iki sırrı daima sakladığını vurgulayan Demir, şöyle dedi 
   "Bunlardan birincisi fiyatları belirlediğimiz yerlerdir. TÜFE için 31 yerleşim biriminden 7 bine yakın yerden değer alıyoruz. Ancak ilan etmiyoruz. Diğeri ise, hangi kalemin sepette ne kadar ağırlığı olduğunu açıklamıyoruz. Bu iki sırrı açıklarsak, vatandaş gidip bir marketten fiyat alıp çarpar böler ve sizin rakam farklı diyerek karşımıza dikilir. Misal en önemli ağırlık yüzde 4'le ekmektir." 
   
   
</TEXT>
</DOC>
