<DOC>
<DOCNO> 192500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo03.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Seve seve başka takıma giderim... 
</HEADLINE>
<TEXT>

     Trabzonspor, hafta sonu İstanbulspor ile deplasmanda yapacağı maç için İstanbul'a gitti. 
     Bordo-mavili takımda, geçen haftaki Malatyaspor maçından farklı olarak Emre Toraman, Yavuz, Göksel ve Recep'in yerine, sakatlığı geçen Augustine ve Erdinç, kart cezası sona eren Hüseyin ile Ali Şen, maç kadrosuna alındı. 
     Kafile Başkanı Kenan Sönmez, geçen hafta Malatyaspor karşısında sahadan beraberlikle ayrıldıklarını belirterek, ''Ligde hedefi olan bir takımız. Geçen hafta 2 puan kaybettik. İstanbulspor'u yenerek puan kaybını telafi etmek istiyoruz'' dedi. 
     Sönmez, İstanbulspor'un güçlü bir ekip olduğunu ifade ederek, ''Geçen hafta Bursaspor karşısında farklı galip geldiler. Bizim karşımıza moralli çıkacaklardır, ancak biz de güçlü bir takımız. Futbolcu arkadaşlarımız bize bir galibiyet daha yaşatacaktır'' diye konuştu. 
     
     TRANSFER 

     Bordo-mavili takımın yıldız oyuncu Gökdeniz Karadeniz, kendisinin transfer konusunda hiçbir kulüple görüşme halinde olmadığını söyledi. 
     Gökdeniz, Trabzonspor'la sözleşmesinin bulunduğunu da dile getirerek, ''Hiçbir takıma imza atmam söz konusu değil. Ancak kulüp menfaatleri doğrultusunda beni satmak isterlerse, ben de kendimi feda ederim'' diye konuştu. 

     
</TEXT>
</DOC>
