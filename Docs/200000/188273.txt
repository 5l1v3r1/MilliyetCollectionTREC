<DOC>
<DOCNO> 188273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun01.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın annesi kızına son bir kez sarılamamış 
</HEADLINE>
<TEXT>

     Fransa'nın başkenti Paris'te 1997 yılında geçirdiği trafik kazasında hayatını kaybeden Galler Prensesi Diana'nın annesi Frances Shand Kydd, kraliyet ailesinin, ''kızının cansız bedenine son bir kez sarılmasına izin vermediğini'' söyledi. 
     Kydd, biyografi niteliğindeki ''In Frances The Remarkable Story of Princess Diana's Mother'' adlı kitap için yaptığı açıklamada, kazadan sonra Diana'nın cesedini İngiltere'ye getirmek için Fransa'ya gitmesine de izin verilmediğini belirterek, bu olayın, kendisine doğumundan birkaç saat sonra ölen oğlu Jonh ile ilgili üzücü anıları hatırlattığını ifade etti. 
     Max Riddington ve Gavan Naden'ın kaleme aldığı kitapta doktorların, oğlu Jonh'un deforme olmuş küçük bedenini görmesine izin vermediğini ifade eden Kydd, ''Öldüklerinde her ikisini göremedim, onlara dokunamadım ve sarılamadım. Bu yüzden içim acıyor'' dedi. 
     Frances Shand Kydd, Diana'nın cenaze töreninde ailesiyle gurur duyduğunu belirterek, ''Onunla, törende konuşurken dağ gibi duran kızlarımla ve ona takdire değer şekilde erkek kardeş sevgisini veren oğlumla gurur duydum'' dedi. 
     Prenses Diana, sevgilisi Mısırlı Dodi El Fayed ile 31 Ağustos 1997'de, Fransa'nın başkenti Paris'te bir alt geçitte geçirdiği trafik kazasında hayatını kaybetmişti. 
     
</TEXT>
</DOC>
