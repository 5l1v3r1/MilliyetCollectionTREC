<DOC>
<DOCNO> 161316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur22.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen Konut edindirme hesabına yatan 398 trilyon lira kayıp 
</HEADLINE>
<TEXT>

     TBMM Yolsuzlukları Araştırma Komisyonu'na bilgi veren Bayındırlık ve İskan Bakanı Zeki Ergezen, Konut Edindirme Hesabın'da 5 bin memur adına biriktirilen 398 trilyon liranın kayıtlarda bulunduğunu, ancak yerinin tespit edilemediğini söyledi. 
     Komisyon Sözcüsü AK Parti Amasya Milletvekili Hamza Albayrak, komisyonun bugünkü çalışmalarıyla ilgili bilgi verdi. Bayındırlık ve İskan Bakanı Zeki Ergezen'in belgeye dayalı olarak çok önemli bilgiler verdiğini ifade eden Albayrak, Türkiye bütçesinin üçte birinin yolsuzluğa, üçte birinin israfa gittiğini, geriye kalan üçte birinin de ancak diğer işlere ayrılabildiğini söyledi. 
     Hamza Albayrak'ın verdiği bilgiye göre, Bayındırlık Bakanı Ergezen, Türkiye'de ihale kökenli yolsuzlukların temelinde eski İhale Yasası'nın 44 ve 63. maddesine göre verilen ihaleler bulunduğunu ifade etti. 
     Buna göre, eski İhale Yasası'nın yüzde 30 artırma imkanı veren 63. maddesine göre verilen ihalelerde bu artırma istismar edildi. Bu maddeye göre yapılan keşif artışı yüzde 182'lere kadar ulaştı. Düz yollar meyilli, köprülü, kavşaklı diye gösterildi ve buna göre fiyat artışı istendi. 
     Yine eski İhale Yasası'nın özellikli işler için teklif toplama usulünü öngören 44. maddesi uyarınca yapılan karayolu ihalelerinde de keşif artışı usulsüzlüğü yapıldı. Keşif artışları yüzde 400-500'leri aştı. Bayındırlık Bakanı Ergezen bu tür ihalelerin büyük çoğunluğunu durdurduklarını bildirdi. 
     Bakan Ergezen bu şekilde keşif artışı yoluyla yapılan yolsuzluğun tutarının 710 milyon dolar civarında olduğunu söyledi. 
     Ergezen, Bayındırlık Bakanlığı'nın şu ana kadar yaptığı, başlayan ve devam eden ihalelerindeki yatırım tutarının 19 katrilyon lira civarında olduğunu bildirdi. 
     Bakan Ergezen duble yollarla ilgili bilgi verirken de şu ana kadar duble yol ile ilgili hiçbir ihale yapılmadığını söyledi. Duble yolların Karayolları ve Köyişleri imkanlarıyla yapıldığını ve taşeronlara da yüzde 60-70 tenzilatla iş yaptırdıldığını söyledi. 1 kilometre yolun müteahhit aracılığıyla 2.5-5 trilyon liraya yaptırtılabildiğini, ancak kendi olanaklarıyla aynı yolu 150 milyar liraya malettiklerini bildirdi. 
     
     TOPLU KONUTTA YOLSUZLUK 
     Bayındırlık Bakanı Ergezen Toplu Konut İdaresi'ndeki yolsuzluklarla ilgili olarak da Bahçeşehir Konutları'nı örnek verdi. Ergezen, ''Metrekaresinin birim fiyatı 230 milyon lira olan arsaları Emlak Konut'a 950 milyon liraya satmışlar. Önce Toplu Konut idaresinden almışlar, sonra Emlak Konut'a 4-5 katı fiyata satmışlar. Bu da yetmemiş aynı kişiler Bahçeşir konutlarının yapımını da üstlenmişler'' dedi. 
     1998 yılında uygulamaya başlanan Konut Edindirme Hesabı'nda 5 bin memur adına 398 trilyon lira biriktiğini kaydeden Ergezen, ancak kayıtlarda varolan bu paranın nerede olduğunun tespit edilemediğini söyledi. 
     Karadeniz Otoyolu ihalesiyle ilgili araştırma ve soruşturmanın sürdüğünü bildiren Bakan Ergezen, ancak yol yapımı tamamlandıktan sonra harfiyat ve malzeme tutarının tespitinin zor olduğunu belirterek soruşturmanın güçlüğüne dikkat çekti. 
     
     DEPREM KONUTLARI 
     Bayındırlık ve İskan Bakanı Ergezen, deprem konutlarıyla ilgili olarak da müteahhitlerden kaynaklanan herhangi bir yolsuzluk ve usulsüzlük tespit edilemediğini söyledi. Ergezen, ancak bakanlığın birim fiyatının belirlenmesi ve hakedişler ile sosyal tesislerin geciktirilmesi konularında bazı yanlışları bulunduğunu kaydetti. 
     Ergezen, 16 yıldır yapımı süren Bolu Tüneli'nin gerçekleşme oranının yüzde 50 olduğunu, tamamlanabilmesi için 350 milyon dolara daha ihtiyaç olduğunu, sözkonusu kaynağın da bulunduğunu bildirdi. 
     Bakan Ergezen, bakanlığının teftiş kurulu tarafından tespit edilen diğer yolsuzluklarla ilgili de bilgi verdi. Ergezen, Ankara Gençlik Merkezi'nde 4 trilyonluk bir yolsuzluk tespit edildiğini söyledi. 
     İmar yolsuzluklarıyla ilgili de bilgi veren Ergezen, bu çerçevede fay hattı üzerinde olduğu halde, gerekli tespitler yapılmadan gerçekleştirilen 5 katlı imar planı çalışmasına son verilmesinin kararlaştırıldığını söyledi. Ergezen, bugüne kadar verilen 5 katlı imar izinlerinin de iptal edileceğini duyurdu. 
     
</TEXT>
</DOC>
