<DOC>
<DOCNO> 156169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko22.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim Otelcilik, "blok satış" yöntemiyle satılacak... 
</HEADLINE>
<TEXT>

     Vakıfbank, oteller zinciri Taksim Otelcilik A.Ş.'yi satışa çıkardı. 
     Vakıfbank'tan yapılan açıklamaya göre, Banka, İstanbul başta olmak üzere Antalya, Side, Alanya, Marmaris, Kuşadası, Mersin ve Abant'ta bulunan birçok değerli tesisin sahibi ve işletmecisi olan Taksim Otelcilik A.Ş.'nin yüzde 51 hissesini ''blok satış'' yöntemiyle satışa sunuyor. 
     Açıklamada, aralarında Ceylan Intercontinental, Side Palace, Abant Palace, Abant Köşkü ve Sultan Saray'ın da bulunduğu 10 ayrı turizm tesisinin satışa sunulacağı ihale için, ilgililerin tekliflerini, en geç 12 Haziran 2003 tarihinde saat 16.00'ya kadar teslim etmeleri gerektiği bildirildi. 
     Satılığa çıkarılan oteller arasında bulunan Ceylan Intercontinental, İstanbul Taksim'de bin 334 metrekare kapalı alana sahip bulunuyor. Kemer'deki Sultan Saray'ın ise mülkiyeti Taksim Otelcilik A.Ş. iştirakine ait bulunuyor. 
     Vakıfbank'ın satışa çıkardığı diğer oteller ise şöyle sıralanıyor 
     ''Side'de Side Palace, Abant'ta Abant Palace ve Abant Köşkü, Side'de Side Tatil Köyü, Mersin'de Mersin Otel, Alanya'da Obaköy, Kuşadası'nda Kuşadası Otel ve Marmaris'te bulunan Melita Apart.'' 
     
</TEXT>
</DOC>
