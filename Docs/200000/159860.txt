<DOC>
<DOCNO> 159860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/spo01.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KRALA YEŞİL IŞIK 
</HEADLINE>
<TEXT>

Beşiktaş Teknik Direktörü Mircea Lucescu'nun Ada'dan dönen Hakan Şükür'ü istediği öğrenildi. Menajer Sinan Engin ile yıldız futbolcunun aile dostu İhsan Kalkavan'ın temaslara başladığı bildirildi 
     ORHAN YILDIRIM 

     Israrla istiyor 
     ŞAMPİYON Beşiktaş, gelecek sezonun transfer çalışmalarını sessiz bir şekilde sürdürüyor. Yeni sezonda Avrupa'da üst sıralara tırmanan bir kadro yaratmak isteyen Mircea Lucescu'nun listesinde birçok isim olduğu öğrenildi. Özellikle forvette değişim hazırlığı içinde olan Rumen teknik adam, geçen sezon da gündeme getirdiği Hakan Şükür'ü yine liste başı yaptı. 
     
     Bonservisi elinde 
     SOUNESS'IN çalıştırdığı ve Tugay'ın forma giydiği Blackburn Rovers ile yollarını ayıran Hakan Şükür için girişimlerin başladığı açıkladı. Yıldız futbolcuya yakınlığıyla tanınan eski yöneticilerden İhsan Kalkavan'ın transfer için kolları sıvadığı ifade edildi. Menajer Sinan Engin'in de İstanbul'a gelen Hakan ile görüştüğü ve ilk teklifi ilettiği açıklandı. 
     
Yönetimden prim jesti      GALATASARAY'I devirerek şampiyonluğunu ilan eden Beşiktaş'ta ilk derbi zaferinin primleri dağıtıldı. Siyah - Beyazlı yöneticilerin 15'er bin dolarlık ödemeleri futbolcuların hesaplarına yatırdığı bildirildi. Öte yandan 100'er bin dolarlık şampiyonluk primlerinin ödeneceği tarih netlik kazanmadı. Yöneticiler, ilk toplantıda bu konuyu gündeme getirmeye hazırlanıyor. 
     
Gözler puan rekorunda      ZİRVE yarışında ipi göğüsleyen Beşiktaş, son hafta oynacağı Samsunspor maçını kazanarak yeni bir rekora imza atmak istiyor. 34 haftalık maratonlarda rekor 1995 - 96 yılında 84 puan toplayan Fenerbahçe'ye aitti. 33 maç sonunda 82 puan toplayan Siyah - Beyazlılar, 3 puan alıp 85'i bulduğu takdirde en çok puan toplamayı başaran takım unvanını eline geçirecek. 
     
Etkinlikler devam ediyor      100. Yıl nedeniyle organize edilen etkinliklere dün de Tekerlekli Sandalye Basketbol Turnuvası eklendi. TESYEV ile ortak organize edilen turnuvanın ilk maçları dün oynandı. 1. ve 2. Ligler'de yer alan 8 takımın zorlu mücadelesi pazar günü yapılacak olan final maçıyla son bulacak. Siyah - Beyazlı yöneticiler, bu anlamlı organizasyona ilginin artmasını istediler. 
     
100.Yıl Albümü kapışıldı      DOĞAN Music Company'nin hazırladığı ve piyasa çıkalı bir hafta olmasına karşın 125 bin satış rakamına ulaşan Beşiktaş 100. Yıl Özel Albümü'nün tanıtımı dün akşam yapıldı. Laila'da gerçekleştirilen kokteyle yöneticiler Yıldırım Demirören, Hüsnü Güreli, Haşmet Kürüm, Mete Düren, Fikret Ercan, menacer Sinan Engin ile futbolculardan Tayfur, Yasin, Ahmet Dursun, Tümer, Ali Cansun, Serdar katıldı. 
     SİYAH - Beyazlı, takımın İkinci Başkanı Hüsnü Güreli, Doğan Music Company'ye yaptıkları için teşekkür etti ve "Onlar her zaman bize destek oldu" dedi. Güreli, "Doğan Grubu 1996 - 97 yılında da maç yayınlarında bize büyük katkıda bulunmuştu. Kendileri ile tekrar çalışmaktan mutluyuz" diye konuştu. Bu arada Çarşı Grubu, Çilekli Tesisleri'nde şampiyonluk yemeği verdi. Yemekte, Lucescu ve Feyyaz Uçar da yer aldı. 
     
'En güzeli UEFA'      Panele katıldılar 
     BEŞİKTAŞ Başkanı Serdar Bilgili, Menajer Sinan Engin ile kaptanlar Tayfur ve Sergen dün Beşiktaş Koleji'nde düzenlenen panele katıldı. Bilgili, şampiyon olarak büyük bir başarı elde etmediklerini dile getirip, "Daha önce de şampiyon oluyorduk. Bu sezonki en büyük başarı UEFA Kupası'nda oldu. Cordoba'nın kalması için elimizden geleni yapıyoruz" diye konuştu. 
     
     'Bilgili'nin zaferi' 
     MENAJER Sinan Engin, başarının ekip çalışmasıyla geldiğini söyledi ve Başkan Bilgili'nin bu güzel tablonun başmimarı olduğunu açıkladı. Sergen, Galatasaray'a attığı golün hayatının en güzel golü olduğunu ifade ederken, 2 - 3 yıl daha oynayacağını açıkladı. 100. yılda şampiyonluğa mecbur olduklarını açıklayan Tayfur ise "Aile ortamıyla zafere ulaştık" dedi. 
     

</TEXT>
</DOC>
