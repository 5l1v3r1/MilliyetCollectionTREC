<DOC>
<DOCNO> 166080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur23.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "AB için sürekli paketler çıkarma zorunluluğu yok" 
</HEADLINE>
<TEXT>

     CHP Genel Başkanı Deniz Baykal, Türkiye'nin AB ile üyelik müzakeresini 2004 yılında başlatabilmek için birbiri ardına sürekli paketler çıkarma zorunluluğu bulunmadığını söyledi. 
     Baykal, Yakacık'ta DİSK tarafından yaptırılan ''DİSK Tekstil Meslek Lisesi''nin mezuniyet törenine katıldı. 
     Tören öncesi basın mensuplarının sorularını yanıtlayan Baykal, 7. Uyum Yasası Paketi'ni henüz görmediklerini belirterek, bu konudaki tavırlarının çok açık olduğunu söyledi. 
     2004 yılında üyelik müzakerelerini başlatabilmek için yapılması gereken yeni düzenlemeler var ise bu konuda hükümetin hazırlığını görmek gerektiğini belirten Baykal, buna iyi niyetle bakacaklarını söyledi. 
     Hükümetin, 7. Paket'ten sonra AB için ek bir pakete ihtiyaç olmadığını Dışişleri Bakanı Gül'ün ağzından ifade etmesini de çok önemsediklerini kaydeden Baykal, şöyle konuştu 
     ''Biz 'ne gerekiyorsa getirin, bu işi bitirin' diyoruz. 7. paketi görelim, gerekli iyiniyetli değerlendirmeyi yaparız. Türkiye'nin AB ile üyelik müzakerelerini 2004 yılında başlatabilmesi için birbiri ardına sürekli paketler çıkarma zorunluluğu yoktur. 'Şimdi son bir paket ihtiyacı var' diyorlarsa getirsinler bakarız. Biz de ona katkı veririz. Bu iş bağlanır. Ama AB, AB diye önümüze yeni yeni taleplerle gelmesinler.'' 
     
     TOPLUMA KAZANDIRMA YASASI 
     Baykal, Topluma Kazandırma Yasası'na ilişkin bir soru üzerine de, konunun detaylarını bilmediğini, ancak dikkatli bir şekilde incelemeyi gerektiren bir olay olduğunu söyledi. 
     Deniz Baykal, ''Altında ne var. Türkiye'nin kendi projesi midir Uluslararası nitelikte bir proje midir Türkiye'den yeniden yargılama konusunda başlatılmış olan sürecin bir yasama kararıyla yargı dışında sonuçlandırılması arayışı mıdır bütün bunları iyi değerlendirmek lazım'' diye konuştu. 
     
     MESLEKİ EĞİTİM 
     Bir başka soru üzerine de mesleki eğitimin önemine işaret eden Baykal, sözlerine şöyle devam etti 
     ''Mesleki eğitimi çekici hale getirmek için her türlü destek verilmeli. Olanak sağlanmalı. Ancak belli meslek eğitimi almış olan bir insanın başka bir alana, üstelik puan desteğiyle bir şekilde geçmesini öngören modeller aslında mesleki eğitime darbe vuracak modellerdir. Onu bırakalım, mesleki eğitimi çekici hale getirmek için her türlü destek verilmeli. Ama 'o bir başka akademik alana geçiversin, destek verelim' yaklaşımı... Bu tuzaktır. Bu tuzak kuruluyor Türkiye'de'' Lise düzeyinde mesleki eğitim alan gençlerin kendi alanlarında daha üst düzeyde eğitim almalarına destek verilmesi gerektiğini belirten Baykal, ''Ancak bu yeni anlayışla mesleki eğitimi teşvik etmiyoruz. Meslek eğitimi almış olan insanları başka alanlara saptırıyoruz'' dedi. 
     
     TÖRENDEKİ KONUŞMA 
     Baykal, törende yaptığı konuşmada da, DİSK'i tebrik ederek, sendikacılığı bir ücret kavgası ya da kendi mensuplarının ekonomik sorunlarını çözmekten ibaret sayan anlayışı aştıklarını söyledi. 
     Türk ekonomisinin dayandığı en önde gelen alanlarından birinin tekstil ve konfeksiyon olduğuna işaret eden Baykal, bu nedenle ülkenin tasarım alanında ciddi açılım yapmaya ihtiyacı bulunduğunu ifade etti. 
     Konuşmasında üniversite sınavlarına da değinen Baykal, üniversiteye giremeyen binlerce gencin hayalkırıklığı içinde her an patlamaya hazır saatli bomba gibi toplumun içine atıldığını söyledi. 
     Baykal, bu sorunun çözümü için daha lisede öğrencileri mesleki eğitime yönlendirmek gerektiğini sözlerine ekledi. 
     DİSK Genel Başkanı Süleyman Çelebi de, bu okulun Avrupa'da da örnek olduğunu belirterek, ülkede moda üreten, tekstile damgasını vuracak bir eğitim anlayışına ihtiyaç bulunduğunu ifade etti. 
     Konuşmaların ardından, Deniz Baykal okul birincisi Gonca Yel'e diploma ve hediyesini verdi. 
     Törene, CHP Grup Başkanvekili Mustafa Özyürek, Genel Sekreter Yardımcısı Mehmet Sevigen, milletvekilleri Hasan Aydın, Kemal Kumkumoğlu, İstanbul Vali Yardımcısı Ali Sözen, İl Milli Eğitim Müdürü Ömer Balıbey, eski milletvekili Rıdvan Budak ve belediye başkanlarının da bulunduğu çok sayıda davetli katıldı. 
     
</TEXT>
</DOC>
