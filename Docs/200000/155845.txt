<DOC>
<DOCNO> 155845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur01.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kıbrıs konusu Türkiye'nin kararlılığıdır" 
</HEADLINE>
<TEXT>

     Başbakan Recep Tayyip Erdoğan, ''Kıbrıs konusunda mevcut çerçeve içerisinde olumlu adımlar atmaya devam edeceğiz. Bu Türkiye'nin kararlılığıdır. Gelişen şartlar neyi gerektiriyorsa, Türkiye bu şartları anında değerlendirip bu kararları vermeye muktedirdir'' dedi. 
     Erdoğan, KKTC'den dönüşünde Esenboğa Havalimanı'nda düzenlediği basın toplantısında ziyaretinde KKTC Cumhurbaşkanı Rauf Denktaş, Başbakan Derviş Eroğlu, Cumhuriyet Meclisi Başkanı Vehbi Zeki Serter ve siyasi parti yetkilileriyle görüştüklerini anımsattı. 
     Erdoğan, kendisine ve heyetine Kıbrıs'ta çok yakın konukseverlik gösterildiğini ve sevgi gösterisinde bulunulduğunu ifade ederek, Kıbrıs Türk halkının, büyük Türk milletinin ayrılmaz bir parçasını teşkil ettiğine şahit olduklarını kaydetti. 
     Görüşmelerde, Kıbrıs sorununun içinde bulunduğu aşamayı derinlemesine değerlendirme imkanı bulduklarını, esasen her zaman yakın bir istişare ve diyalog içinde olduklarını anlatan Erdoğan, son atılan adımların KKTC'nin iyi niyetli ve yapıcı tutumunu ortaya koyduğunu söyledi. 
     Erdoğan, Ledra Palas Sınır Kapısı'nda yaptığı incelemeler sırasında bunu gördüğünü belirterek, uluslararası camianın ve ilgili tarafların bu yapıcı yaklaşımı değerlendirmelerini umduğunu kaydetti. 
     Kıbrıs Türk halkının 40 yıldır, ticaret, ulaşım, turizm ve hatta spor alanlarında hak etmediği ambargolarla karşı karşıya kaldığını bildiren Erdoğan, bu ambargoların kaldırılması çağrısında bulunduklarını anımsattı. Erdoğan, ambargoların kaldırılmasına Türkiye'nin hazır olduğunu, karşı tarafın da gerekli adımları atması gerektiğini ifade etti. 
     Başbakan Erdoğan, tüm kısıtlamalara rağmen KKTC'nin 1974 yılından bu yana kayda değer bir ilerleme gösterdiğini belirterek, bu gelişmenin, Kıbrıs Türk halkının gayretleri ve Türkiye'nin desteğiyle sağlandığını bildirdi. 
     ''Hükümetimiz, Kıbrıslı Türk kardeşlerimize verdiği desteği ve Kıbrıs Türklerinin refah seviyesinin yükselmesi yönündeki çabalarını sürdürmekte kararlıdır'' diyen Erdoğan, temaslarda, KKTC ekonomisinin sorunlarının çözülmesi konusunda somut projeler üzerinde durduklarını söyledi. Erdoğan, ekonomik işbirliğine yeni bir ivme ve anlayış kazandırılacağını kaydetti. 
     Başbakan Erdoğan, ''KKTC'nin attığı olumlu adımlardan Türkiye'nin beklediği olumlu sonuçlar çıkmazsa, bundan sonra ne yapılacağına'' ilişkin bir soru üzerine, ''Şu anda mevcut çerçeve içerisinde olumlu adımlarımızı atmaya devam edeceğiz. Bu Türkiye'nin kararlılığıdır. Ne gerekiyorsa, gelişen şartlar neyi gerektiriyorsa, Türkiye bu şartları anında değerlendirip bu kararları vermeye de muktedirdir'' dedi. 
     Türkiye'nin şu anda KKTC'ye gerekli desteği ve cesareti verdiğini, KKTC'nin de olumlu adımlar attığını anlatan Erdoğan, şöyle devam etti 
     ''Görüştüğümüz bazı Güney Kıbrıs Rum Yönetimi vatandaşları bizim bu sürecin arkasında durmamızı, bu adanın bir barış adası olması noktasında Türkiye'nin katkılarını istemişlerdir. Biz de bugün bunun için burada varız. Bu adanın barış adası olması için gayretlerimizi sürdüreceğiz.'' 
     
</TEXT>
</DOC>
