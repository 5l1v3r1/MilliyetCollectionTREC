<DOC>
<DOCNO> 154032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko51.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, yılsonu reel faizin yüzde 13 olmasını bekliyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD , TL'nin dolara karşı reel bazda değer kazancının devam edeceği ve yıl sonu itibariyle ortalama reel faizin yüzde 13 civarında olacağını tahmin ediyor. 
     TÜSİAD'ın üç ayda bir çıkardığı ekonomik değerlendirme raporu Konjonktür'ün Ocak-Nisan 2003 dönemini kapsayan ve ''Ekonominin Çıkmaz Sokakları'' başlığını taşıyan 35. sayısı yayınlandı. 
     Raporda, hükümetin ekonomi politikalarındaki ilk 5 aylık performansı, Irak savaşının Türkiye ekonomisi üzerindeki etkilerinin yanı sıra, yılın ilk 3 ayında yurt içinde ve dünyada yaşanan ekonomik gelişmler ile TÜSİAD'ın yıllık ve 3'er aylık dönemler itibariyle tahminleri yer alıyor. 
     Türkiye ekonomisinin istikrar arayışlarının yaşanılan ekonomik daralmaları takip eden genişleme dönemlerinde kesintiye uğradığına değinilen raporda, seçimlerin hemen ardından yaşanan aşırı iyimserliğin temelinde, düşen enflasyon ve ivmelenen büyüme sayesinde sosyal maliyetleri büyük ölçüde geride bırakılmış ekonomik programa yeni hükümetin kararlılıkla devam edeceği beklentisinin yattığı vurgulandı. 
     Raporda, Nisan ayı başında IMF'ye verilen niyet mektubunda seçim öncesi ve sonrasında yapılan tüm tartışmalar geride bırakılarak programın tüm temel politikalarına bağlılığın ifade edildiği hatırlatılarak, hükümetin ilk 5 ayının sonunda önemli bir gecikmeyle ekonomik programın kaldığı yerden devam edeceği bir noktaya geldiği kaydedildi. 
     Türkiye açısından dış risklerin azaldığı, hükümetin ekonomik performansının önem kazandığı kaydedilen raporda, şöyle denildi 
     ''Nisan ayı itibariyle değerlendirildiğinde, Irak savaşının kısa süreli, hızlı ve Türkiye'nin mali kaybının Amerika tarafından sağlanacak hibe kredi imkanıyla bir şekilde telafi edilerek gerçekleşeceğini öngören temel senaryomuzla uyumlu geliştiği gözlenmektedir. Daha önceki senaryolarımızda temel risk olarak almadığımız hükümetin ekonomik programa bağlılığı ise yurtiçi ve yurtdışı aktörlerin öncelikli değerlendirme kriteri haline gelmiş, IMF ile iki ayda bir yapılacak gözden geçirmeler önem kazanmıştır.'' 
     
     GSYİH'DE YÜZDE 4.5'LİK BÜYÜME TAHMİNİ 
     TÜSİAD raporundaki temel makro ekonomik senaryoda, Ortadoğu'da gerginliklerin geride kaldığı varsayımıyla turizm performansının toparlanacağı, Irak'ın yeniden yapılandırılmasına Türkiye'nin katılımının, inşaat başta olmak üzere sektörel performansları artıracağı ve devam edecek başarılı ihracat performansıyla sanayi üretiminin 2003 yılı büyümesinin temel belirleyicisi olacağının beklendiği belirtildi. 
     Raporda, TÜSİAD'ın sene başında yüzde 4.5'lik GSYİH büyüme tahmininin halen geçerliliğini koruduğu inancı taşıdığı belirtilerek, şu öngörülere yer verildi 
     ''Yıl sonu itibarıyla TEFE ve TÜFE artışlarının sırasıyla yüzde 29.4 ve yüzde 26.7 olması beklenirken, TL'nin dolara karşı reel bazda değer kazancının devam edeceği ve ortalama reel faizin yüzde 13 civarında olacağı tahmin edilmektedir. TÜSİAD, konsolide bütçe faiz dışı fazlasının milli gelire oranının yüzde 5.7 olmasını beklerken, cari işlemler açığının ise 2.7 milyar dolar olacağı tahmin edilmektedir.'' 
     




</TEXT>
</DOC>
