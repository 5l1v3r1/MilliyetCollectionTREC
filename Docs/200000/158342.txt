<DOC>
<DOCNO> 158342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/ekonomi/eko07.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu riske yüzde 15 reel faiz olur 
</HEADLINE>
<TEXT>

Yıl sonu enflasyon hedefinin tutacağını öngören Akbank Genel Müdür Yardımcısı Çulhacı Ülke riski dikkate alındığında yüzde 15 reel faiz gerçekçi 
     Akbank Genel Müdür Yardımcısı Hayri Çulhacı, halen yüzde 20'nin üzerinde olan reel faizlerin yıl sonunda yüzde 15'i görebileceğini söyledi. Çulhacı, "Türkiye'nin ülke riskini dikkate aldığımızda yüzde 15'lik bir reel faiz gerçekçidir. Faiz oranları yıl sonunda nominal bazda yüzde 40 - 45 arasına inebilir. Tabii ki bu bir senaryodur. Ama bunun gerçekleşme ihtimali ihmal edilemeyecek seviyededir" dedi. 
     Faizlerin düşüş için en önemli değişkenin enflasyon olduğuna işaret eden Çulhacı, şunları söyledi 
     "Enflasyon yıl sonuna kadar yüzde 20 - 25 arasında tutulabilecektir. Bu kuvvetle muhtemeldir. Türk Lirası'nda kalmak ve yüzde 50'den yüzde 40'a giderken aradaki 10 puanlık değerleme kazancını yazmak yatırımcının tercihidir." 
     Son haftalarda piyasalarda yaşanan dönüşümü, faiz düşüş beklentisine bağlı pozisyon almak olarak tanımlayan Çulhacı, "Dolardaki düşüş de bundandır. Yüzde 20 seviyelerinde faiz oranına alışmış olan döviz yatırımcısı yüzde 3'ten memnun değil. Ama hayatın gerçeği de yüzde 3 ve hatta daha altı" diye konuştu. 
     Çulhacı, "Piyasada reel faizlerin düşeceğine olan inanç, portföyleri TL'ye yöneltiyor" dedi. 
     
     'Yabancılara anlatamıyoruz' 
     "Ülkemizde kurumlar vergisi oranı yüzde 30 olmasına rağmen Akbank'ın ilk çeyrekte ayırdığı vergi karşılığı yüzde 70'e gelmektedir" diyen Çulhacı, bu sistemle şirketlerin özkaynaklarıyla büyümesinin cezalandırıldığını söyledi. Akbank'ın halka açık kısmının yüzde 65'inin yabancıların elinde olduğunu söyleyen Çulhacı, "Görüşmelerimizde bu çarpıklığı yabancılara anlatmakta zorlanıyoruz" dedi. 
     

</TEXT>
</DOC>
