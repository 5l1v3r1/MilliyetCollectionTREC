<DOC>
<DOCNO> 191515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/spo12.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep yok, gazisi var 
</HEADLINE>
<TEXT>

   NİHAT GEVEN 

   
   Bir tarafta, Kamil Ocak Stadı'nda son galibiyetini 1991 - 1992 sezonunda alan ve bu sürede yaptığı 11 maçtan 4 yenilgi, 7 beraberlikle dönen namağlup lider Beşiktaş, diğer tarafta da son dört sınavından da zaferle ayrılan Gaziantep... Bu kapışmanın müthiş bir maç doğuracağını, çekişmenin doruk noktaya çıkacağını düşünenler ne kadar büyük bir yanılgıya düştüklerini daha ilk yarıda anladı. 
   Mazinin getirdiği baskıyı, 3. dakikada İlhan Mansız'ın fırsatçılığı ile dağıttı Beşiktaş... Handikaplarından sıyrılıp, kontrolde tuttuğu maçın sonunu rahat bir şekilde getirdi. Gaziantep kendisine zorluk çıkarmadı, orta saha ve defans arasındaki kopukluk nedeniyle ekmeğine de yağ sürdü. Tümer - İlhan işbirliği sonucu Mansız'la gelen ikinci gol Antep'in gardını düşürdü. İlhan'ın pasında Pancu'nun, boş kale yerine topuğuyla arkaya açtığı top ile Tümer'in "al da at" serisinden İlhan'a uzatıp, yıldız oyuncunun bir metreden direğe nişanladığı net vuruş gol olsa, tarihi farklarından birini yakalaması işten bile değildi Kartal'ın. 
   Gaziantepspor'un Bülent, İbrahim ve Bouazizi'den oluşan savunma bloku, tek forvet olarak sahaya sürülen İlhan'ın yanı sıra sağında ve solunda bir anda biten Pancu ve Tümer karşısında çaresiz kalmanın faturasını ödedi. İlk yarıda bir kez rakip kalede Jaziri ile tehlike yaratabilen Gaziantep sezon başından bu yana ilk kez bu derece mahkum oynuyordu. Maç boyunca yaptığı cılız ataklarda da Cordoba karşısında dikildi. 
   İkinci yarıda Tayfur, takımda içtiği su ayrı gitmeyen maçın yıldızı Tümer'e, incelik gösterip, Antep sofrasında tuzunun bulunmasını sağladı. İki oyuncu da, golden önce kaleyi birer kez yoklamış, ancak hedefi vuramamıştı. Gaziantep'in imdadına ikinci yarıda Lucescu yetişti Galatasaray derbisini düşünerek, İlhan, Pancu ve Tümer'i çıkaran Lucescu, yerlerine Ahmed Hassan, Ahmet Dursun ve Yasin'i sürerek vites düşürdü. Geride kalan dakikalardan gol çıkmadı, Beşiktaş, Sparta yenilgisi nedeniyle yaslı gittiği Gaziantep'ten şen döndü. 
   
   
</TEXT>
</DOC>
