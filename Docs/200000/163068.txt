<DOC>
<DOCNO> 163068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/dunya/dun03.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı göstericilere Amerikan alkışı 
</HEADLINE>
<TEXT>

     ABD'nin "şer ekseni"nde yer alan İran'da dört gündür süren rejim karşıtı gösterilere Bush yönetiminden destek geldi. Rejim karşıtlarının hedefi arasında yer alan dini lider Ayetullah Ali Hamaney'in İran'ı karıştırmaya çalışmakla suçladığı Washington, iddiaları reddederek, ABD'nin İran halkının özgürlük içinde yaşama isteklerini desteklediğini duyurdu. İran'ı sarsan son gelişmeleri değerlendiren ABD Dışişleri Bakanlığı Sözcüsü Richard Boucher, "Kendi halkına böyle kötü bir hizmet veren İran hükümetinin yıkıcı politikalarını gündeme getirdiği için İran halkını alkışlıyoruz" dedi. Öğrencilerin dün gece de protestolarını sürdürdüğü bildirildi. Bir öğrenci, önceki gece Tahran Üniversitesi'nde polisle çıkan çatışmalarda 40 öğrencinin yaralandığını, 10 öğrencinin de gözaltına alındığını söyledi. 
     

</TEXT>
</DOC>
