<DOC>
<DOCNO> 176039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko09.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Sırbistan pazarına da girdi 
</HEADLINE>
<TEXT>

   
   Anadolu Efes'in iştiraklerinden Efes İçecek Grubu'nun yurtdışı bira faaliyetlerini yürüten Efes Breweries International N.V EBI , Sırbistan'da kurulu Pancevo bira fabrikasının çoğunluk hisselerini satın aldı. 
   Gruptan yapılan açıklamada, EBI'nin böylece, Rusya Federasyonu, Ukrayna, Romanya ve Moldova'nın ardından faaliyet gösterdiği Avrupa ülkelerine Sırbistan'ı da ekleyerek, Kazakistan ile beraber, faaliyet gösterdiği ülke sayısını altıya çıkardığı kaydedildi. Pancevo'nun, Sırbistan bira pazarında, Belgrad kentinin hemen dışında kurulu tesislerinde ürettiği "Weifert", "Karsten" ve "Standart" isimli üç markası ile faaliyet gösterdiği belirtilen açıklamada, EBI'nin şirketin yüzde 63'üne sahip olduğu ifade edildi. 
   Efes İçecek Grubu Başkanı Muhtar Kent, Avrupa'nın önemli pazarlarından Sırbistan'da, Pancevo'nun 250 yıllık bira üretim geleneği ile Efes'in modern teknik ve pazarlama becerisini birleştirip, pazardaki lider üreticiler arasında olacaklarını söyledi. 
   
   
</TEXT>
</DOC>
