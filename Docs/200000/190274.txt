<DOC>
<DOCNO> 190274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko02.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gökten ne yağar ki yer kabul etmesin' 
</HEADLINE>
<TEXT>

   Başbakan Erdoğan 8.5 milyar dolarlık ABD kredisi için 'Arzu ettiğimiz şekilde gelirse alırız' derken, Başbakan Yardımcısı Şener'den çelişkili açıklamalar geldi 
      ANKARA Milliyet 
   
   Başbakan Recep Tayyip Erdoğan, 8.5 milyar dolarlık ABD kredisiyle ilgili olarak "Bizim arzu ettiğimiz istikamette gelmesi halinde krediyi kabul ederiz" dedi. Erdoğan ABD kredisi konusunda şöyle konuştu 
   "Gökten ne yağar ki yer kabul etmesin. Kuzey Irak şartı denilince, ne anlamak istendiği ve nasıl yorumlandığı konusu hep dikkate değer bulundu. Bu iş bizim arzumuzla, bizim tarafımızdan belirlenmiş bir konu değildir ve böyle bir şey söz konusu da değildir. TBMM'den izin aldık. Biz üzerimize düşeni yapmış durumdayız. Bundan sonraki onlara ait." 
   Dışişleri Bakanı Abdullah Gül ise "Türk ekonomisi şu anda buna muhtaç değil. Şu anda da bir acelemiz söz konusu değil" diye konuştu. 
   
   Şener şaşırttı 
   Başbakan Yardımcısı Abdüllatif Şener ise "Kredinin ilk taksidinin ay sonunda gelmesi muhtemeldir" dedi. Şener öğleden sonra ise 8.5 milyar dolarlık kredinin 2.1'er milyar dolardan 6 ay arayla kullanılmasının öngörüldüğünü hatırlatarak, "Ama prosedür dediğiniz iş para kasaya girene kadar devam eder. İlk dilim ay sonunda da olabilir. Biraz kayabilir de. Ama süreç işliyor" diye konuştu. 
   
   Mart 2004 esnekliği    AHMET ERHAN ÇELİK Ankara 
   ABD tarafıyla sağlanan mutabakata göre kredinin ilk dilimi önümüzdeki iki ay içinde çekilecek. Ancak kredinin kullanım takvimi önşart özelliği göstermediği için hükümet esnek davranma imkanına sahip bulunuyor. Amerikan kredisiyle ilgili anlaşmada 8.5 milyar doların eşit dört taksitte ve 6 ay arayla kullanılabileceği hükmü var. Anlaşmanın geçerlilik süresi Amerikan bütçeleme sistemi nedeniyle Eylül 2005 olarak tanımlandı. Buna göre kredinin çekilişlerine başlamak için hükümetin 2004 Mart sonuna kadar vakti bulunuyor. 
   
   
</TEXT>
</DOC>
