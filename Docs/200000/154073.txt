<DOC>
<DOCNO> 154073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur04.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz altında 80 öğrenci daha var... 
</HEADLINE>
<TEXT>

     Bingöl'deki depremde en büyük hasarı gören Yatılı-Pansiyonlu İlköğretim Okulu'nun enkazında kurtarma çalışmaları gece boyunca da aralıksız devam etti. 
     Gündüz aralıksız çalışan sivil savunma ve kurtarma ekiplerinin, gece de çalışmalarını sürdürebilmeleri için enkaz etrafına aydınlatma sistemi kuruldu. Çevre illerden gelen çok sayıdaki arama ve kurtarma ekipleri, gece yer yer etkisini gösteren olumsuz hava koşullarına rağmen, enkaz altındaki öğrencilere ulaşmaya çalıştılar. Belirli aralıklarla enkaz çevresinde sessizlik sağlayıp enkazın içinden gelebilecek sesleri dinlemeye çalışan ekipler, belirli noktalardan aldıkları sinyallere göre çalışmalarını yönlendirdiler. 
     Kurtarma ekiplerinin enkaz üzerinden aşağıdaki sağlık görevlilerine yaptıkları her işarette, özellikle öğrenci aileleri heyecanlı anlar yaşadılar. Sağlık ekiplerinin enkaz alanına sedye götürdüklerini gören aileler, sevindi. Ancak ceset torbası çıktığı görülünce de tekrar üzüntüye boğuldular. 
     Alınan, ancak kesin olmayan bilgilere göre, ekipler, enkazdan şu ana kadar 1'i öğretmen, 35'i öğrenci olmak üzere 36 ceset çıkardılar. Bunun yanında, 27 öğrenciyi de sağ olarak kurtarmayı başardılar. Halen enkaz altında 80 öğrencinin bulunduğu tahmin ediliyor. 
     Bu arada, gün boyunca enkaz alanının etrafında tedirgin bekleyişlerini sürdüren öğrenci aileleri, geceyi yine burada ateş yakıp ısınarak geçirdiler. 
     

     
</TEXT>
</DOC>
