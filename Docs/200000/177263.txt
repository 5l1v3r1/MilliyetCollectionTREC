<DOC>
<DOCNO> 177263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur04.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'daki orman yangını kontrol altına alındı... 
</HEADLINE>
<TEXT>

     Aydın'ın Germencik ilçesindeki orman yangını kontrol altına alınırken, soğutma çalışmalarının sürdürüldüğü belirtildi. 
     Germencik'in Bozköy ve Kızılcagedik köyleri arasında henüz belirlenemeyen nedenle çıkan orman yangınını söndürme çalışmalarına, 10 arazöz, 14 itfaiye, 4 dozer, Aydın ve Muğla ile çevre ilçelerden 9 Orman Bölge İşletme Müdürlüğü'ne bağlı 200'e yakın orman işçisi, 80 asker ve vatandaşlar katıldı. 
     Yangınla ilgili açıklamalarda bulunan Germencik Kaymakamı Beyazıt Tanç, ''Yangının çıkış nedeni henüz kesinlik kazanmadı. Yapılan çalışmalarla yangın kontrol altına alındı'' dedi. 
     Kaymakam Tanç, şu bilgileri verdi 
     ''Yangın soğutma çalışmaları sürdürülüyor. Şu ana kadar büyük bölümü tarım alanı olan 150 hektar alan yandı. Söndürme çalışmaları sırasında Aydın Orman Bölge İşletme işçilerinden Tevfik Öztürk dumandan etkilendi. Aydın SSK Hastanesi'ne kaldırılan Öztürk, yapılan tedaviden sonra taburcu edildi. 
     Daha önce yangının tehdit ettiği ve boşaltma için vatandaşların hazırlıklı olmalarını istediğimiz Kızılcagedik köyünün boşaltılmasına gerek kalmadı. Yangında herhangi bir can kaybı ve yaralanma olmadı.'' 
     
</TEXT>
</DOC>
