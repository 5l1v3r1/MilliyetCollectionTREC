<DOC>
<DOCNO> 166537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/spor/spo07.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AY-YILDIZ HERŞEYİM 
</HEADLINE>
<TEXT>

Avrupa Şampiyonu atletimiz Süreyya Ayhan, Milletler Kupası'nda yaşanan krizin kendisini çok üzdüğünü söyledi, "Artık hiçbir şeyi görmüyorum, duymuyorum. Sadece Dünya Şampiyonluğu'nu düşlüyorum" dedi 
     MURAT AĞCA 

     'Yarışa başlamazdım' 
     AVRUPA Şampiyonu atlet Süreyya Ayhan, iki yıldır büyük sıkıntılar yaşadığını, buna rağmen pistte en iyisini yapmaya çalıştığını belirterek, "Ay - Yıldız krizi beni çok sarstı. Hak etmediğim eleştirilere uğruyorum. Ancak bunları unutmam gerek. Artık duymuyorum, görmüyorum" dedi. Milletler Kupası'nda statta aldığı enerjiyi, bu tartışmalarla kaybettiğini belirten Ayhan, "Hiçbir art niyetim yoktu. Eğer Ay - Yıldız'ın olmadığını fark etseydim, pistte bile olsam yarışa başlamazdım" diye konuştu. 
     
     'Bayrağı sakladım' 
     DÜNYA Kupası'nda yasak olduğu halde bayrak açtığını anlatan rekortmen atlet, sözlerini şöyle sürdürdü "O yarışta kimse engellemesin diye bayrağı arkama sakladım. Golden Lig'lerde bayrakla tur attım. Bayrakla özdeşleştim. Reklam kampanyamın logosu bile bayrakla koşan Süreyya." Paris'teki Dünya Şampiyonası'nda yine bayrakla tur atabilmek için Golden Lig'e girmediğini de belirten milli atlet, "Üç yarışta 150 bin dolar kazanabilecekken, ülkem için bunu elimizin tersiyle ittik" dedi. 
     
     Yine koşacak 
     EDİRNE'DE "sıfır rakım" kampına başlayan Ayhan, düşlediği Dünya Şampiyonluğu için her geçen gün stres ve heyecanının arttığını vurguladı. Milli atlet, "Benim yaptığım iş, ipin üzerinde yürümek gibi. Dengesizliğe hiç gelmiyor. Hele bir de dışarıdan taş atarlarsa çok zor" diye konuştu. Olimpiyat Stadı'ndaki ilgiden çok etkilendiğini de söyleyen Ayhan, gelecek yıl 1. Lig müsabakalarının İstanbul'da olması halinde yine milli formayı giymek istediğini de söyledi. 
     
Şimşek gibi çaktı      Şanssızlığını kırdı 
     642. Kırkpınar Yağlı Güreşleri'nde bu yılki altın kemerin sahibi olan Kenan Şimşek, yıllar süren şanssızlığını geride bıraktı. Sekiz yıldır çıktığı Er Meydanı'nda 1996, 98, 2001 ve 2002 yıllarında üçüncü olan, minder güreşi yaptığı dönemde de Barcelona Olimpiyatı ikinciliği ve üç Avrupa üçüncülüğü bulunan Şimşek, bu kez şeytanın bacağını kırıp kürsünün en üst basamağına çıkmayı başardı. 
     
     35'lik şampiyon 
     ŞİMŞEK, favori isimlerin tek tek elendiği ve birçok güreşin puanlamaya kaldığı çayırda, final öncesi tüm maçlarını normal sürede oyunla kazanarak adeta başpehlivanlığın sinyalini verdi. 35 yaşındaki pehlivan, "Kemeri geç buldum, çabuk kaybetmeye niyetim yok. Hak - İş Başkanı Salim Uslu'nun ve kulübümün desteğiyle altın kemerin ebedi sahibi olmak için çalışacağım" dedi. 
     
Elvan gururlu      ENKA'NIN 4 yıl önce Etiyopya'dan transfer ederek Türk vatandaşı yaptığı 21 yaşındaki Elvan Abeylegesse, 3 ve 5 bin metrelerde yeni başarılara imza atacağını söyleyerek, "Türk olmaktan gurur duyuyorum" dedi. Polonya'da yapılacak Avrupa 23 yaş altı Şampiyonası'nın hazırlıklarını Bolu Aladağ'daki milli takım kampında sürdüren Abeylegesse, "Ailemi özlüyorum ama Türkiye'de olmaktan ve milli formayı giymekten mutluyum. Kazancımın büyük kısmını ülkemdeki babama yardım için yolluyorum" diye konuştu. 
     
     

</TEXT>
</DOC>
