<DOC>
<DOCNO> 154836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko27.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜGİAD Raporu Üretimde kullanılan enerji pahalı 
</HEADLINE>
<TEXT>

     Türkiye'de üretimde kullanılan enerjinin uluslararası rekabeti engelleyecek ölçüde pahalı olduğu bildirildi. 
     Türkiye Genç İşadamları Derneği TÜGİAD , ''Türkiye'nin Enerji Sorunları ve Çözüm Önerileri Raporu''nu bugün düzenlediği bir toplantıyla kamuoyuna açıkladı. 
     Rapora göre, Türkiye'de konutlarda elektrik 12 sent, sanayide 8 sent iken, sanayileşmiş ülkelerde konuta 10 sent, endüstriye 5,5 sentten elektrik veriliyor. 
     Enerji fiyatlarının çeşitli etkenlerle sık değişmesi sanayicinin yatırım planlamasını zorlaştırırken, toplu alımlarda dağıtım maliyeti düştüğünden sanayici bunun fiyata yansıtılmasını istiyor. 
     Türkiye'de elektrik üretim maliyetlerini düşürmenin en etkin yolunun doğalgaz satış fiyatlarının düşürülmesinden geçtiği belirtilen raporda, gelişmiş ülkeler gibi Türkiye'nin de yenilenebilir enerji kaynaklarından daha fazla yararlanması ve bu alandaki yatırımları desteklemesi, halen toplam elektrik üretiminin binde biri seviyesinde olan yenilenebilir enerji üretimi oranının en az AB'nin 2010 yılı hedefi olan yüzde 12'ye çıkarılması gerektiği kaydedildi. 
     Ekonomik ve politik istikrar sağlanmasıyla hem yabancı yatırımcıların Türkiye'ye gelebileceği hem de bankaların fon sağlama maliyetlerinde düşüşe ve vadelerde de uzamaya yol açacağından yatırımların artacağına işaret edilen raporda, otomatik kontrol, yalıtım ve verimli cihaz kullanımıyla enerjiden minimum yüzde 50 tasarruf yapılabileceği ifade edildi. 
     
</TEXT>
</DOC>
