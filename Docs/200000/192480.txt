<DOC>
<DOCNO> 192480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko25.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş, 372.9 trilyon lira net kar açıkladı... 
</HEADLINE>
<TEXT>

     Tüpraş Genel Müdürü Hüsamettin Danış, kuruluşun, bu yılın 9 ayında net karının 372.9 trilyon lira olduğunu bildirdi. 
     Danış yaptığı açıklamada, şirketin 2003 yılı çalışma programı ve bütçe, ciro ve kar hedeflerini gerçekleştirerek, geçen yılın aynı dönemine göre cirosunu yüzde 31, net satışlarını yüzde 23, net karlılığını ise yüzde 233 oranında artırdığını kaydetti. 
     Şirketin 2002 yılının 9 ayında işletme faaliyetlerinden 91.2 trilyon lira kar etmişken, 2003 yılının aynı döneminde yüzde 271 artışla işletme karlılığını 338.5 trilyon lira olarak gerçekleştirdiğini kaydeden Danış, açıklamasında şu bilgilere yer verdi 
     ''Tüpraş, 2002 yılı 9 aylık dönemde elde ettiği 175 trilyon lira vergi öncesi karını, yüzde 225 artışla 571.9 trilyon liraya ulaştırarak, bugüne kadar erişilmemiş bir rekora gelinmiştir. Yılın birinci yarısında üstün performans sergileyerek 272.5 trilyon lira vergi öncesi kar elde eden Tüpraş, yılın üçüncü çeyreğinde de 162 trilyon lira vergi öncesi karla, 2002 yılının en karlı dönemi olan 3. çeyreğin karlılık rakamlarının da üzerine çıkmıştır. Böylece, Tüpraş'ın 2003 yılı 9 aylık döneminde vergi öncesi karı yüzde 225.3 aratarak 571.9 trilyon lira olmuştur. 
     Tüpraş, 2003 yılı Ocak-Eylül döneminde elde ettiği 571.9 trilyon lira vergi öncesi karının 338.5 trilyon lirasını esas faaliyetlerinden, 233.4 trilyon lirasını ise diğer faaliyetlerden sağlamıştır. Şirketimizin bu karlılığa ulaşmasında en önemli etkenler, 2002 yılı sonundan itibaren takip ederek uygulamış olduğu stratejileri ve üretimin kutsallığına inanışından gelen üstün gücüdür.'' Genel Müdür Danış, şirketin 1989-2006 yıllarını kapsayan Master Planı doğrultusunda süren yatırımlarının 2002 yılı sonu itibarıyla 1.3 milyar dolarlık bölümünün tamamlandığını, 2002 yılı içinde ve bu yıl içinde hazine garantörlüğü olmaksızın uluslararası krediler sağlanarak, 420 milyon dolarlık İzmir Rafinerisi Kükürt Giderme ve İzmit Rafinerisi CCR ve Kükürt Giderme projelerinin anlaşmalarının tamamlandığını, saha çalışmalarının programa göre ilerlemekte olduğunu ifade etti. 
     Danış, Tüpraş'ı AB'ye taşıyan bu projelerin son aşaması olan Kırıkkale Rafinerisi CCR ve Kükürt Giderme Ünitelerinin saha çalışmalarının da yakın gelecekte başlatılmasıyla tamamlanacağını bildirdi. 
     
</TEXT>
</DOC>
