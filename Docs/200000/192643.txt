<DOC>
<DOCNO> 192643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/guclu.html </URL>
<DATE> 2003/11/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'ten hükümete veto 
</HEADLINE>
<TEXT>

   
   YÖK Genel Kurulu, dün yaptığı toplantıda, 2004 ÖSS takvimini onayladı. Üniversiteye giriş için başvurular 1 15 Aralık tarihleri arasında yapılacak. ÖSS ise 20 Haziran'da gerçekleşecek. 
   Bu durumda Başbakan Erdoğan ve Milli Eğitim Bakanı Hüseyin Çelik'in bu yıl mutlaka gerçekleşecek dediği katsayı değişikliği, bir başka bahara kaldı. 
   YÖK'e göre, başvurular başladıktan sonra, yeni bir yasal düzenleme ile sınav sistemini değiştirmek mümkün değil. Bu konuda idari hukukçulardan görüş aldıklarını ve geri dönüşün mümkün olmadığını belirtiyorlar. 
   Peki Başbakan Erdoğan ve Milli Eğitim Bakanı Çelik'in bu konuda verdiği sözler ne olacak 
   Hükümet, Üniversitelerarası Kurul'a verdiği sözün gereği olarak ÖSS'ye yönelik yasa teklifini, alt komisyonda bekletmeye devam mı edecek Yoksa iddia edildiği gibi en kısa zamanda TBMM'ye getirerek karşı atağa mı geçecek 
   Kafalar karmakarışık. Nitekim bu bu kafa karışıklığı, YÖK Genel Kurulu'nda da yaşandı. Üyelerden bazıları, Üniversitelerarası Kurul'un bu yönde yaptığı çalışmaların tamamlanması için bir - iki hafta daha beklenmesini istedi. Ama karar çoktan verilmişti... 
   YÖK'ün bu konudaki mesajı hükümet savaş istiyorsa, savaşa varız. 
   Peki bu noktaya nasıl gelindi 
   Hükümet ve yıllardır bu konuda değişiklik bekleyen mağdurlar, YÖK'e hiç kızmasın. Eğer ortada bir suçlu aranıyorsa, bu AKP hükümetinin beceriksiz Milli Eğitim bakanlarıdır. AKP iktidara geleli neredeyse bir yıl oldu. Önce Mumcu, ardından da Çelik, 15 gün öncesine kadar öylesine beceriksizce bir performans sergilediler ki bu zaman kaybından başka bir şey getirmedi. 
   Aynı filmi, daha önceki hükümet döneminde de izlemiştik. Bakanlar son dakikaya kadar uyutulup, kılavuzlar basılıncaya kadar oyalanmışlar, ardından da iş işten geçti, inşallah gelecek yıl denmişti. Haydi onlar bu oyuna geldiler. Peki bu hükümete ne oldu Oysa çok kararlıydılar. 
   YÖK yasası gibi üniversiteye giriş sisteminin değiştirilmesini istemeyen yok gibi. Ama ona rağmen bu başarılamıyorsa, ortada bir sıkıntı var demek. Hükümet eğer iddia edildiği gibi sınav değişikliğini, sadece imam hatipler için istemiyor ise tavrını net bir şekilde ortaya koymalıdır. Mazeret değil, çözüm üretmelidir. 
   Kaybedilecek bir yıl, gençlerin yaşamında çok önemli. Üstelik içlerinde 3 - 4 yıldır tüm çabalarına karşın bir türlü önlerine konulan engelleri aşamayanlar var. Durum böyle iken gençlerin geleceğini ilgilendiren böylesi önemli bir konuda gerilim yaratmaya ve beceriksiz davranmaya kimsenin hakkı yok. 
   YÖK'ün dün aldığı karar, sadece hükümet ile YÖK arasındaki gerginliği artırmakla kalmayacak, YÖK ile Üniversitelerarası Kurul'un arasında soğuk rüzgarların esmesine de neden olacak. 
   Üniversitelerarası Kurul, gerginlik yerine hep çözüm arayarak, hükümeti, bugüne kadar pek çok yanlıştan döndürdü. Onların sağduyulu çabaları olmasa idi bugüne kadar Anayasa da değişirdi, YÖK kanunu ve sınav sistemi de. Ama hep her defasında atılacak yanlış bir adımın doğuracağı sonuçları, açık bir dille hükümete anlatarak iplerin kopmasını önlediler. 
   Peki şimdi ne olacak 
   Çok şey de olabilir. Hiçbir şey de. Hükümete bağlı. Yüz binlerce ailenin hayal kırıklığını göze alıp suskunluğu da tercih edebilir. YÖK'ün gazına gelip yangına körükle de gidebilir. Bekleyip göreceğiz. 
   Özetin özeti Hükümet beceriksiz, YÖK de gerginlik peşinde. YÖK, Üniversitelerarası Kurul'un sürdürdüğü çalışmaya, hükümet gibi biraz olsun saygı gösterip, birkaç hafta daha bekleyebilirdi. Ama gerginlik istedi. Bundan sonrası ince diplomasi gerektiriyor. 
   
      
   
   
</TEXT>
</DOC>
