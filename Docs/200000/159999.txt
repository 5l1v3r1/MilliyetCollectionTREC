<DOC>
<DOCNO> 159999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo09.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Bursa seyircisi bizde olsa, her yıl şampiyonuz... 
</HEADLINE>
<TEXT>

     Gaziantepspor Kulübü Başkanı Celal Doğan, kendi taraftarlarının gayet centilmen ve mütevazı olduğunu belirterek, ''Bizim Bursaspor'unki gibi seyircimiz olsa, her sene şampiyonluğa oynarız'' dedi. 
     ''Tarihi Kentler Birliği Uluslararası Bursa Buluşması'' için Bursa'ya gelen Celal Doğan, Gaziantepspor'un 5 yıldan beri ligi ilk 5 takım arasında bitirdiğini, 3 kez 3., 1 kez 4. olup bu yıl da ilk 5 takım arasında yer aldığını söyledi. 
     Doğan, tüm bu başarılı sonuçları almalarına karşın yeteri kadar tribün desteği göremediklerini dile getirerek, ''Bunu her yerde söylüyorum, bizim Bursaspor'unki gibi seyircimiz olsa, her sene şampiyonluğa oynarız'' diye konuştu. 
     Bu sezon Maxim ve Preko gibi önemli oyuncularının sakatlıkları yüzünden takında fazla yer alamamalarına karşın ligi iyi bir biçimde tamamladıklarını ifade eden Doğan, ''Bu oyuncularımız takımdaki yerlerini alabilselerdi, daha iyi yerde olurduk. Ancak buna rağmen gayet iyi bir sezon geçirdik. UEFA Kupası'na katılma hakkını elde ettiğimiz için mutluyuz'' dedi. 
     UEFA Kupası'nda, Avrupa Şampiyonlar Ligi gibi havuz sisteminin bulunmadığını, bu nedenle kulüplerin maddi kazançtan çok zarar ettiğini anlatan Doğan, ''UEFA Kupası'na gitmek prestij işi. Maddi kayağı yok. Biz daha fazla para harcıyoruz. Ama, kentin prestiji açısından önemli bir organizasyon. Gaziantepspor olarak UEFA Kupası'na o nedenle gidiyoruz'' yorumunda bulundu. 
     
     İDDİALAR 
     Doğan kamuoyunda, ''Celal Doğan, Elazığspor'un ligde kalması için Diyarbakırspor'a baskı yapıyor'' biçimindeki spekülasyonlara ilişkin olarak da şunları söylerdi 
     ''Bunlar doğru değil. Biz, Elazığspor'u evinde 3-1, kendi evimizde ise 4-0 yendik. Devreye girsek böyle mi yapardık Her takım bizim için önemli ve aynı yakınlıkta. Bölge takımı değerlendirmesi yapmıyoruz. Benim dileğim, son hafta maçlarının olması gerektiği gibi şaibesiz ve temiz bir şekilde sonuçlanması.'' Ligde düşme tehlikesi yaşayan tüm takımları yendiklerini hatırlatan Doğan, düşecek takımı İstanbulspor-Altay maçının sonucunun belirleyeceğini sözlerine ekledi. 
     
</TEXT>
</DOC>
