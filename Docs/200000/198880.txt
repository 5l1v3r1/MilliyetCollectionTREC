<DOC>
<DOCNO> 198880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur17.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Balık, sağlık ve lezzet kaynağı... 
</HEADLINE>
<TEXT>

     Sağlıklı ve lezzetli bir besin maddesi olan balığı, cinsine göre mevsiminde tüketmek ve hazırlanışını bilmek, lezzetini bir kat daha artıyor. 
     İstanbul Büyükşehir Belediyesi Su Ürünleri Hali Müdürlüğü, balıkseverler için, ''hangi balığın ne zaman lezzetli olduğu ve nasıl hazırlanması gerektiği''ne ilişkin bilgileri içeren bir kitapçık hazırladı. 
     Kitapçıkta yer alan bilgilere göre, aralık ayı hamsi, uskumru, lüfer, palamut, tekir, barbunya, istavrit, mercan, levrek, gümüş, mezgit ve mırlanın en lezzetli olduğu dönemin başında geliyor. 
     Aralıkta bol bulunan hamsinin, tavası, ızgarası, pilakisi, buğulaması ve pilavının yenmesi öneriliyor. 
     Ocak ve şubat aylarında da bolca tutulan tekirin tavası, lezzetine lezzet katıyor. 
     Ocak ayında, lüferin kağıt kebabı, istavritin yağda kızartmasının tercih edilmesi gerekiyor. 
     Şubat ayında, uskumrunun haşlaması ve buğulaması yerinde bir tercih sayılırken, martta kefalin, fileto halinde eti çıkarılarak yağda kızartması, levreğin buğulaması, barbunyanın buğulaması ve yağlı kağıtta fırın kebabının yapılması öneriliyor. 
     Nisan ayında tadında olan izmarit, mayıs ve eylül aylarında da tüketilebilir. 
     
     HAZIRLANMASINDAKİ PÜF NOKTALARI 
     Su Ürünleri Hali Müdürü Hakan Farımaz, balık tüketimi sırasında lezzeti yakalamak için dikkat edilmesi gereken konular hakkında AA muhabirine yaptığı değerlendirmede, balığın satın alınırken taze olmasına özen gösterilmesi gerektiğini vurguladı. 
     Farımaz, taze balığın seçiminde, derisinin parlak renkte, pullarının saydam, gözlerinin canlı ve parlak, solungaçlarının sıkı, kapalı ve parlak kırmızı, kas yapısının sıkı ve kokusunun deniz suyu kokusunda olmasına dikkat edilmesi gerektiğini söyledi. 
     Farımaz, tam bir sofra keyfi için şu bilgileri verdi 
     ''Balığın pişirileceği zaman tuzlanması, yağlı balıkların ızgara ve fırın, yağsız balıkların ise kızartma yapılması, protein sindirimi açısından hafif ateşte sindirilmesi, kızartmalarda koku için karabiber, yağı çekmemesi için galeta unu ve mısır unu kullanılması, buğulamalarda koku için limon, sirke kullanılması, sindirim açısından da tatlı tüketilmesi gerekir.'' 
     
</TEXT>
</DOC>
