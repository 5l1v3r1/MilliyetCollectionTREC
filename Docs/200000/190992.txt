<DOC>
<DOCNO> 190992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko15.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya ile imzalanan serbest ticaret anlaşmasında sorun 
</HEADLINE>
<TEXT>

     Polonya, yürürlükte olan serbest ticaret anlaşmasına karşın Türkiye menşeli bazı tekstil ürünlerine gümrük vergisi koyunca, Türkiye de misilleme yaptı. 
     Polonya menşemi bazı tekstil, konfeksiyon ürünleri, bazı kaplar, süs eşyaları ile demir-çelik ürünlerine, üçüncü ülkelere uygulanan seviyede gümrük vergisi konulmasına ilişkin İthalat Rejimi'nde değişiklik yapan Bakanlar Kurulu Kararı, Resim Gazete'nin bugünkü sayısında yayımlanarak yürürlüğe girdi. 
     Karar uyarınca, Polonya ile imzalanan serbest ticaret anlaşması nedeniyle sanayi ürünlerinde sıfır olan gümrük vergileri, söz konusu seçilmiş ürünlerde, üçüncü ülkelere uygulanan gümrük vergileri seviyesine yükseltildi. 
     Polonya ile serbest ticaret anlaşması, 2000 yılında imzalanmış ve aynı yıl Mayıs ayı itibariyle yürürlüğe girmişti. İki ülke, sanayi ürünlerinde gümrük vergilerini karşılıklı olarak karşılıklı olarak kaldırmıştı. Ancak, Polonya, yerli sanayinin zarar gördüğü gerekçesi ile, özellikle ev tekstil ürünlerinde kullanılan akrilik iplik, örme kumaş gibi ürünlere tekrar vergi koydu. Müsteşar ve bakan düzeyindeki yazışmalara karşın uygulamadan vazgeçmedi. Bunun üzerine Türkiye, ticaret hacmini gözeterek, aşağı yukarı aynı tutara gelen bazı ürünlerin ithalatında gümrük vergisi koydu. 
     Ancak, Türkiye, AB ile gerçekleştirdiği gümrük birliği nedeniyle, gümrük vergilerine üçüncü ülkelere uygulanan seviyelere yükseltirken Polonya'nın vergilerinin daha yüksek olduğu belirtiliyor. 
     Polonya'nın gümrük vergisi uyguladığı ürünlerin 2002 yılı itibariyle ithalat tutarının 10.7 milyon dolar olduğu, Türkiye'nin bugün gümrük vergisi koyduğu ürünlerin ithalat tutarının ise 13.4 milyon dolar olduğu kaydedildi. 
     Serbest ticaret anlaşmasının diğer hükümlerinin uygulanmaya devam edildiği bildirildi. 
     
</TEXT>
</DOC>
