<DOC>
<DOCNO> 168342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur20.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Gül, ABD ziyaretini iptal etmelidir" 
</HEADLINE>
<TEXT>

     SP Genel Başkanı Necmettin Erbakan, Süleymaniye'de Türk askerlerinin gözaltına alınması olayıyla ilgili olarak, Dışişleri Bakanı ve Başbakan Yardımcısı Abdullah Gül'ün ABD'ye yapacağı ziyareti iptal etmesi gerektiğini savundu. 
     Erbakan, partisinin Ankara İl Başkanlığı'nda düzenlediği basın toplantısında, ABD Başkanı George Bush'un Afrika'ya yaptığı ziyaretin asıl amacının ''Afrika'nın petrol sahalarına hakim olmak ve üsler kurulması için anlaşmalar yapmak'' olduğunu savundu. 
     Süleymaniye'de Türk askerlerinin gözaltına alınması olayına değinen Erbakan, şunları kaydetti 
     ''Birisi Kayseri'de mantı yiyor, öbürü gitmiş Samsun'da nutuklar atıyor. Kendilerine neden hemen toplanmıyorsunuz nota vermiyorsunuz dendiği zaman Müzik notası değildir bu diyor. Gül de Kayseri'de mantı yerken Bunlar harp psikolojisinin meydana getirdiği olaylardır. Bunları büyütmenin anlamı yoktur diyor. Niye böyle söylüyorlar Bunları idrak etmeyecek kadar da çocuk değiller herhalde, her ne kadar çocuk olsalar da... Böyle söylemelerinin sebebi olayı örtbas etmektir. Dış mihraklarla işbirliklerinin gereklerini yerine getirmektir. Bu sözlerin altında yatan sebep budur.'' 
     
     ''ÜSLER KAPATILMALI'' 
     Süleymaniye'deki olayın ABD yönetiminin haberi olmadan gerçekleştirilmiş olmasının mümkün olmayacağını savunan Erbakan, ''Telefon ettiniz, yetkililere derhal serbest bırakılması lazım dediniz. Ama 60 saat geçmiş serbest bırakılmamışlar. Bu, emrin yukarıdan geldiğini gösteriyor'' dedi. Türk askerlerinin gözaltına alınmasının ''Tamir edilemez bir olay'' olduğunu ifade eden Erbakan, Dışişleri Bakanı ve Başbakan Yardımcısı Abdullah Gül'ün ABD'ye yapacağı ziyareti iptal etmesi gerektiğini savundu. Erbakan, ''ABD'ye üsleri tahsis eden gizli kararname iptal edilmelidir. Hükümet, Ortadoğu stratejisini yeniden gözden geçirmeli, dost ve düşman tanımını yeniden yapmalıdır. Kim yapacak bunları Büyülenmiş AKP yöneticileri mi Böyle bir uygulamayı ancak milli görüş yapar'' diye konuştu. 
     Erbakan, Genelkurmay Başkanlığı'nın olay karşısında gereken tavrı ortaya koyduğunu söyledi. 
     
     EKONOMİ 
     İlk üç ayın enflasyonunun geçen yılın ilk üç ayına göre yüksek olduğunu belirten Erbakan, enflasyonun, vatandaşın gerçek ihtiyaçları olan mallardan değil ''soba borusu, çalı süpürgesi, balık yumurtası, pinpon topu, oto jantı, flüt'' gibi vatandaşları ilgilendirmeyen malların fiyatları dahil edilerek hesaplandığını söyledi. 
     Milletin alım gücünün düştüğünü, zaruri ihtiyaçlarını bile karşılayacak halinin kalmadığını ileri süren Erbakan, ''Dolayısıyla satılmayan malın fiyatı düşse ne olur, düşmese ne olur '' diye konuştu. 
     ''Milletin inim inim inlediğini'' savunan Erbakan, AK Parti hükümetinin 8 ayda iç borcu 40 katrilyon, toplam borcu da 42 milyar dolar artırdığını savundu. 
     Erbakan, ''Artık AKP'nin destekleyicisi kalmadı. AKP'nin gerçek temsilcileri rantiyecilerdir. AKP, rantiyeci partisidir'' dedi. 
     
</TEXT>
</DOC>
