<DOC>
<DOCNO> 177849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo18.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonso Macaristan'da tarih yazdı 
</HEADLINE>
<TEXT>

     Otomobil sporlarında Formula 1 Dünya Şampiyonası'nda, sezonun 13. yarışı olan Macaristan Grand Prix'sinde birinciliği, Renault ekibinin İspanyol sürücüsü Fernando Alonso kazandı. 
     Başkent Budapeşte'deki 3 bin 975 metre uzunluğundaki Hungaroring Pisti'nde 70 tur üzerinden toplam 306.873 metrelik parkurda yapılan yarışta Fernando Alonso, dün elde ettiği ''pole pozisyon'' avantajını iyi kullandı. 
     Yarışı baştan sona önde götüren Renault ekibinden Alonso, ortalama 185.811 kilometrelik hıza ulaşarak, 1.39.01.460'lık derecesiyle kariyerindeki ilk birinciliğini aldı. 
     Bu başarısıyla Formula 1 tarihinde yarış kazanan en genç ve ilk İspanyol sürücü unvanını da elde eden Alonso, Renault ekibinin de 20 yıl aradan sonra ilk kez bir yarış kazanmasını sağladı. İspanyol sürücü, kazandığı 10 puanla 54 puana ulaştı ve bu sezon ilk kez genel klasmanda 5. sıraya çıktı. 
     Ferrari ekibinden geçen sezonki bu yarışın birincisi Brezilyalı Rubens Barrichello'nun, 21. turda otomobilinin tekerleğinin çıkması nedeniyle pist dışında çıkmasıyla, bir kaza atlatıp yarış dışı kaldığı mücadelede, Barrichello ile birlikte 6 sürücü daha yarışı tamamlayamadı. 
     Yarışta ikinciliği, genel klasmanda 3. sırada bulunan McLaren Mercedes ekibinin Finli sürücüsü Kimi Raikkonen, üçüncülüğü, genel klasman ikincisi BMW-Williams'ın Kolombiyalı sürücüsü Juan Pablo Montoya alırken, aynı ekipten Alman Ralf Schumacher dördüncülüğü, McLaren Mercedes'den İngiliz David Coulthard beşinciliği, Jaguar-Cosworth'den Avustralyalı Mark Webber altıncılığı ve Renault'dan İtalyan Jarno Trulli de yedinciliği aldı. 
     Genel klasmanda ilk sırada bulunan ve 2. sıradaki Montoya ile puan farkı 1'e inen Ferrari'nin Dünya Şampiyonu Alman sürücüsü Michael Schumacher ise ancak 8. olabildi. 
     Bu sonuçların ardından, son 7 yarışın 6'sında Ferrari ekibine üstünlük sağlayan BMW-Williams, ilk kez İtalyan ekibini geride bırakarak markalar klasmanının liderliğini aldı. 
     Formula 1'de sezonun 14. yarışı olan İtalya Grand Prix'si, 14 Eylül Pazar günü Monza Pisti'nde yapılacak. 
     Bugünkü yarış sonunda sürücüler ve markalar klasmanları şöyle 
     
     SÜRÜCÜLER KLASMANI 

     

SIRA İSİM TAKIM PUAN 1 Michael Schumacher Almanya Ferrari 72 2 Juan Pablo Montoya Colombia Williams 71 3 Kimi Raikkonen Finland McLaren 70 4 Ralf Schumacher Germany Williams 58 5 Fernando Alonso Spain Renault 54 6 Rubens Barrichello Brazil Ferrari 49 7 David Coulthard Britain McLaren 45 8 Jarno Trulli Italy Renault 24 9 Mark Webber Australia Jaguar 15 10 Jenson Button Britain BAR 12 11 Giancarlo Fisichella Italy Jordan 10 12 Cristiano da Matta Brazil Toyota 8 13 Heinz-Harald Frentzen Germany Sauber 7 14 Olivier Panis France Toyota 6 15 Jacques Villeneuve Canada BAR 3 16 Nick Heidfeld Germany Sauber 2 17 Ralph Firman Britain Jordan 1      
     MARKALAR KLASMANI 

     

SIRA MARKA PUAN 1 Williams 129 2 Ferrari 121 3 McLaren 115 4 Renault 78 5 BAR 15 6 Jaguar 15 7 Toyota 14 8 Jordan 11 9 Sauber 9 10 Minardi 0      
</TEXT>
</DOC>
