<DOC>
<DOCNO> 167565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/siyaset/asiy.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler, 11 Türk askerini başlarına çuval geçirip ellerini de bağlayarak gözaltına aldı 
</HEADLINE>
<TEXT>
Bu nasıl müttefik 
Süleymaniye'deki skandala Ankara büyük tepki gösterdi. Başbakan Erdoğan, 'Olay çok çirkin' derken, ABD Dışişleri Bakanı Powell, Türkiye'den özür diledi 
     ABDULLAH KARAKUŞ, BARKIN ŞIK, UTKU ÇAKIRÖZER, Ankara - İHSAN DÖRTKARDEŞ 

     Irak'ın Süleymaniye kentindeki büroda görevli 11 Özel Harek t Timi Türk askerinin 100 kadar ABD askeri tarafından kafalarına çuval geçilirip elleri de arkadan bağlanarak gözaltına alındı. Dün akşam geç saatlerde Dışişleri Bakanı Abdullah Gül'ü arayan ABD Dışişleri Bakanı Colin Powell, 11 Türk askerinin Bağdat'ta olduğunu söyledi. Operasyonun, Türk özel birliklerinin Türkmenlerle yakın ilişki kurmasından rahatsız olan Kürdistan Yurtseverler Birliği'nin KYB ihbarı sonucu gerçekleştiği öğrenildi. Türkiye, "Kerkük'ün Kürt valisine bazı Türklerin suikast hazırlığı yaptığı" iddiasıyla Türk irtibat bürosuna baskın yapılmasına sert tepki gösterdi. Başbakan Recep Tayyip Erdoğan, "Olay çok çirkin" derken Gül'ün telefonla görüştüğü Powell, Türkiye'den özür diledi. 
     IKDP ve IKYB'nin Türk askerinin bölgeyi terk etmesi için ABD nezdindeki girişimleri sürerken önceki gün yaklaşık 100 ABD askeri, Türk Özel Harek t timlerinin bulunduğu büroyu basarak biri binbaşı, ikisi üsteğmen, sekizi astsubay 11 askeri müsadere etti. ABD askerleri bürodaki dosyalara da el koydu. ABD, baskına gerekçe olarak "Kerkük'ün Kürt valisine suikast hazırlığı"nı gösterdi. 
     
     Resmi tatil dinlemedi 
     Baskını İngiltere dönüşünde uçakta öğrenen Gül, Erdoğan ve Genelkurmay Başkanı Org. Hilmi Özkök'le görüştü. Gül, önceki gece 23.30'da Powell'ı arayarak Türk askerlerinin serbest bırakılmasını istedi. ABD Büyükelçiliği Müsteşarı Deutch da Dışişleri Bakanlığı'na çağrıldı. Müsteşar Yardımcısı Baki İlkin'le görüşen Deutch, "Sorunun en kısa zamanda çözüme kavuşması için temas halindeyiz" derken, askerlerin ne zaman serbest bırakılacağı sorusunu yanıtlamadı. 
     Türk askerlerinin müsadere edilmesini "çok çirkin" diye değerlendiren Erdoğan da "Tasvip edilebilir, olumlu görülebilir bir yanı yok. Böyle bir ittifak içinde olan ülkelerin müttefikine böyle bir girişimde bulunması, hiçbir siyasi üslupla kabul edilemez. Süratle bırakılmalarını istedik, güvende olduklarını söylediler" dedi. Erdoğan, AKP MKYK'da bilgi verirken, "Askerlerimizin ellerini bağlayıp götürmüşler. Gül, Powell'ı aradığında yanındaydım. Bizden özür diledi ve askerlerin bırakılacağına söz verdi" diye konuştu. 
     Powell'a olayın kabul edilemez olduğunu ilettiğini kaydeden Gül de şunları söyledi "Yakışık almayan bir iş. İki müttefik ordu arasında bu tip şeylerin olması kabul edilemez. Bu Tim, bundan 7 yıl önce Barzani ve Talabani güçlerinin aralarını bulmak için orada bulunuyordu. Amerikan otoritelerinin de o timden haberi vardı. Ben olayın lokal olduğuna inanıyorum. Bu olay Washington'un bilgisi dahilinde olmamıştır. ABD'nin Irak sorumlusunun da bize söylendiğine göre bu olaydan bilgisi yokmuş. Bu işi yapanlar hakkında işlem yapılmasını istedik. Öğrendiğimiz kadarıyla 100- 150 Amerikalı asker, 11 kişilik timimizin bulunduğu binayı sarmış, daha sonra askerlerimizi gözaltına almış ve aramaya yaparken de içeriye bayağı zarar vermişler. Silopi'deki kuvvetlerimizin komutanı tümgeneralimiz, büyükelçimiz ve bir heyetle Süleymaniye'ye hareket etmiştir." 
     Bu arada Erdoğan, çeşitli açılışlar için gittiği Samsun'da "Askerlerimizden bir kısmı serbest bırakıldı" dedi. Ancak Erdoğan'ın bu açıklaması, Gül ve Genelkurmay Başkanlığı'nca doğrulanmadı. 
     

</TEXT>
</DOC>
