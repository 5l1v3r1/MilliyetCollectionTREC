<DOC>
<DOCNO> 184855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/astro/index.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihin kalp atışları 
</HEADLINE>
<TEXT>

   
   Sizlere ekimde Los Angeles'ta düzenlenecek olan ISAR Konferansı'nda yapacağım "Ortadoğu'da savaş ve barış döngüleri" adlı konuşmamdan kısa bir özet sunuyorum. Grafikte tarihin kalp atışlarını görebiliriz 
   
   Evet, bu grafik 20'nci yüzyıl başından 2020 yılına kadar olan gelişmelerin yönünü ortaya koyuyor. Denge endeksi adını verdiğimiz bu grafiği yavaş hareket eden gezegenlerin aralarındaki açıları değerlendirerek elde ediyoruz. Her döngü kendi içinde birleşmeden karşıt açıya ulaşana kadar yükselen bir trend izler. İkinci bölümünde ise küçülme söz konusudur. 
   Bu endekste grafiğin aşağı indiği, özellikle daha şiddetli indiği zamanlarda insanlık tarihinde daha büyük bir belirsizlik, kaos, dolayısıyla daha fazla savaş görüyoruz. I. ve II. Dünya Savaşı dönemlerinde ya da 1980'lerdeki soğuk savaş döneminde de grafiğin hızla aşağı indiğini görebiliriz. Grafiğin yükseldiği dönemlerde ise dünyada sosyal ve ekonomik şartlar içinde daha fazla denge görülmekte ve yeni görüşler ortaya konmakta. 
   İçinde bulunduğumuz dönemde endeks, Başkan Bush'un yönetime geçmesinden bu yana hızla aşağı iniyor ve maalesef bu inişin çok daha uzun süreli olduğunu görmekteyiz. Şöyle bir sonuç çıkarmak mümkün Önümüzdeki 20 yılda, endeks ancak 2020'lerde toparlanmaya başlayacağına göre dünya tarihi açısından son derece kritik bir döneme girmiş bulunuyoruz. Aslına bakarsanız, politik astrolojide 20 yılda bir gerçekleşen Jüpiter ve Satürn döngüleri çok önemli, şekillendirici rol oynar ve bu döngü kendi içinde 240 yıllık daha büyük döngülere ayrılır. Bu 240 yıllık döngülerde değişik elementler vurgulanır. İçinde bulunduğumuz 240 yıllık dönem 2020'de sona erecek. Bu döngü toprak elementi burçlarda Boğa, Başak ve Oğlak burçlarında gerçekleşmişti. Toprak maddi bölüşümü, materyalizmi, kapitalizmi ve ekonomiyi açıklar. Bir bakıma 1789'dan bu yana yani Fransız Devrimi ve ardından gelen Sanayi Devrimi'nden bu yana ekonomik gelişmeye ve dünya kaynaklarının paylaşılmasına neden olan büyük döngü içindeyiz. 2020 yılından itibaren ise ilk defa Kova burcunda olacak şekilde, bu birleşmeler artık hava elementinde gerçekleşmeye başlayacak. Hava burçları düşünceyi, aklı ve entelektüel faaliyetleri açıkladığı için 2020 yılından itibaren insanlık tarihinde çok önemli sıçramalar meydana gelecek. Artık ekonomik kaynakların vurgulanması yerine zeka ve daha ileri bir teknoloji toplumu ortaya çıkmış olacak. Kuşkusuz bu bize şunu da hatırlatıyor ki, 2020 yılına gelene kadar dünya neredeyse tamamen yeniden paylaşılmış olacak ve bu yüzden çatışmalar, yeni topraklar ve kaynaklar elde etmek için devam edecek. 2020 yılına kadar insanoğlunu büyük dersler bekliyor. 
   Bu süreçte Ortadoğu'nun da yeniden paylaşımı gündeme gelecek. Hatırlarsanız bundan aylar önce sizlere Arafat'ın haritasından söz etmiş ve onun önümüzdeki aylarda büyük baskı altına gireceğini söylemiştim. Son gelişmeler bunu doğrular biçimde Ortadoğu'da gerginliğin çok daha yükseleceğini anlatıyor. Denge endeksindeki hızlı azalmalar da bunun göstergesi. Arafat da kendini yeni bir döneme hazırlamalı ve daha gizli kalmaya özen göstermeli. 
   Özellikle 2004 yılının eylül ayından başlayarak 2005 nisanına kadar bu gelişmelerin ABD açısından çok büyük bir açmaza neden olacağını ve ABD'nin Irak'taki varlığının bu süreçte büyük sıkıntılar getireceğini söyleyebilirim. Nitekim ABD'nin 2006 yılından itibaren gireceği çok uzun süreli döngüde, artık böyle agresif politikalarından uzaklaşacağı görülüyor. 
   
   
   
   
   
   
</TEXT>
</DOC>
