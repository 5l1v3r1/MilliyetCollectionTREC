<DOC>
<DOCNO> 188098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/ygokce.html </URL>
<DATE> 2003/10/12/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yolu uzattık 
</HEADLINE>
<TEXT>

   
   Hasret de uzadı, Portekiz yolu da İngiltere karşısında Sunderland'da almamız gereken sonucu dün Şükrü Saracoğlu Stadı'nda aldık. 
   Evet, yenilmedik. İngiltere karşısında 10. maçımızda ikinci beraberliği ve ikinci puanı bulduk. Yine de açıkçası bu maçı kaybeden taraf biziz. Çünkü, hedeften saptık. İngiltere maçın üç sonucundan işine yarayan ikincisini elde etti. Skoru değiştirmek için zaman zaman oyuna rüzgar kattı. Göstermelik ataklar yaptı. Oyun istedikleri gibi gidiyordu. Hem skor tabelası, hem de kronometre onların lehine çalışıyordu. 
   Yazgımızı değiştirmek için, evet çok çaba gösterdik. Oyuna olanca ağırlığımızı koyduk. Forvet ve golcü sayısını son bölümde dörde çıkardığımız halde yarattığımız pozisyonları ustaca kullanamadık. Bunda en önemli etken kaleci Rüştü'den başlayarak karşı kaleye yönelttiğimiz topların yüzde doksanını havadan kullanmamızdı. İngiliz futboluna karşı havadan oynuyorsanız şansınız düşer. Nitekim, Hakan Şükür kafasına şişirilen topların çoğunu rakibe kaptırdı. Çok az kafa vuruşu yaptı. Bunlar da etkisiz kaldı. 
   Maçın yürek hoplatan dakikaları var. İlk korneri kazandığımız 21. dakika... Sergen Yalçın üst üste üç korneri etkili biçimde kullanamadı. Maç boyunca dokuz korner atışı yaptık, bunları da havadan harcadık. Bu dakikalarda klasik hava atışlarının dışında çalışılmış bir yer organizasyonumuz yoktu. 
   ...Ve penaltı. Tugay'ın zamanlama hatasıyla Gerrard'a yaptığı müdahale Collina'nın hoşumuza gitmeyen kararını gerektirdi. Dünya starı Beckham da tıpkı Fenerbahçeli Hooijdonk gibi ayağı kayarak bu mutlak fırsatı harcadı. 
   Milli Takım orta alanda rakibinden topu kapıyor, uygun paslaşmalarla hücuma yöneliyor, ancak ne Nihat, ne de Hakan Şükür rakip ceza alanındaki huniyi yerden delecek, adam eksiltecek, çalım ustalığı ya da şut becerisi gösterebiliyordu. Oyunun başında Emre ile sık sık yaptığımız pas yanlışları İngiliz Milli Takımı'na beklemediği gol fırsatları sundu. Sorunlu savunmamız bunları Rüştü'nün de yardımıyla önledi. Rio Ferdinand'ın savunmadaki yokluğu bizim için bir şanstı, değerlendiremedik. İngilizler de, Michael Owen'ı, kaçırdıkları her fırsatta mumla aradılar. 
   Savunma sorunlarını güçlükle aşarken, Sergen'in iki vuruşu, bir frikiki, Nihat'a yaptığı bir asisti gol getirmedi. Süper solak enerjisinin yettiği kadar 1 saat oynadı, servis yaptı, ama yazgımız yine de değişmedi. Oyunun son bölümünde Tuncay, İlhan, Nihat ve Hakan Şükür ile hücumda daha çok top kullanır göründük. Tugay da bunlara destek verdi. Ama ah şu havadan oynama telaşı Yerdeki fırsatı kaybederken gökte aradığımızı da bulamadık. 
   Collina maçı iyi yönetti. Zaman zaman Alpay'ın ve Hakan'ın gereksiz gerilim yaratan davranışlarını soğukkanlılıkla karşıladı. Ne var ki, oyunu kazanmamız için Collina'nın uğurundan daha fazla bizim akıllı bir organizasyona ve sükunete ihtiyacımız vardı, olmadı 
   Şimdi yolumuz Play - Off'a sapıyor. Hangi ülke ile eşleşeceğimizi bilmem. Milli takımın herşeye rağmen Portekiz finallerine layık olduğuna inanırım. Yeter ki, artık hücum organizasyonunu başaralım 
   
      
   
</TEXT>
</DOC>
