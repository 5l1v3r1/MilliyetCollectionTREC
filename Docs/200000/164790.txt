<DOC>
<DOCNO> 164790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur11.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kilit Operasyonu"nda yeni gözaltı... 
</HEADLINE>
<TEXT>

     Gebze'de geçen yıl bir ilaç fabrikasında yaklaşık 5 milyon adet ''Captagon'' adlı uyuşturucu hapın ele geçirildiği ''Kilit Operasyonu'' kapsamında, işadamı Mehmet Ali Yaprak gözaltına alındı. 
     İstanbul Narkotik Şube Müdürlüğü'nden edinilen bilgiye göre, cinayet azmettiricisi olarak aldığı 9 yıl 4 ay 15 günlük ağır hapis cezasının infazını tamamlayarak geçtiğimiz günlerde tahliye olan Gaziantep'teki Yaprak TV'nin eski sahibi Mehmet Ali Yaprak'ın, bu ilde pasaport almak için emniyete başvurduğu öğrenildi. 
     Hakkında İstanbul Devlet Güvenlik Mahkemesi'nce DGM verilmiş ''yakalama'' kararı bulunduğu anlaşılan Yaprak, gözaltına alınarak İstanbul'dan giden bir ekibe teslim edildi. 
     Daha sonra İstanbul'a getirilerek şubede ifadesi alınan Yaprak, polisteki işlemlerinin tamamlanmasının ardından İstanbul DGM'ye sevk edildi. 
     
</TEXT>
</DOC>
