<DOC>
<DOCNO> 188121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yazar/guclu.html </URL>
<DATE> 2003/10/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İpler yeniden geriliyor mu 
</HEADLINE>
<TEXT>

   
   Milli Eğitim Bakanlığı'nın üniversiteye giriş sisteminin değiştirilmesine yönelik olarak TBMM'ye sunduğu yasa teklifi, perşembe günü Milli Eğitim Komisyonu'nda ele alınacak. 
   Ardından muhtemelen Plan Bütçe Komisyonu'na, oradan da Genel Kurul'a gelecek. Komisyonlarda ve Genel Kurul'da AKP'nin ezici çoğunluğu olduğu için yasallaşması 10 gün sürmez. 
   Sonra Çankaya turları başlayacak. Cumhurbaşkanı Sezer'in söz konusu değişikliği onaylaması, çok zor gözüküyor. Üniversite açılışlarında yaptığı konuşmalar bunun en açık göstergesi. Ne YÖK'ü onaylıyor ne de AKP'nin girişimlerini. İşte sık sık yinelediği uyarılarından bir paragraf 
   "Üniversitelerimiz, herhangi bir kurumun ya da çevrenin değil, devletin organlarıdır. Üniversitelerin siyasallaşmaları sonucunu doğuracak yöntem, yaklaşım ve düşünceler kabul edilemez." 
   AKP'nin elbise olmadı, bari gömlek verelim dercesine, YÖK yasasını değiştiremedik, bari sınav sistemini değiştirelim diye acele etmesinin altında yatan gerçek, bugün gerçekleşecek olan AKP kongresi. Eminim ki kongre sonrasında tansiyon düşecek ve sağduyu galip gelecek. 
   İşte bu aşamada Üniversitelerarası Kurul, hükümet ile arasındaki diyaloğun bir devamı olarak, bu konuda bir girişimde bulunmalıdır. Hükümeti, yapacağı yanlış konusunda uyarmalıdır. Ama ortaya da bir çözüm yolu koymalıdır. 
   YÖK, bugüne kadar sergilediği uzlaşmaz tavır ile çözüm yerine hep yeni sorunlar üretti. Bu durum, sadece bugünkü iktidarı değil, bundan önceki iktidarları da hep zor durumda bıraktı. Olaya ideolojik açıdan değil de akademik açıdan bakıldığında da durum farklı değildir. AKP yerine bir başka parti tek başına iktidar olmuş olsaydı, YÖK ve sınav sistemi yine masaya yatırılacaktı. Bugüne kadar el atılamamış olması, koalisyon ortakları arasındaki anlaşmazlıktan kaynaklandı. Yoksa, her partinin seçim vaatlerinin ilk maddelerinden birisi, YÖK yasasının değiştirilmesiydi... 
   AKP, pek çok konuda olduğu gibi bu konuda da tarihi bir fırsat yakalamıştır. Ya çağdaş akademik ölçüler çerçevesinde yeni bir YÖK yasası ve sınav sistemi getirerek tarihe altın harfler ile yazılacak ya da 12 Eylül yönetimi gibi dayatmacı bir tavırla çıkaracağı yasa ile onlarca yıl, sadece üniversite çevrelerinin değil tüm kamuoyunun yoğun tepkisini alacaktır. 
   Henüz iş işten geçmemiştir. ÖSS sistemi, bir oldubittiye getirilerek değiştirilme yerine, üniversite başvuruları yılbaşına kadar ertelenerek, YÖK yasası çerçevesinde bir bütün olarak ele alınmalıdır. Yoksa çıkarılacak yasa sadece Cumhurbaşkanı'ndan veto yemekle kalmaz, Anayasa Mahkemesi'nden de döner. Yarattığı gerginlik de cabası. Bizden hatırlatması... 
   
   Marmara Üniversitesi 
   Marmara Üniversitesi'nin yeni öğretim yılı açılış töreni, dün gerçekleşti. Denktaş ve Ecevit de vardı. Her ikisi de birer konuşma yaptı. KKTC'nin önemini ve bu konuda yapılan yanlışları vurguladılar. Tuluğhan Uğurlu konseri ise müthişti. Rektör Tunç Erem, kendi mezunları olan Başbakan Erdoğan'a uyarılarda bulundu. "Aklın ve bilimin ışığından ayrılmayalım. Gelin Yarın mesleklerimizi, makamlarımızı kendilerine terk edeceğimiz Türk gençliği için, ulusumuz ve ülkemiz için en yararlı olanda buluşalım" dedi. 
   
      
   
</TEXT>
</DOC>
