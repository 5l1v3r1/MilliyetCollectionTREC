<DOC>
<DOCNO> 193898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/guncel/gun01.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok yürüyemezsin 
</HEADLINE>
<TEXT>

   YÖK'ün 22. kuruluş yıldönümünde 600 öğrenci yürüyüş yapmak istedi. Polis kalabalığı havaya ateş açarak, göz yaşartıcı bomba ve basınçlı suyla dağıttı 
      DOĞAN HABER AJANSI 
   
   ğrencilerin YÖK'ün 22. kuruluş yıldönümü nedeniyle düzenlediği protesto gösterileri, Kızılay'ı savaş alanına çevirdi. Küçük bir grubun güvenlik güçlerine taş ve sopalarla saldırması sonucu başlayan olaylarda çok sayıda polis ve öğrenci yaralandı. Havaya ateş açan polis, eylemcilere göz yaşartıcı bomba ve basınçlı suyla müdahale etti. Çok sayıda esnaf da öğrencilere taş atarak çatışmaya karıştı. 
   Yaklaşık 600 öğrenci, dün saat 11.00'de Ankara Üniversitesi Cebeci Kampusu'ndan Kızılay'a doğru yürüyüşe geçti. Ziya Gökalp Caddesi'nde barikat kuran polis, öğrencilerin meydana geçişine izin vermedi. Bunun üzerine barikat önünde oturma eylemi yapan öğrenciler, YÖK aleyhine sloganlar attı. İstanbul'dan geldikleri belirtilen yaklaşık 25 kişilik grup, bir süre sonra flamalarının sopaları ve yerden söktükleri taşları polise atmaya başladı. Öğrencilere "dağılın" uyarısı yapan polis de, arbedeyi önlemek için göz yaşartıcı bomba ve tazyikli su kullandı. Ara sokaklara dağıldıktan bir süre sonra yeniden toplanan grubu kovalayan polis, 7'si kız 10 öğrenciyi gözaltına aldı. 
   
   Esnaftan öğrenciye taş 
   Olaylarda Çevik Kuvvet Şube Müdürü Mehmet Yüksel'in de aralarında bulunduğu 10 polis, 30 eylemci ve bir basın mensubu yaralandı. Bu sırada camları kırılan esnaf, taşlarla öğrencilere saldırdı. Yüksel Caddesi'ndeki Mimar Kemal İlköğretim Okulu öğrencilerinin bir bölümü, velilerince okuldan alındı. Eylemin ardından bir grup gösterici Çankaya Emniyet Müdürlüğü önündeki polis araçlarının camlarını taşlarla kırdı. Bunun üzerine nöbetçi polisler göstericileri dağıtmak için havaya ateş açtı. 
   
   Provokasyon iddiası 
   KESK Başkanı Sami Evren, Kolej önünde yaptığı basın açıklamasında olayları sivil bir polisin başlattığını iddia etti. Evren, "Başbakana, hükümete, içişleri bakanına sesleniyoruz. Gözaltına aldığınız gençleri serbest bırakın. Gençliği gaz bombalarınızla yıldıramazsınız" dedi. CHP İzmir milletvekilleri Enver Öktem ve Abdülrezzak Erten ile CHP Kırşehir Milletvekili Hüseyin Bayındır da Evren'e destek verdi. 
   
   
   Protesto günü    YÖK, kuruluş yıldönümünde İstanbul Üniversitesi Beyazıt Kampusu'nda da protesto edildi. Hükümet ve YÖK karşıtı pankartlarla üniversite bahçesinde toplanan öğrenciler, sloganlar atarak Beyazıt Meydanı'na yürüdü. Meydanın bir başka köşesinde Özgür Düşünce ve Eğitim Hakları Derneği üyesi türbanlı bir grup genç kız, sloganlarla YÖK'ü protesto etti. DEHAP İstanbul Gençlik Kolları üyeleri de Laleli'den Kürtçe ve Türkçe sloganlar atarak meydana geldi. Eylemlerin ardından Laleli ara sokaklarda molotoflu eylem yapan küçük bir grup, polisin müdahalesiyle dağıldı. n İSTANBUL Milliyet 
   
   
   Silahlar konuştu    İzmir Ege Üniversitesi Bornova Kampusu'nda eylem yapan öğrenciler, YÖK'ün üniversitelerde sorun yarattığını söyledi. Sivas Cumhuriyet Üniversitesi'nde Kürtçe sloganlar atan 100 öğrenci Kürtçe ve Türkçe pankartlar taşıdı. Mersin Üniversitesi'nde yoğun güvenlik önlemleri alındı. Öğrenci olmayanların üniversiteye girişlerine izin verilmedi. Kampus girişlerinde de otomobil ve toplu taşıma araçlarının durdurularak kimlik kontrolü yapıldı. Antakya Mustafa Kemal Üniversitesi'nde merkez binaya girmek isteyen öğrencilerle tartışan özel güvenlik görevlileri havaya ateş açtı. Olaylar polisin müdahalesiyle yatıştırıldı. Öğrenciler, özel güvenlik görevlileri hakkında savcılığa suç duyurusunda bulunacaklarını söyledi. 
   
   
   
   
   
   
</TEXT>
</DOC>
