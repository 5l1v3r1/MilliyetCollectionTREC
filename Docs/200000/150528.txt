<DOC>
<DOCNO> 150528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur02.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ve Turizm Bakanlıkları birleştirildi... 
</HEADLINE>
<TEXT>

     Kültür ve Turizm Bakanlıklarının birleştirilmesine ilişkin yasa tasarısı, TBMM Genel Kurulu'nda kabul edildi. 
     Meclis'te ''temel yasa'' olarak görüşülerek kabul edilen yasa, Kültür ve turizm bakanlıklarının tek çatı altında bütünleştirilmesi ve teşkilatlanmasına ilişkin düzenlemeleri içeriyor. 
     Yasaya göre yeni bakanlık 9 merkezi birimin yanı sıra taşra ve yurt dışı teşkilatından oluşacak. 
     Yasa, Turizm Bakanlığı'nın şimdiki yurt dışı teşkilatının devamını öngörüyor. Yasa'ya göre, Kültür Bakanlığı'nın ise Aşkabat, Almatı, Bişkek, Bakü, Duşanbe, Kahire, Kopenhag, New York, Saraybosna, Taşkent, Tunus ve Üsküp'teki yurt dışı birimleri faaliyetlerini sürdürecek, diğer yurt dışı birimleri ise 3 ay içinde kapatılarak tasfiye edilecek. 
     Kültür ve Turizm Bakanlığı'nın merkez teşkilatı ise Güzel Sanatlar Genel Müdürlüğü, Kültür Varlıkları ve Müzeler Genel Müdürlüğü, Kütüphaneler ve Yayımlar Genel Müdürlüğü, Telif Hakları ve Sinema Genel Müdürlüğü, Yatarım ve İşletmeler Genel Müdürlüğü, Tanıtma Genel Müdürlüğü, Araştırma ve Eğitim Genel Müdürlüğü, Milli Kütüphane Başkanlığı ile Dış İlişkiler ve Avrupa Birliği Koordinasyon Dairesi Başkanlığı ana birimlerinden oluşacak. 
     Yeni düzenlemenin yürürlüğe girdiği tarihte, unvanlı görevlerde bulunanların görevleri sona erecek, bunlar durumlarına uygun kadrolara atanacak. 
     TBMM Genel Kurulu'nda AK Parti Milletvekillerinin verdiği bir önergenin kabul edilmesiyle Kültür ve Turizm Bakanlığı'na 7 bin 331 kadro ihdas edildi. Tasarı, Kültür ve Turizm Bakanlığı'na 8 bin 546 kardo ihdas edilmesini öngörüyordu. 
     
     MUMCU ''KADROLAŞMA NİYETİMİZ YOKTUR'' 
     Kültür Bakanı Erkan Mumcu, görüşmeler sırasında sürekli olarak kadrolaşma iddialarının gündeme getirildiğini belirterek, ''Bir milletvekili bu birleşmenin ardından 5 bin kadronun Milli Eğitim Bakanlığı'na aktarılacağını söylüyor. Bu yasanın neresinde böyle bir madde var. Hangi emareden çıkılarak böyle bir tez ileri sürülüyor anlayabilmek mümkün değil'' dedi. 
     Mumcu, iki bakanlığın birleştirilmesine ilişkin bu yasa ile binin üzerindeki boş kadrodan da feragat edildiğini belirterek, ''Hangi hükümek boş kadrolarından feragat ederek kadrolaşabilir. Biz akıl ve fizik içinde bunun yolunu bilmiyoruz, bilen varsa bize anlatsın'' dedi. 
     Dünyada da 4 ülke dışında hemen hemen tüm ülkelerde kültür bakanlıklarının başka bazı sektörlerle ilişkilendirildiğini, bunlardan yüzde 90'ının da eğitim ve iletişim ile turizm ve el sanatları gibi alanlar olduğunu söyledi. Erkan Mumcu, ''Kadrolaşma konusunda en ufak bir niyetimiz yoktur'' dedi. 
     





</TEXT>
</DOC>
