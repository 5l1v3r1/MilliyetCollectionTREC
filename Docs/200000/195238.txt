<DOC>
<DOCNO> 195238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun29.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da eşcinsel Eyalet Başkanı da "başörtü" yasağı istiyor 
</HEADLINE>
<TEXT>

     Almanya'nın Berlin Eyaleti Başbakanı Klaus Wowereit, okullarda ve kamu hizmetinde başörtüsü yasağı istiyor. 
     Wowereit, Berliner Kurier gazetesine yaptığı açıklamada, başörtüsünü bir sembol olarak değerlendirerek, ''Okullarda tarafsızlık ilkesinin korunmasından yanayım. Bu, kamu hizmetinin diğer alanları için de geçerli. Bu kurallara uyulması gerekir'' dedi. 
     Öte yandan Bild gazetesi, Wowereit'ın, eşcinsel olduğunu açıklamasıyla birlikte tüm dünyada bir ''sempati dalgası'' yarattığını yazdı. 
     ''Biz de eşcinseliz, ancak bunu kimse iyi bulmuyor'' başlığıyla verilen haberde, Berlin'deki eşcinsellerin yaşamlarına yer verilerek, başkentte her 10 kişiden 1'inin eşcinsel olduğu belirtildi. 
     Eğitim bilimcisi Heiko Kleyböcker, gazeteye yaptığı açıklamada, eşcinsellere karşı daha hoşgörülü davranılması gerektiğini belirterek, ''Eşcinseller çok daha yoğun şekilde şiddete maruz kalıyorlar. Eşcinseller arasında intihar oranı, heteroseksüel gençlere göre 3 kat fazla, fakirlik ve sefalet oranı da 2 kat fazla'' dedi. 
     Buna rağmen toplumda eşcinsellerin daha zengin ve başarılı oldukları şeklinde bir önyargının bulunduğunu kaydeden Kleyböcker, ''Bu Wowereit gibi bazı kişiler için geçerli olabilir. Wowereit eşcinselliği biraz daha gündeme taşıdı, bu da iyi. Ancak özellikle genç eşcinsellerin, öğretmen gibi örnek alabilecekleri kişilere ihtiyaçları var. Bu konuda henüz eksiklikler bulunuyor'' diye konuştu. 
     
</TEXT>
</DOC>
