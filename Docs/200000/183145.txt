<DOC>
<DOCNO> 183145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko15.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li yatırımcılar, Türk tahvillerine ilgi gösteriyor... 
</HEADLINE>
<TEXT>

     Hazine Müsteşarlığı, 1 milyar 250 milyon dolarlık 2014 vadeli tahvil ihracı için, lider bankalara yetki verdi. 
     Hazine Müsteşarlığı'ndan yapılan açıklamada, Morgan Stanley ve Merrill Lynch'e ''ortak lider'' bankalar olarak yetki verilen söz konusu 1.25 milyar dolarlık tahvil ihracının kupon oranı yüzde 9.5 ve getirisinin ise yüzde 9.65 olarak gerçekleştiğini bildirdi. 
     Açıklamada, ihraç tutarının son yıllarda tek defada gerçekleştirilen en yüksek meblağı temsil ettiği ve ihraç getirisinin de, uluslararası sermaye piyasalarında bugüne kadar gerçekleştirilen benzer vadeli dolar cinsinden tahvil ihraçları içinde ulaşılan en düşük düzeye karşılık geldiği vurgulandı. 
     
     ABD'Lİ YATIRIMCILARDAN TAHVİLLERE İLGİ 

     Tahvile ilişkin net tutarın ise 24 Eylül 2003 tarihinde Hazine'nin hesaplarına gireceği ifade edilen açıklamada, şu görüşlere yer verildi 
     ''Tahvil ihracına gösterilen talep, ihraç miktarı ve ihraç getirisi ekonomideki olumlu gelişmelerin neticesi olarak yatırımcıların ülkemize olan güvenin göstergesidir. 
     Söz konusu yatırımcıların büyük çoğunluğu ABD sermaye piyasasında önemli bir paya sahip ve uzun vadeli yatırım fonları oluşmaktadır. Son yıllarda Türkiye'nin ihraç ettiği tahvillere ilgi göstermeyen veya sınırlı talepte bulunan özellikle ABD'de yerleşik yatırımcıların da tahvil ihracına yoğun talepte bulunması ekonomimize duyulan güvenin yaygınlaştığının ve güçlendiğinin bir göstergesi olarak değerlendirilmektedir.'' 
     
</TEXT>
</DOC>
