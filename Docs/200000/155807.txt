<DOC>
<DOCNO> 155807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun16.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El arabi gazetesi "Saddam imzalı mesaj aldık" 
</HEADLINE>
<TEXT>

     El Kuds El Arabi gazetesi, devrik Irak Devlet Başkanı Saddam Hüseyin imzalı bir mesaj aldığını ileri sürdü ve Saddam Hüseyin'in mesajda, Iraklılara camilerin direniş merkezi haline getirilmesi çağrısında bulunduğunu yazdı. 
     İngiltere'nin başkenti Londra'da yayımlanan gazeteye göre, Saddam Hüseyin'in el yazısıyla yazdığı mesajında, ''Irak'ın çocukları, sizleri, camileri direniş merkezleri haline getirmeye, din, İslam ve vatanın üstün gelmesini sağlamaya ve düşmana ondan nefret ettiğinizi anlatmaya çağırıyorum'' denildi. 
     Saddam Hüseyin, kendisine atfedilen, 7 Mayıs'ta yazıldığı belirtilen 6 sayfalık mesajda, Iraklılara vatanlarını korumaları çağrısında da bulunuyor. 
     Mesajda, ''Hepiniz direnin. Petrolünüz ve zenginliklerinizden ayrılmayın. İşgalciye ve yardımcılarına karşı savaşın. Bu dini ve vatani bir görevdir'' ifadeleri yer aldı. 
     Mesajda, Irak'ın tüm komşuları da, ''işgal ve istila'' karşısındaki tavırları nedeniyle sert şekilde eleştiriliyor. 
     Saddam Hüseyin'in yazdığı ileri sürülen mesajda, Suriye yönetimi, ''Iraklı muhalifleri, hainleri barındırmak ve bu kişilerin CIA ile temasa geçmesine izin vermekle'' suçlandı. 
     Suudi Arabistan yönetiminin, ''saldırganların Hz Muhammed'in doğduğu toprakları kirletmesine izin verdiği'' ileri sürülen mesajda, Kuveyt için de ''yalancı ve hain'' nitelendirmesi kullanıldı. 
     Mesajda, İran, ikiyüzlülük ve Arap ülkeleriyle İslam'a karşı komplo kurmakla, Ürdün de ''Ortadoğu'da Siyonist rejim için propaganda yapmakla'' suçlandı. 
     Gazetenin haberine göre, mesajda Türkiye de, hava sahasını koalisyon güçlerine açarak, ''Amerikan ve İngiliz uçaklarının Iraklıları öldürmesine yardımcı olmakla'' suçlandı. 
     El Kuds El Arabi gazetesi, daha önce Saddam Hüseyin'in yazdığını ileri sürdüğü bir mesaj yayımlamıştı. 
     Gazetenin 30 Nisan'da yayımladığı ilk mesajda, Iraklılara Amerikan ordusuna direnmeleri çağrısında bulunulmuştu. 
     
</TEXT>
</DOC>
