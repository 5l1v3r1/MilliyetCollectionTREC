<DOC>
<DOCNO> 178065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur20.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet açıkladı KESK'in eylemi demokratik değil.. 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, KESK'in eyleminde ''demokratik bir hakkın kullanılması değil, hakkın kötüye kullanılmasının söz konusu olduğunu'' söyledi. 
     Arslan, Emniyet Genel Müdürlüğü Dikmen Binası'nda, KESK'in 23 Ağustos Cumartesi günü düzenlediği ''izinsiz gösteriye'' ilişkin basın toplantısı yaptı. 
     Toplantı ve gösteri yürüyüşlerinin 2911 sayılı kanunla düzenlendiğini hatırlatan Arslan, burada kanuna aykırı toplantı ve gösteri yürüyüşlerinin maddeler halinde sıralandığını, bu toplantıların nasıl dağıtılacağının belirtildiğini ifade etti. 
     Polisin zor kullanmasının ise Polis Vazife ve Selahiyet Kanunu'nda açıklandığını hatırlatan Arslan, bu kanun çerçevesinde polisin zor kullanabileceği durumları anlattı. 
     Ankara Valiliği'nin, KESK yetkililerine, Kızılay Meydanı'nın yasal miting alanı olmadığını ve yasal miting alanlarını bildirdiğini kaydeden Arslan, ''Sendika yöneticisi ve üyeleri yasal yönetmelikleri hiçe sayarak, yasal olmayan bir eylem içerisine girmişlerdir'' dedi. 
     Arslan, gösteriye katılanların, 23 Ağustos günü, şehrin ana giriş arterlerini ve şehiriçinde trafiğin yoğun olduğu bölgeleri yollara oturarak kapattıklarını, akşam saatlerine kadar burada kaldıklarını ve trafiğin tıkanmasına neden olduklarını ifade etti. 
     Yasadışı örgüt mensubu bir grubun Atatürk Bulvarı'nı trafiğe kapattığını, bu gruba müdahale edilmesi sonucu 7 kişinin gözaltına alındığını, 26 güvenlik mensubunun ise yaralandığını bildiren Arslan, gözaltına alınan kişilerden 3'ünün sendika üyesi olmadığının tespit edildiğini söyledi. 
     Arslan, yürüyüşe katılanlardan bir çoğunun sendika ile ilişkisinin olmadığının, hatta bazı kişilerin provokatörlük yaptıklarının belirlendiğini kaydetti. 
     ''Yasadışı mitinge'' Ankara dışından 10 bin, Ankara'dan 3 bin kişinin katıldığını belirten Arslan, ''Yürüyüşte demokratik bir hakkın kullanılması değil, hakkın kötüye kullanılması söz konusudur. Elbette ki, güvenlik güçlerinin buna müsaade etmeyip, yasal yetkilerini kullanarak kanuna aykırı durumu bertaraf etmeleri zorunludur'' diye konuştu. 
     
     IKYB BÜROSU ÖNÜNDEKİ OLAY 

     Bir gazetecinin, ''şehirlerarası yollarda yapılan oturma eylemine polisin neden müdahale etmediği'' sorusu üzerine Arslan, ''O yolları işe gelip giden vatandaşlar kullanıyor. Herkese potansiyel suçlu gözüyle bakmıyoruz. O nedenle önce müdahale edilmedi. Eylem başlayınca müdahale edildi'' dedi. 
     Ankara Gaziosmanpaşa'daki Irak Kürdistan Yurtseverler Birliği IKYB bürosu önünde dün meydana gelen olaylara ilişkin sorular üzerine Arslan, devletin ulusal ve uluslararası hukuk kuralları çerçevesinde dış temsilcilikleri koruduğunu söyledi. Arslan, olayda 46 kişinin gözaltına alındığını, 23 güvenlik görevlisinin de yaralandığını ifade etti. 
     Bir gazetecinin, ''Polislere yönelik soruşturmaların sayısı son yıllarda arttı'' sözleri üzerine, Arslan, çok fazla artış olduğunu sanmadığını söyledi. 
     Arslan, teşkilatın insan haklarına saygıyı ön planda tuttuğunu, bu konuda gerekli soruşturmaların açıldığını ancak, her soruşturma sonucunda personelin kusurlu görülerek, cezalandırılmadığını kaydetti. 
     
</TEXT>
</DOC>
