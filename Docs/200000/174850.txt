<DOC>
<DOCNO> 174850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo06.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor kaçan gollere yanıyor... 
</HEADLINE>
<TEXT>

     Diyarbakırspor Teknik Direktörü Sakıp Özberk, Galatasaray karşısında haketmedikleri bir yenilgi aldıklarını savundu. 
     Sakıp Özberk, Galatasaray maçının ilk 10 dakikasından sonra iyi bir oyun sergilediklerini belirterek, ''Maçın ilk 10 dakikasından sonra mükemmel bir tempoyla oyunu sürdürdük ve golü bulduk. Ancak ilk yarıda bulduğumuz 3-4 net gollük pozisyonunu değerlendiremeyince, ilk yarıyı 1-0'lık skorla kapadık'' dedi. 
     İlk yarının avantajını iyi kullanamadıklarını da kaydeden Özberk şöyle konuştu 
     ''Yakaladığını atacaksın. Yoksa atamayana atarlar. İkinci yarının başlarında yediğimiz talihsiz golden sonra bütün konsantremiz bozuldu. Galatasaray, taraftarlarının avantajıyla iyi oynadı. Biz ise çok kötüydük. İlk elektrik kesintisiyle ikinci elektrik kesintisi arasındaki zaman dilimi içinde çok kötü bir futbol sergiledik ve kalemizde 2. gölü gördük. Son 15 dakikada ilk yarıdaki baskımızı yeniden kurduk. Ancak bu süre içinde de yakaladığımız 3 net gol pozisyonunu değerlendiremedik. İyi oynadığımız bir maçtan yenilgiyle ayrıldık.'' Özberk, Galatasaray maçını ders olarak algılayacaklarını da ifade ederek, ''Yapılan küçük hataların bedelini çok ağır ödedik. Öyle görünüyor ki, bu lig çok çekişmeli geçecek. Galatasaray karşısında puan çıkaramadığımız için üzgünüm'' diyerek, ligin uzun bir maraton olduğunu ve bu maratonda başarılı olacaklarını dile getirdi. 
     Futbolcuların, yaptıkları küçük hataların dışında iyi bir oyun sergilediklerini de belirten Özberk, taraftarlardan alacakları destekle başarılı takımlar grubundaki yerlerini alacaklarını bildirdi. 
     Özberk, takımın halen bir forvet oyuncu sıkıntısı çektiklerini de sözlerine ekledi. 
     
</TEXT>
</DOC>
