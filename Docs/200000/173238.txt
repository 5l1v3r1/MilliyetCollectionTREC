<DOC>
<DOCNO> 173238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun06.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ile örgütçünün rüşvet dostluğu 
</HEADLINE>
<TEXT>

   Dördü polis, biri eski yasadışı sol örgüt üyesi, biri dolandırıcı 6 kişi, gözaltına alınan bir zanlıyı kurtarma vaadiyle bir araya geldi 
      ESRA ALUS İstanbul 

   
   Mali Şube Müdürlüğü ekiplerinin 19 Mayıs 2003'te düzenlendiği operasyonda, ikisi kadın üç kişi kredi kartı dolandırıcılığı iddiasıyla gözaltına alındı. Zanlılardan Durşen Kaçak'ın ablası Dürdane Yeter'in girişimiyle başlayan ve kirli ilişkilerin ortaya çıkarıldığı olay, Fatih Cumhuriyet Savcılığı'nca hazırlanan fezleke, polis tutanakları ve ifadelerde yer alan iddialara göre şöyle gelişti 
   
   3500 DOLARA ANLAŞTILAR 
   Abla Yeter, serbest kalmasını sağlamak için gözaltına alınan kardeşinin çalıştığı işyerinin sahipleri Cemal Demir ve Refik Şimşek'ten yardım istedi. Yeter, Mali Şube'de arkadaşları olduğunu söyleyen iki ortak ile Emniyet Müdürlüğü'nün önünde buluştu. Şimşek, 3 bin 500 dolara anlaştıklarını söyledi. Yeter, yanındaki 800 milyon lirayı verdi, ertesi gün de 500 dolar ödedi. 
   Şimşek, Mali Şube'de görevli Erhan İlhan'ı evinden alıp Şube'ye götürdü ancak Kaçak'la görüşemediler. Bunun üzerine İlhan görevdeki arkadaşları Recep İşçi, Mehmet Dağ ve Ökkeş Durmuş'la görüştü. Yine sonuç alamadı. 
   
   OPERASYON BAŞLIYOR 
   Yeter, paranın verilmesi için kendisine baskı yapılması üzerine suç duyurusunda bulundu. Fatih Cumhuriyet Savcılığı'nın izniyle operasyon başladı. Üzerine ses kayıt cihazı yerleştirilen Yeter'e, seri numaraları alınmış 2 bin 500 dolar verilerek, söz konusu kişilerle buluşması sağlandı. Operasyon, olay yeri tutanağına şöyle yansıdı 
   "Emniyet Müdürlüğü'nün karşısındaki park yerinde Toyota marka otomobilde Demir ve Şimşek, kendileriyle irtibat kurdukları görülen müdürlüğümüzde görevli polis memurları İlhan, İşçi ve görüşmeler sırasında ekip otosunda bekleyen polis memurları Durmuş ve Dağ, Mali Şube Müdürümüzün verdiği şifahi talimata istinaden yakalanmıştır." 
   Dolandırıcılıktan sabıkalı Şimşek, cezaevine gönderildi. Sanıklar hakkında irtikap suçundan 12 yıla kadar hapis cezası davası açıldı. Demir'le birlikte tutuksuz yargılanmak üzere bırakılan dört polis, idari soruşturmasının ardından açığa alındı. Polis memuru İlhan, "Amacım Kartaş'a elbise verilmesine yardımcı olmaktı" dedi. 
   
   
</TEXT>
</DOC>
