<DOC>
<DOCNO> 169700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/yasam/yas06.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'a en son 'O' bu kadar yakındı 
</HEADLINE>
<TEXT>

Mars ile Dünya 27 Ağustos'ta en yakın konuma gelecek. Bu en son, 'Neandertal' insanların döneminde görüldü... 
     DIŞ HABERLER SERVİSİ 

     Kızıl gezegen olarak da bilinen Mars, 60 bin yılda bir gerçekleşen eliptik yörüngelerin çakışması sonucu Dünya'ya mümkün olan en yakın noktaya geldi. Dünyayla arasındaki mesafenin minimum olacağı noktaya saniyede 6 kilometre hızla ilerleyen Mars, 27 Ağustos'ta yeryüzünden 55.7 milyon kilometre uzaklıkta olacak ve fazla gelişmiş olmayan teleskoplarla dahi net şekilde izlenebilecek. 
     
     Venüs kadar parlayacak 
     Bugünden itibaren gökyüzüne teleskopla bakanlar, Saka takımyıldızı bölgesinde, güney kutbundaki buz kütlesini bile ayırd edebilecek düzeyde ayrıntılı olarak Mars'ı görebilecek. Mars'ın kendine has kırmızı-portakal rengi parlaklığı 27 Ağustos'ta en üst düzeye çıkacak ve geceleri bir süre için gökyüzündeki en parlak cisim olan Venüs kadar parlak olacak. 
     
     Tam 60 bin yıl oldu 
     Dünya ve Mars'ın en son 60 bin yıl önce, soyu tükenerek yeryüzünden 'silinen' ve Evrim Teorisi'ne göre 'insanoğlunun atalarından' sayılan 'Neandertaller' zamanında bu kadar yakınlaştığı hesaplanıyor. 
     

</TEXT>
</DOC>
