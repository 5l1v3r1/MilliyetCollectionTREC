<DOC>
<DOCNO> 195136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/eko05.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler de İmarzede 
</HEADLINE>
<TEXT>

   Çin Büyükelçiliği çalışanları İmar Bankası'na yatırdıkları 150 bin doları kurtarmak için BDDK'ya başvurdular 
      ÖNDER YILMAZ Ankara 
   
   Çin Büyükelçiliği çalışanlarının, yönetimine el konulan İmar Bankası'na 150 bin dolar para kaptırdıkları ortaya çıktı. 
   "Tahmin etmek ucuzdur ama yanlış tahmin etmek pahalıya patlar" Çin atasözünü dikkate almadan, yüksek faizle daha fazla kazanmak isteyen büyükelçilik çalışanları şimdi alacaklarının peşine düştü. Çin'in Ankara Büyükelçiliği Konsolosluk Müsteşarı Qin Bauzho önceki gün BDDK Başkan Vekili Ahmet Şirin'le görüştü. 
   
   Tahsilat peşindeler 
   Bauzho, Şirin'e sorunu şöyle özetledi "Belirlediğiniz ödeme takvimi yıllara yayılıyor. Ama İmar Bankası'nda hesabı bulunan büyükelçilik çalışanlarının çoğu bir yıl içinde görev süreleri dolarak Çin'e dönecek veya başka ülkelere atanacak. Buradaki işlemlerini takip etmeleri mümkün değil. Hükümetin belirlediği ödeme planı dışında bir çözüm bulunabilir mi " 
   Bauzho, paralarını neden Uzanlar'a ait İmar Bankası'na yatırdıklarına ilişkin soruyu, "Biz araştırdık. Hükümetin bankalara el koyma döneminde sorun olarak görmediği bir banka olduğu için paralar buraya yatırılmış" diye yanıtladı. Bauzho'nun BDDK'dan geri ödenmesinde kolaylık istediği paraların Çin Büyükelçiliği resmi hesabına ait olup olmadığı netlik kazanmadı. 
   Bauzho'ya umut vermeyen Şirin'in ise herşeyin yasal çerçeve içinde çözüme kavuşturulabileceğini ifade ettiği bildirildi. 
   
   Uzan'la vergi konuşuluyor    Maliye Bakanı Kemal Unakıtan, GP lideri Cem Uzan'la yaptığı görüşmede 'Uzanlar ödeme planı sundu mu ' sorusuna şu yanıtı verdi "Ödeme planından ziyade karşılıklı görüşme oldu. Vergi alacaklarıyla ilgili tekrar görüşme olacak. Ben Maliye Bakanı olarak vergi alacaklarıyla ilgiliyim. Bu konuda çalışma yapılıyor, netleştiğinde mükellefin önüne koyacağız." 
   
   
</TEXT>
</DOC>
