<DOC>
<DOCNO> 181536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur08.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mumcu "Irak krizine rağmen Türk turizmi rekor büyüdü" 
</HEADLINE>
<TEXT>

     Kültür ve Turizm Bakanı Erkan Mumcu, bu yıl Akdeniz çanağında bir önceki yıla göre turizmde pozitif gelişme gerçekleştiren tek ülkenin Türkiye olduğunu belirterek, Irak'ın yanı başında ve Irak krizinden en çok etkilenmesi beklenen Türk turizminin büyümede yine bir rekor yılı yaşadığını söyledi. 
     Mumcu, 2003 yılı turizmini değerlendirirken, Türk turizmin bütün olumsuz koşullara rağmen dinamizmini bütün dünyaya gösterdiğini bildirdi. 
     Yaşanan gelişmelerin yabancı yatırımcılar içinde önemli bir cazibe nedeni olacağına dikkati çeken Mumcu ''Hedefimiz 5 yılda 20 milyon turisti yakalamak. Gelecek yıl hedefimiz 15 milyon turist ağırlamak. Bunu da 5 milyar dolarlık bir yabancı sermaye yatırımıyla gerçekleştirmeyi planlıyoruz'' dedi. 
     Erkan Mumcu, çok ağır bir krizin ardından sezonu büyük bir performansla kapatacaklarını belirterek, şunları kaydetti 
     ''1999-2000 yılını yüzde 45'e yakın bir büyümeyle kapattığımızda bir dünya rekoru kırmıştık. Ben o zaman bile bu yıl kadar memnunluk duymamıştım. Oysa o bir dünya rekoruydu. Bu yıl çok ağır bir krizin ardından sezonu büyük bir performansla kapatacağız. Burada sadece Bakanlığımı değil sektörü de kutluyorum. Sektör kendiliğinden bir motivasyon ile çok başarılı bir kriz yönetimi süreci sergiledi.'' 
     
     ''TÜM ZAMANLARIN EN İYİ AĞUSTOS'U'' 
     Erkan Mumcu, şu anda en sevindirici görüntünün, Ağustos ayı turist rakamları olduğunu vurgulayarak, tüm zamanların en iyi Ağustos ayını yaşadıklarını söyledi. Sezonu, Irak krizi sonrasında beklenilenlerin aksine hemen hemen hiç zarar görmeden kapatacaklarını kaydeden Mumcu, ''Bu sonuçlar bu yıl kadar gelecek yıla dönük beklentileri göstermesi açısından son derece önemli. Bu yıl zaten bir rekor yılı olacak. Ama gelecek yıl daha büyük bir rekora hazırlanıyoruz. Hedefimiz 2010 yılına kadar Türk turizmin milli gelirdeki payının iki katına çıkmasıdır'' dedi. 
     Kültür ve Turizm Bakanı Mumcu, 2010 yılına gelindiğinde turizm sektörünün milli gelirin yüzde 10'unu sağlayan sektör olarak Türkiye'nin lider sektörü olmasını hedeflediklerini belirterek, bunun yaklaşık 4.5 milyon insana iş ve yaklaşık bugünkü verilerle 60 ile 65 milyar dolar gelir demek olduğunu vurguladı. 
     ''Bütün bunların mümkün olduğunu hep birlikte göreceğiz'' diye konuşan Mumcu sözlerini şöyle sürdürdü 
     ''Bütün bunların olabilirliği konusuna kuşku duyan insanlara sadece şunu söyleyeceğim. 1983'te Turgut Özal, 1. turizm hamlesini başlattığını hiç kimse Türkiye'de böyle bir gelişmenin yaşanacağını beklemiyordu. Hiç kimse turizmin yılda 10 milyar dolar gelir getiren bir endüstri olacağını beklemiyordu. Ama bugün bu bir gerçek. 
     Türkiye kapasite kullanımlarının sınırına gelmiş durumda. Demek ki daha iyisi mümkün o daha iyisini birlikte yapacağız.'' 
     
     3 YENİ TURİZM BÖLGESİ 
     2634 sayılı yasanın elverdiği çerçeve içinde Türkiye'de, Güney Didim, Dalaman Sarıgerme, Tarsus olmak üzere üç yeni turizm bölgesi geliştirdiklerini bildiren Mumcu, bu turizm bölgelerinin geçmişin tecrübelerini de göz önünde bulundurarak, gelecek yüzyılın beklentilerini gözeten bir anlayışla oluşturulmuş turizm çevreleri olacağını anlattı. 
     Mumcu, Antalya bölgesinin de geliştirilmesi, alt yapı noksanlarının tamamlanması, turizmin 12 aya yayılması ve kapasitenin tam olarak değerlendirilmesi için çalışmalar yapılacağını da sözlerine ekledi. 
     
</TEXT>
</DOC>
