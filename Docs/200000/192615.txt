<DOC>
<DOCNO> 192615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/spo03.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı film, aynı gerilim 
</HEADLINE>
<TEXT>

   Hareketli başlayan derbi, olaylı bitti. Önce Fatih Terim çirkin protestolara uğradı, kafasına yabancı madde yağdı. Ardından giriş tüneli karıştı, bir görevlinin Ayhan'a yumruk atması bardağı taşırdı 
      ERHAN TELLİ 

   
   Bayraktar yaralandı 
   BEŞİKTAŞ taraftarları, maç öncesi Fatih Terim'e büyük tepki gösterdi. Siyah - Beyazlılar'ın sürekli kullandığı yedek kulübesine Galatasaray'ın oturmasına sinirlenen taraftarlar, Terim'i protesto edip, kulübeyi adeta yabancı madde yağmuruna tuttu. İstiklal Marşı sırasında da tepkiler sürerken, bir maytabın isabet ettiği Kulüp Doktoru Bülent Bayraktar'ın duyma güçlüğü çektiği bildirildi. Devreye giren Menajer Sinan Engin ve Antrenör Feyyaz Uçar, Terim'in yanına giderek, tribünlerin sakinleşmesini sağladı. 
   
   Zor kurtuldu 
   İLK yarıda Galatasaraylı Ayhan ile İlhan Mansız arasındaki çekişme zaman zaman itişmeye dönüştü. Bu durum gerginlik yaratırken, eski takımına karşı forma giyen Ayhan, Beşiktaş taraftarının büyük tepkisini çekti. Maç sonrası soyunma odası girişinde güvenlik görevlisi olduğu iddia edilen bir şahıs Ayhan'a yumruk attı. Bir anda ortalık karıştı, bu şahıs Galatasaraylı oyuncuların elinden zor alındı. Bu sırada Fatih Terim, Sinan Engin, Futbol Şube Sorumlusu Yıldırım Demirören ve gerilimi önlemeye çalıştı. 
   
   Terim Alkollüydü 
   ÇILGINA dönen Terim, emniyet görevlilerine, "Bize koruyamıyorsanız, kendimizi korumasını biliriz" dedi. Tarafların centilmence maçı tamamladığını belirten tecrübeli hoca, Ayhan'a yumruk atan kişinin alkollü olduğunu ileri sürdü. Terim, "Küfür, şişe, çakmak, pil yedik. Bazen alkollü arkadaşlar tehlikeli olabiliyor. Bazılarına uğramıyor Ramazan. Galatasaray, Ayhan'ı herkesin içinde mi bırakacaktı Yüz kişinin içinde de olsa, oyuncumuzu sağ salim alırız. O arkadaş şikayetçi, biz de şikayetçi olacağız" diye konuştu. 
   
   Engin savundu 
   MENAJER Sinan Engin ise, Ayhan'a yumruk atan kişinin alkollü olmadığını savunup, "Tanıyoruz kendisini, efendi kişidir. Durup dururken de kimse kimseye yumruk atmaz" yorumunda bulundu. Olayların büyümesini önlemeye çalıştıklarını vurgulayan Sinan Engin, şöyle devam etti "Baktık arkadaşlar vuruyor. Bin kişi, bir kişiye saldırıyor. Biz de kavgayı önlemeye çalıştık. Bu tip hadiseler yaşanmaması lazım. Daha önce bizim formamızı giymiş bir arkadaşın provoke hareketlerde bulunması olayları buraya kadar getirdi". 
   
   Kavgaya davet 
   KAPTAN Bülent'in de, Beşiktaş soyunma odasının kapısını tekmeleyerek, içeri girip, Pancu'ya sataştığı ileri sürüldü. Beşiktaş Asbaşkanı Kıvanç Oktay, "Soyunma odamıza girip, resmen kavga çıkarmaya çalıştı. 'Hadi gelin, ben burdayım' diyerek provoke etti. Daha büyük olaylar olabilirdi. Bu işlerin şakası yok. Ayhan da gözümün önünde bir güvenlik görevlisine küfür etti" ifadelerini kullandı. Bülent ise, "Sahada Pancu'nun bana ne dediğini anlamamıştım. Bunu sormak için soyunma odasına gittim" diye konuştu. 
   
   Dostça başladı    GALATASARAY - Fenerbahçe derbisiyle başlayan amigoların dostluğu, dünkü derbide de devam etti. Karşılaşma öncesinde biraraya gelen Beşiktaş tribün temsilcisi Alen ile Galatasaray kanadından Sebahattin, birlikte yemek yediler, daha sonra da dostça stada geldiler. 
   
   Tam rezalet    Tribünlerde yakılan meşaleler nedeniyle nefes almak zorlaştı, maç 10 dakika durakladı. Galatasaray taraftarı hırsını korkuluklardan çıkardı 
      Hiç yakışmadı 
   MERAKLA beklenen derbiye "tribün hareketi" gölge düşürdü. İkinci yarının başında Beşiktaş tribünlerinde meşalelerin yakılması nedeniyle görüş açısı sıfırlandı, bir anda etrafı sis bulutu kapladı. Hakem İsmet Arzuman düdüğünü çalarak, oyunu durdurmak zorunda kaldı. Bu cisimlerin diğer bölümlere de fırlatılmasıyla tribünler iyice hareketlendi. Bir ara Siyah - Beyazlı taraftarlar arasında adeta meşale alış verişi yaşandı. 
   
   Güvenlik alarmı 
   İSMET Arzuman üçüncü anonsu yaptırırken, görüş mesafesinin biraz açılmasıyla oyunu başlattı. Bu sırada Galatasaray tribünleri karıştı, oyun ikinci kez kesildi. Sarı - Kırmızılılar, kendilerine ayrılan bölümdeki korkulukları yıkarak, tepkilerini gösterdi. Arzuman, dördüncü hakem Ünsal Çimen ve emniyet yetkileriyle görüşürken, buradaki güvenliğin sağlanmasının ardından toplam 12 dakika duran maç yeniden start aldı. 
   
   
</TEXT>
</DOC>
