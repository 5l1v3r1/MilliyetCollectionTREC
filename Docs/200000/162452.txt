<DOC>
<DOCNO> 162452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko15.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı'ndan, Hükümet'e ılımlı mesajlar... 
</HEADLINE>
<TEXT>

     Türk Sanayicileri ve İşadamları Derneği TÜİSAD Yönetim Kurulu Başkanı Tuncay Özilhan, hükümetin ve parlamentonun, geçmiş dönemlerin birikimi altında üst üste yığılmış zorlu görevlerle karşı karşıya olduğunun farkında olduklarını belirterek, ''Yönetime, sorunların çözümü konusunda bir istekliliğin her geçen gün daha fazla hakim olduğunu görüyoruz. Mesele her dönemde, çok farklı yönlerden, çok farklı biçimlerde gelebilecek baskılara şu kritik geçiş döneminde göğüs gerebilmekte yatmaktadır'' dedi. 
     Özilhan, yılın ilk TÜSİAD Yüksek İstişare Konseyi YİK toplantısında yaptığı konuşmada, Türkiye ekonomisinin iki temel çıpasının AB üyelik sürecinin işlemesi ile IMF programı ilkelerinden ve reform sürecinden sapılmaması olduğunu uzun süredir dile getirdiklerini vurguladı. 
     AB üyelik sürecinin işletilmesinde önümüzdeki adımların 6. Uyum Paketi ve Ulusal Program olduğuna işaret eden Özilhan, devamla şöyle konuştu 
     ''Burada memnuniyet verici gelişme, iktidar ile muhalefetin, bu sürecin önünü açma konusunda ortak bir görüşte birleşmiş olmalarıdır. Türkiye artık korkularından sıyrılmalı ve cesaretle yürüyüşünü tamamlamalıdır. Parlamentonun, bu yönde göstereceği kararlılığın arkasında geniş bir kitle desteği bulunduğunun bilinciyle hareket edeceğine ve bu tarihi görevin gereklerini eksiksiz yerine getireceğine içtenlikle inanıyoruz. Türkiye'nin mevcut konjonktürü kaçırmaması lazım.'' 
     
     KÖTÜMSER BEKLEYİŞLERİN KIRILMASI 

     Ekonominin genel gidişatının ise hükümetin kararlılığına bağlı bir seyir izlediğini dile getiren Özilhan, son günlerde, kötümser bekleyişlerin kırılması doğrultusunda çok olumlu adımlar atılmış olduğunu dile getirebilmekten memnuniyet duyduklarını söyledi. 
     Kurların gerilemesiyle başlayan gelişmenin, enflasyon rakamlarının izlediği olumlu seyir ile pekişmesi ve buna bağlı olarak faizlerde paralel bir düşüş yaşanmasının olumsuz bekleyişlerin kırılması bakımından gerçekten önemli gelişmeler olduğunu vurgulayan Tuncay Özilhan, ''Bu noktada, Merkez Bankası'nın uyarılarının mutlaka dikkate alınması gereken önemli uyarılar olduğunu hatırlatmalıyız. Biz de umutlanmakla birlikte, ekonomik gidişatta ibrenin kesin olarak döndüğünü söylemek için henüz erken olduğu kanaatindeyiz'' dedi. 
     Uluslararası Para Fonu ile iki haftaya kadar sonuçlandırılacak 5. Gözden Geçirme'nin hükümet performansı açısından kilit nitelikte olduğu görüşünü dile getiren Özilhan, gözden geçirmenin eksiksiz tamamlanmasıyla, 2003 yılında hızla genişleme eğilimi içine giren toplam talebin kontrollü büyümesine yardımcı olunacağı ve artmaya başlamış olan güven ortamının pekişeceğini vurguladı. 
     Tuncay Özilhan, ''Kısacası, iyileşmelerin mali piyasalardaki konjonktürel gelişmelere değil, yapısal reformlara bağlı olarak gerçekleşmesi gerekmektedir. Çünkü sürdürülebilir büyümenin yolunu ancak yapısal reformlar açar. Burada özellikle, yerel seçimlere bağlı bütçe disiplini gevşemelerinin, bu hükümetin ve Türkiye'nin geleceğini kolaylıkla ipotek altına sokabileceğini belirtmeliyiz'' dedi 
     
     ÖZELLEŞTİRME 

     Hükümetin yeniden ele aldığı özelleştirmelere de değinen Özilhan, yıllar boyunca bu alanda siyasi kaygılarla meydana gelen gecikmelerden Türkiye'nin büyük zarar göreceğini anlatmaya çalıştıklarını anımsattı. 
     Tüm olumsuz gelişmelere rağmen, bugün hala, eldeki tesislere yatırım yapacak, onları rehabilite edecek kuruluşlar eliyle, rekabetçi bir ortamda, özelleştirilen tesislerin ekonomiye kazandırılmasının, uzun dönemli büyüme hedefleri açısından büyük önem arzettiğine dikkat çeken Özilhan, şöyle devam etti 
     ''Yıllardır, sağlıklı bir rekabetçi düzen kurulabilmesi için, siyasal rantın ekonomik ranta, ekonomik rantın siyasal ranta dönüşmesine yol açan, ekonomi ile siyaset arasındaki çarpık ilişkinin koparılması gerektiğini savunuyoruz. Özelleştirmelerin kendisinden beklenen faydayı zarara dönüştürecek en hassas noktası buradadır. TÜSİAD olarak, özelleştirmelerde bu hassas noktanın gözardı edilmesinin yaratacağı vahim sonuçlara burada özellikle dikkat çekmek istiyoruz.'' Tuncay Özilhan, hükümetin ve parlamentonun, geçmiş dönemlerin birikimi altında üst üste yığılmış zorlu görevlerle karşı karşıya olduğunun farkında olduklarını belirterek, ''Yönetime, sorunların çözümü konusunda bir istekliliğin her geçen gün daha fazla hakim olduğunu görüyoruz. Mesele her dönemde, çok farklı yönlerden, çok farklı biçimlerde gelebilecek baskılara şu kritik geçiş döneminde göğüs gerebilmekte yatmaktadır'' dedi. 
     Özilhan, daha sonra hükümete ve parlamentoya seslenerek, şunları kaydetti 
     ''Hükümete ve parlamentoya sesleniyorum ülkenin gündemi çok uzun zamandır bellidir. İktidar ve muhalefetin, ortak sorumluluklarının bilincinde hareket etmeleri ve bu gündemin gereklerini yerine getirmeleri halinde Türkiye'nin önü açılacak ve görülmemiş bir atılıma ivme kazandırılacaktır. Türk insanı ülkenin gelişme yolunu açan bu dönemin siyasetçisine şükran duyacaktır. Rota doğru tutulduğu takdirde, Türk özel sektörü desteğini bugün olduğu gibi yarın da sürdürecek ve atılımın lokomotifi olacaktır. Kendimize ve bu topluma güveniyoruz. Siz de güvenin.'' 

     
</TEXT>
</DOC>
