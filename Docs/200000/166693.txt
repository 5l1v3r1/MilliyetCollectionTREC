<DOC>
<DOCNO> 166693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur22.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeşme'de 4 kadına zorla uyuşturucu kullandıranlar yakalandı 
</HEADLINE>
<TEXT>

     İzmir'in Çeşme İlçesi Alaçatı Beldesi'nde, 4 kadına ''zorla uyuşturucu madde kullandırtmaya çalıştıkları'' iddiasıyla 7 kişi gözaltına alındı. 
     Alınan bilgiye göre, bir kavga ihbarını değerlendiren Alaçatı Jandarma Karakolu Komutanlığı ekipleri, gittikleri evdeki S.S. 19 , kardeşi F.S. 21 , H.D. 19 ve Ş.D'nin 21 , Yılmaz D. 20 , Taşkın U. 26 , Ali E. 29 , Ayhan Ö. 25 , Efe Y. 23 , Fırat Y. 23 ve eski bir milletvekilinin oğlu Alper K'nın 33 , ''kendilerini dövdüklerini ve zorla uyuşturucu kullanmalarını istediklerini'' yolundaki şikayetiyle karşılaştı. 
     Evde yapılan aramada, 8 ecstacy hap ve bir içimlik esrar maddesi bulunurken, 7 erkek gözaltına alındı. 
     Sanıklardan, Yılmaz D'nin ilk ifadesinde,'' uyuşturucu maddelerin kendisine ait olduğunu ve uyuşturucu bağımlısı raporu bulunduğunu'' söylediği öğrenildi. 
     Jandarmadaki işlemlerin ardından Çeşme Adliyesi'ne sevk edilen sanıklar, savcılıkta ifade verdi. Olayda ''mağdur'' olduklarını iddia eden kadınlar, ifadelerinde, ''söz konusu kişilerle cinsel ilişkiye girdiklerini, bu kişilerin uyuşturucu madde kullandıklarını ve kendilerinin de kullanmalarını istediklerini, kabul etmemeleri üzerine de dövdüklerini'' ileri sürdü. Kadınların muayenesinde ''uyuşturucu almadıkları'' ortaya çıktı. 
     Sanıklar, sevk edildikleri Nöbetçi Mahkeme tarafından tutuksuz yargılanmak üzere serbest bırakıldı. 
     
</TEXT>
</DOC>
