<DOC>
<DOCNO> 151191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/soneko09.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
UND Başkanı Irak'ın yapılandırılmasında belirleyici olmalıyız 
</HEADLINE>
<TEXT>

     Uluslararası Nakliyeciler Derneği UND Yönetim Kurulu Başkanı Çetin Nuhoğlu, ''Irak'ın yeniden yapılanmasında belirleyici olmalıyız'' dedi. 
     Nuhoğlu, Mersin Sultaşa Otel'de düzenlenen yönetim kurulu toplantısının ardından yaptığı açıklamada, UND'nin Türkiye'de en önemli meslek örgütü haline geldiğini, uluslararası ticareti geliştirmek için önemli kararlara imza attıklarını söyledi. 
     Nuhoğlu'nun açıklaması şöyle 
     ''Bugün, Irak ile olan ticaretimizin geliştirilmesi konusunda farklı bir şeyler yaptık. Artık ne istediğini bilen bir sektör olduk. Akıllı politikalar üretebildiğimiz ve bölge ülkeleriyle ticareti geliştirebildiğimiz zaman, ülkemizin hiçbir sorunu kalmaz. 
     Gelişmiş ülkelerin komşu ülkeleriyle yaptıkları ticaret yüzde 65'lere varırken bizim komşu ülkelerimizle yaptığımız ihracatımız 2000 yılında yüzde 2.5 düzeyindeydi. Nihayet geçen yıl bu oran yüzde 6.7'ye yükseldi. Fakat bu oranlar yine yetersizdir. Gelişmiş ülkelerin ihracat oranının ancak onda biridir. Halbuki bizim sahip olduğumuz ihracat gücü bu bölgelere rahat yetebilecek seviyededir.'' Körfez savaşının ardından 1991 yılında bazı yanlış kararlar alındığını da ifade eden Nuhoğlu, aynı hatalara düşülmemesi gerektiğini vurguladı. 
     Yönetim Kurulu toplantısında alınan kararlardan en önemlisinin UND'nin Irak'ın yapılanmasında etkin rol oynaması olduğunu anlatan Nuhoğlu, Bağdat'ta UND bürosu açılmasına karar verdiklerini bildirdi. Nuhoğlu, ''En kısa sürede UND bayrağı Bağdat'ta dalgalanacak'' dedi. 
     





</TEXT>
</DOC>
