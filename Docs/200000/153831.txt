<DOC>
<DOCNO> 153831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur24.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de 1 Mayıs gösterisinde 30 kişi gözaltında... 
</HEADLINE>
<TEXT>

     Taksim'de 1 Mayıs nedeniyle izinsiz gösteri yapmak isteyen yaklaşık 30 kişilik grup, polisin müdahalesiyle gözaltına alındı. 
     Ellerinde kırmızı renkli bez parçaları ve Deniz Gezmiş'in fotoğrafları olduğu halde Taksim Meydanı Metro Girişi'nde toplanan ve kendilerine ''Mücadele Birliği'' adını veren yaklaşık 30 kişilik bir grup, basın açıklaması yaparak çeşitli sloganlar attı. 
     Bu grubu dağılmaları yolunda uyaran polis, uyarının dikkate alınmaması üzerine cop da kullanarak yaklaşık 30 kişiyi gözaltına aldı. 
     Müdahale sırasında bazı göstericilerin yaralandığı görülürken, olayı görüntülemeye çalışan bazı basın mensupları da polisler tarafından tartaklandı. 
     Gözaltına alınan kişilerin, 2 çevik kuvvet midibüsü ve 1 belediye otobüsüne bindirilerek emniyete götürülürken, araçların içinde yine polislere direndikleri görüldü. 
     Bu arada 1 Mayıs mitingi nedeniyle İstanbul'da bugün polis olağanüstü önlemler aldı. Özellikle Şişli ve çevresi adeta abluka altına alındı. 
     Türk-İş, Hak-İş, DİSK ve KESK'in 1 Mayıs kutlamaları kapsamında Çağlayan Meydanı'nda gerçekleştireceği mitinge katılacak gruplar, alan çevresindeki değişik noktalarda toplanmaya başladı. 
     Çağlayan Meydanı ve çevresinde sabahın erken saatlerinden itibaren yoğun güvenlik önlemleri alan İstanbul Emniyet Müdürlüğü'ne bağlı çok sayıda polis, mitinge katılmak isteyen bazı grupları, oluşturdukları kontrol noktalarında üst aramasından geçirdikten sonra alana aldı. 
     Sendikalar ile çeşitli demokratik kitle örgütlerine mensup bazı gruplar da, ellerindeki pankart ve flamalarla toplu olarak alana girmek için Perpa altı ile Hürriyettepesi güzergahında toplanıyor. 
     Çağlayan Meydanı'na ulaşan yolları araç trafiğine kapatan polis, sürekli uçuş yapan bir helikopterin yönlendirmesi ve oluşturulan görüntü sistemiyle yerdeki grupların hareketlerini kontrol ediyor. 
     
     ANKARA 

     Ankara'da 1 Mayıs kutlamalarına katılacak işçi ve memur sendikalarıyla sivil toplum örgütü üyeleri, Ankara Garı'nın önünden kutlamaların ve mitingin yapılacağı Sıhhiye Meydanı'na yürümeye başladılar. 
     Katılımcılar, sabahın erken saatlerinde Ankara Garı önünde toplanmaya başladı. Davul zurna eşliğinde halay çekerek, çalınan 1 Mayıs marşını birlikte söyleyen katılımcılar, ''Yaşasın İş, Ekmek, Özgürlük Mücadelemiz'', ''Geliyor, Geliyor Genel Grev Geliyor'' şeklinde sloganlar attılar. 
     Mitinge, işçi ve memur sendikaları, sivil toplum örgütleri, öğrenci grupları, CHP, ÖDP, İP, EMEP, DEHAP ile Hak ve Özgürlükler Partisi üyeleri katılıyor. 
     Katılımcılar, Celal Bayar ve Atatürk bulvarlarını izleyerek, mitingin yapılacağı Sıhhiye Meydanı'na gidecekler. 
     

     
</TEXT>
</DOC>
