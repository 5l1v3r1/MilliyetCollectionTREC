<DOC>
<DOCNO> 165971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/spor/aspo.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ekole doğru 
</HEADLINE>
<TEXT>

Son 10 yıllık maceramız gösteriyor ki, Dünya’nın en hızlı yükselen Milli Takımı’na sahibiz. Bu hızın yarısıyla bile önümüzdeki 10 yıl içinde zirveye oturabiliriz. Yolumuz açık olsun 
     MEHMET DEMİRKOL 

     Türkiye Milli Takımı’nın oyun karakteri 10 yıldır gelişti, serpildi, mayalandı, pişiyor. Piontek sonrası, yıllardır sahip olduğumuzu düşündüğümüz güçlü ve zayıf yönlerimizin aslında doğru teşhis edilmediğini gördük. Başka bir yapı kurduk. Gördük ki, aslında sandığımız kadar yüksek bir teknik kapasiteye sahip değiliz. Ve gördük ki, fizik olarak da güçsüz ve kapasitesiz olmaya mahkum değiliz. Son bir yılda karşılaştığımız Dünya’nın dört bir yanından takımların hemen hepsine fizik olarak cevap verdik. Senagal’e, ABD’ye, Brezilya’ya, İsveç’e, İngiltere’ye. Fransa’dan üç gol yedikten sonra maçı çevirecek kadar dik durabildik. Hem de tecrübesiz ve formsuz saydığımız oyuncularla başı dik, ciğerleri ve kasları diri durabildik. Oyun içinde en güçlü rakiplere karşı sistem, diziliş, strateji değiştirebildik. 7 Ümit Milli ve çoğu kötü bir lig geçirmiş tecrübelilerle. Herkes yerine cuk oturdu. Tabii hatalar, şanssızlıklar oldu ama şu bir gerçek ki yepyeni oyuncularla bile pişen, gelişen oyun karakterimiz ilerleyişini sürdürdü. 
     
     Yeni Yugoslavya 
     Bu müjdeli bir durumdur. Bunun adı ekolleşmektir. Farkında olalım ya da olmayalım bir futbol ekolü oluşuyor. Ve bu ekol 80’lerden önce sandığımız gibi salt tekniğe dayalı, ondan sonra Almanlar’a yaslanıp kurmaya çalıştığımız gibi salt fiziğe dayalı bir karakterde değil. Bir karma futbol ekolü. Belki en doğrusu L’equipe’in altını çizdiği gibi Arjantininkine benziyor. Ama bizce Türkiye, Avrupa’nın yeni Yugoslavya’sı olmaya gidiyor. Onlar kadar esnek bir oyun, onlar kadar çok yönlü oyuncu grubu. Avantajımız ise çok az ülkeye nasip olan geniş bir alt yapı kaynağı. Konfederasyon kupasıyla sonlanan 10 yıllık maceramız gösteriyor ki, bu zaman zarfında Dünya’nın en hızlı yükselen milli takımıyız. Bu hızın yarısıyla bile 10 yıl içinde zirveye oturabiliriz. 
     Çünkü bu ekolleşme öylesine çarpıcı ki, sadece oyuncu yetişmiyor, oyuncularla birlikte belki onların sayesinde hoca da yetiştirebiliyor. Şenol Güneş’in milli takım macerası süresince yaptığı ilerleme takdire şayandır. 
     Ama h l yapılacak işler var. Oyuncu sirkülasyonunu hızlandırmak, Avrupa liglerini oyuncular için doğal hedef haline getirmek ve oluşan geniş kadroyu idare edebilmek. Şimdiden A Milli Takım kadrosu 40 kişiye çıktı ve bu kadroyu doğru idare edebilmek kolay bir iş değildir. 
     Yolumuz açık olsun... 
     
Dünya sizi gördü      MEHMET DEMİRCAN 

     Futbol Federasyonu Başkanı Haluk Ulusoy maçtan sonra soyunma odasında futbolcuları tek tek alnından öptü, "Ne kadar güçlü olduğunuzu bir kez daha gösterdiniz" dedi 
     Sakın üzülmeyin’ 
     FRANSA yenilgisine rağmen A Milli Takım’ın soyunma odasında duygulu anlar yaşandı. Futbol Federasyonu Başkanı Haluk Ulusoy, tek tek oyuncuları alnından öptü ve "Futbolda yenmek de var, yenilmek de. Burada bütün Dünya’ya bir dev karşısında ne kadar güçlü bir takım olduğunuzu gösterdiniz. Size teşekkür ediyorum. Hepinizi çok seviyorum. Sakın üzülmeyin" diye konuştu. 
     
     Gerçek finaldi’ 
     HALUK Ulusoy, "Eğer finale çıksaydık Foe’nin anısına kupayı oynamadan Kamerun’a verecektik" ifadelerini de kullandı. Yönetim Kurulu üyesi Hüsnü Hayali ise Fransa karşısında milli takımın futbolundan herkesin büyük bir zevk aldığını söyledi. Hayali, "Futbolseverlere bu turnuvanın gerçek finalini izlettirdik. Maçı kaybettik ancak çok şey kazandık" dedi. 
     
Okan’a destek      TEKNİK Direktör Şenol Güneş, Fransa maçının son anlarında penaltı kaçıran Okan Yılmaz’a sahip çıktı. Tecrübeli çalıştırıcının, sahadan çıkarken genç oyuncuya "Hiç kafana takma. Penaltı kaçırmak önemli değil. Önemli olan senin o anda o penaltıyı atmak istemen. Seni cesur davranışından dolayı kutluyorum" dediği öğrenildi. Okan’ın da soyunma odasında takım arkadaşlarından özür dilediği belirtildi. 
     
Zafer ve yas      Fransa basını, Foe’nin ölümü nedeniyle Türkiye maçını ikinci planda tutarken, Milli Takımımız’ın futboluyla galibiyeti hak ettiği görüşünde birleşti 
     FRANSIZ basını, Türkiye maçından çok Kamerunlu Foe’nin ölümünü ön plana çıkardı. Le Parisien Gazetesi, "Zafer ve Yas" başlığıyla verdiği haberde, Fransa’nın Türkiye karşısında zor bir galibiyet aldığını ancak çoğu oyuncunun şok ölüm haberinden etkilendiğini kaydetti. L’Equipe Gazetesi, "Onu düşünerek oynadılar" yorumunu yaparken, atılan gollerin Foe’ye adandığını yazdı. 
     GAZETE, güzel bir yarı final maçı olduğunu, Fransa’nın olduğu kadar Türkiye’nin de galibiyeti hak ettiğini bildirdi. L’Equipe, Türk takımında Tuncay’a 10 üzerinden 8 ile en fazla notu verdi. France Soir, "Anlamsız Zafer" manşetini atarken, Foe’nin ölümünün herkesi yasa boğduğunu belirtti. Le Figaro Gazetesi ise "Fransa, üzüntüye karşın kazandı" başlığını kullandı. 
     
Türkiye-Kolombiya      A Milli Takımımız, Konfederasyon Kupası’nda bugün Kolombiya ile üçüncülük maçı oynayacak. Geofrey Guichard Stadı’nda saat 19.00’da başlayacak ve Show TV’den naklen yayınlanacak karşılaşmayı Avustralyalı hakem Mark Shield yönetecek. Sakatlığı bulunan Rüştü forma giyemeyecek. 
     

</TEXT>
</DOC>
