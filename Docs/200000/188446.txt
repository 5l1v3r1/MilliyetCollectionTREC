<DOC>
<DOCNO> 188446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy06.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatip liseleri neden artırılıyor .. 
</HEADLINE>
<TEXT>

   Asker de hükümetin imam hatip planına tepki gösterdi. Genelkurmay İkinci Başkanı Orgeneral Başbuğ,"İmam hatip liselerinin sayısının daha da artırılmak istenmesini anlayamıyoruz" dedi 
      ANKARA Milliyet 

   
   Genelkurmay İkinci Başkanı Orgeneral İlker Başbuğ, imam hatip mezunlarına üniversiteye giriş kolaylığı sağlayan tasarının Anayasa'ya uygunluğu konusunda "ciddi endişeleri bulunduğunu" söyledi. Başbuğ, ihtiyacın çok üzerinde olan imam hatip liselerinin İHL sayısının daha da artırılmak istenmesini de anlayamadıklarını belirterek "Mezunların ne olduğunu takdirinize sunarız" dedi. 
   Başbuğ, Genelkurmay kararg hındaki Irak brifinginin ikinci bölümünde, toplum içinde gerginlik yaratacak girişimlerin ülke çıkarlarına uygun olmadığını düşündüklerini" söyledi. YÖK konusunda Üniversitelerarası Kurul ile hükümet arasında uzlaşı yolunun açılmasından ümitlendiklerini belirten Başbuğ, şöyle konuştu "Ancak, hazırlanan kanun tasarısının TBMM'ye sevk edilmiş olması, uzlaşı ümitlerinin azalmasına neden oldu. Tasarının Anayasa'nın ilgili maddelerine uyumlu olduğu konusunda ciddi endişelerimiz vardır. Amaçları açık şekilde topluma anlatılmayan konuların neden öne çıkarıldığını anlamakta güçlük çekiyoruz." 
   Başbuğ, milli eğitimin temel sorunlarından ilkinin normal lise öğrencilerinin durumu olduğunu söyledi. 2003'te normal liselerden mezun öğrencilerin ancak yüzde 8.2'sinin üniversiteye girdiğinin görüldüğünü belirten Başbuğ, "Bu çok ciddi bir sorundur" dedi. 
   
   Komutandan tespitler    'İhtiyacın kat be kat fazlası' 
   Diyanet'in din hizmetleri için yıllık tahmini kadro ihtiyacının 5 bin 500 olduğunu anımsatan Başbuğ, "imam hatiplerden mezun yaklaşık 2 bin kişi kendi alanında yükseköğrenime devam ediyor. İHL'lerden yıl itibariyle mezun öğrenci sayısı 25 bin. Durum böyle olmasına karşılık, 25 binin neden artırılmak istendiğini anlamakta güçlük çekiyorum. Mezunların nerede kaldığını, ne olduğunu takdirlerinize sunarım." 
   
   'Erdoğan da İHL'li' iması mı 
   Başbuğ'un, "Mezunların ne olduğunu takdirlerinize sunarım" demesi, Erdoğan da İHL mezunu olduğu için ilginç bulundu. Başbuğ'un, İHL mezunlarını, kilit noktalara yerleştirme planlarını kastettiği belirtilirken, "Engellendikleri öne sürülen İHL mezunlarından biri başbakan bile oldu, diye düşünülüyor" yorumları yapıldı. 
   
   Maliyetleri çok daha fazla 
   Başbuğ, normal lise mezunlarına göre meslek lisesi öğrencilerin maliyetinin devlete 5 - 6 kat daha fazla olduğunu da ifade ederek, "Bu boyutu ile meslek okullarından mezun olanların neden kendi alanları dışına yönlendirildiğini anlamakta zorluk çekiyoruz" diye konuştu. 
   
   'Aklı selim galip gelsin' 
   Başbuğ, Milli Eğitim Temel Kanunu'nun 32. maddesi ve Tevhidi Tedrisat Kanunu'nun 4. maddesine uyumlu çözüm üretilmesinin önemine değinerek "32. maddenin gerekçelerini, incelerseniz, temel amacın, 'İHL mezunlarının kendi alanlarındaki yükseköğrenime devam edebilmesinin sağlanması' olduğunu görürsünüz. Bu konuda temennimiz, aklıselimin galip gelmesidir" dedi. 
   
   
</TEXT>
</DOC>
