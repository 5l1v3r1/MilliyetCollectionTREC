<DOC>
<DOCNO> 181606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kırmızı alarm 
</HEADLINE>
<TEXT>

   Lucescu, Malatyaspor ve Lazio maçları için takımda olağanüstü hal ilan etti. Siyah - Beyazlılar, Ümraniye'nin kapılarını dış dünyaya kapatıyor. Şampiyonlar Ligi'ne kadar da tüm izinler kaldırıldı 
   
   İşi sıkı tutuyor 
   LİG ve Avrupa mücadelesinde kayıp vermek istemeyen Beşiktaş Teknik Direktörü Mircea Lucescu, takımı karantinaya alıyor. Ümraniye Tesisleri'nde yarından itibaren kampa girecek olan Siyah - Beyazlılar, dış dünyayla tüm ilişkisini kesecek. Salı günkü Lazio maçına kadar da tüm izinler kaldırıldı. Rumen teknik adam, maç ve idman dışındaki zamanlarda da oyuncularına rakiplerini izleterek karşılaşmalara motive edecek. 
   
   Rekor peşindeler 
   TARİHİNDE ilk kez geçen yıl bir sezonda 4 derbiyi de kazanma başarısını gösteren Beşiktaş, şimdi de üst üste en çok kazanan takım rekorunu geliştirmek istiyor. 1959-1960 sezonunun 9 ile 23. haftaları arasındaki 13 maçtan da galibiyetle ayrılan Siyah - Beyazlılar, yarın Malatyaspor, haftaya da İstanbulspor'u devirirse rekoru egale edecek. 28 Eylül'deki Trabzon maçında ise rekoru kırmak için mücadele edecek. 
   
      Yine gol attı 2-2    PANCU, Lüksemburg filelerini havalandırdıktan sonra dün Romanya'nın deplasmanda 2-2 berabere kaldığı Danimarka karşılaşmasında da takımını 2-1 öne geçiren golü attı. Ancak ev sahibi ekip 90 5'te Laursen ile yenilgiden kurtuldu. 
   
   Kararsız Luce    KARTAL'IN Teknik Direktörü Lucescu, kale konusunda kararsızlığa düştü. Kolombiya Milli Takımı ile birlikte Bolivya'da bulunan Cordoba'nın yol yorgunu olacağını ve jet - lag olayını düşünen Rumen teknik adamın, Malatyaspor karşısında Ramazan'a görev verebileceği öğrenildi. Bu nedenle kaleci antrenörleri Datcu ile Erdinç Erol, genç file bekçisine özel idmanlar yaptırıyor. 
   
   Pancu Var mı Kartal gibisi    Beşiktaş'ın bu yıl da şampiyon olacağını belirten Rumen oyuncu, Lazio'ya bileniyor 
   İRFAN KURTULMUŞ 

   Büyük iddia 
   ROMANYA Milli Takımı ile birlikte Danimarka'da bulunan Daniel Pancu, Beşiktaş'ın lig ve Avrupa'daki rakiplerine gözdağı verdi. Özellikle Lazio maçını dört gözle bekleyen Rumen oyuncu, "Bu yıl aynı gruba düşüp, UEFA Kupası'nın hesaplaşması şansını yakaladık. Bu karşılaşmayı iple çekiyorum" diye konuştu. 
   
   Taraftara övgü 
   BEŞİKTAŞ taraftarının Avrupa'nın bir numarası olduğunu da vurgulayan Pancu, Türkiye Ligi'nde yine şampiyon olacaklarını iddia etti. Ligin en iyisinin Kartal olduğunu belirten Siyah - Beyazlı futbolcu, "Bu kalitede kadro kimsede yok" dedi. Pancu, "Yedek kalsam da Lucescu ile sorunum olamaz" ifadesini kullandı. 
   
   
</TEXT>
</DOC>
