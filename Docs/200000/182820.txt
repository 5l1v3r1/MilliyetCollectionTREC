<DOC>
<DOCNO> 182820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/yasam/yas01.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapor işkencesi 
</HEADLINE>
<TEXT>

   Gözaltındaki iki genç kıza işkence yapıp copla tecavüz ettikleri iddia edilen 4 polis aleyhindeki dava 22 aydır gelmeyen Adli Tıp raporu yüzünden bitemiyor 
      AYÇA ATAY İSTANBUL 
   
   İskenderun'da iki genç kıza gözaltında işkence yapıp copla tecavüz ettikleri iddiasıyla dört polis hakkında açılan dava, Adli Tıp raporu 22 aydır verilmediği için bir türlü karara bağlanamıyor. 
   Kızların avukatları, davanın uzaması üzerine müvekillerinin 'adil yargılanma haklarının ihlal edildiği' gerekçesiyle Avrupa İnsan Hakları Mahkemesi'ne başvurduklarını bildirdiler. 
   Yasadışı terör örgütüne üye olmak ve eyleme katılmaktan hüküm giyen N.C.S. 1999'da gözaltına alındığında 16 yaşında bir süper lise öğrencisi, F.D.P. ise 19 yaşında üniversite sınavlarına hazırlanan bir genç kızdı. 
   
   Duruşma yine ertelendi 
   S. ve P., gözaltında alındıkları İskenderun Terörle Mücadele Şube Müdürlüğü'nde işkenceye ve coplu tecavüze uğradıklarını iddia etmişlerdi. Bunun üzerine dönemin Terörle Mücadele Şube Müdürlüğü Amiri Başkomiser Gürkan İlhan ile polis memurları Murat Çıkar, Aysun Yüksel ve Halil Özkan hakkında İskenderun Ağır Ceza Mahkemesi'nde 5 yıla kadar hapsi istenen dava açıldı, ancak dava bir türlü sonuçlandırılamadı. 11 Eylül'de görülen duruşmada, P.'nin 22 aydır beklenen Adli Tıp raporu mahkemeye bir türlü ulaşmadı. Bunun üzerine, duruşma 30 Kasım 2003'e ertelendi. 
   
   Zamanaşımı iddiası 
   S. ve P.'nin avukatı Bülent Akbay, müvekkillerinin ilk kez 2000'de Adli Tıp'ta muayene olduğunu, o zamandan bu yana iki genç kızın dosyalarının en az dört defa İstanbul ile İskenderun arasında gidip geldiğini söyledi. Davanın sürüncemede bırakılmaya çalışıldığını iddia eden Akbay şöyle devam etti "Polisler, görevden alınmadıkları gibi ödüllendirilip terfi aldılar. Sanıklardan Gürkan İlhan'a, davanın açıldığı gün, Hatay Valiliği tarafında, teşekkür belgesi verildi. Şimdi, Kahramanmaraş'ta Emniyet Amiri olarak görev yapıyor." 
   F.D.P.'nin babası İbrahim P. da, "Davayı zamanaşımına uğratmaya çalışıyorlar. Faillerin cezalandırılması için her türlü hukuksal yolu deneyeceğiz" dedi. 
   
   
</TEXT>
</DOC>
