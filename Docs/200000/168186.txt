<DOC>
<DOCNO> 168186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/spor/aspo.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ANDERSON ŞOKU 
</HEADLINE>
<TEXT>

Villareal kulübü Brezilyalı golcüyle iki yıllık anlaşma yaptığını dün resmen İspanyol medyasına açıkladı. Lyonlu oyuncunun transferi için büyük çaba sarfeden Cim - Bom'un bütün planları bozuldu 
     HALİL ÖZER 

     Gayretler yetmedi 
     GALATASARAY uzun süredir transferini bitirmek için yoğun çaba harcadığı Sony Anderson'u İspanya'nın Villereal takımına kaptırdı. Sarı - Lacivertli kulüp, Brezilyalı golcüyle iki yıllık anlaşma yaptığını dün resmen İspanyol basınına açıkladı. Lyonlu oyuncunun bu şok transferi Cim - Bom'un bütün planlarını alt - üst etti. Eşinden ayrılan ve özel yaşantısında sıkıntılar yaşayan Sambacı'nın uzun süren kararsızlıktan sonra İspanya'yı tercih ettiği öğrenildi. 
     
     Katar pürüzü çıktı 
     CİM - BOM peşinde olduğu Frank De Boer için de temaslarını sürdürüyor. Hollandalı futbolcunun menajeri Rop Gansen, bu oyuncu için Fenerbahçe ve Galatasaray'ın yoğun çaba sarfettiğini söyledi. Sarı - Lacivertliler'in Cim - Bom'a göre çok daha cazip bir teklif önermesine karşın De Boer'in gönlünün Sarı - Kırmızılılar'da olduğunu söyleyen Gansen, "Görüşmeler devam ediyor. De Boer, Katar'daki Al Said takımıyla anlaşamaması durumunda Galatasaray'a gelip sözleşme imzalayacak" dedi. 
     
     Formül aranıyor 
     SARI - Kırmızılılar yabancı futbolcu transferlerinin gerçekleşmesi durumunda çıkacak kontenjan fazlası için de formül geliştirdi. Galatasaray yönetimi, eski futbolcuları olan ve Bursaspor Teknik Direktörü olarak görev yapan Gheorghe Hagi ile temasa geçti. Batista ve Pinto'dan birini ya da ikisini kiralık vermeyi teklif etti. Yabancı transferinin planlanandan daha fazla olması halinde ise Lukunku'ya da yol verileceği öğrenildi. 
     

</TEXT>
</DOC>
