<DOC>
<DOCNO> 176385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/magazin/amag.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi çapkını cep mesajı ele verdi 
</HEADLINE>
<TEXT>

   İsmail Boyner, aynı evi paylaştıklarını bilmediği iki mankene aynı cep mesajıyla kur yapınca... 
      YAŞAR ÇAKMAK 
   
   CEM Boyner'in yeğeni genç işadamı İsmail Boyner, geçtiğimiz günlerde Akmerkez'de , Şebnem Tuncel'le tanıştı. Boyner, 'Seni çok beğendim' diyerek Tuncel'in cep telefonu numarasını aldı. Ardından ikili birkaç kez çıktı. Aynı günlerde Boyner, Laila'da arkadaşları ile eğlenen Ford Model güzellerinden Selin Vatansever ile de tanıştı. 
   VATANSEVER'in telefonunu da 'aynı taktikle' alan çapkın işadamı, bir süre bu mankenle de görüştü. Ardından Boyner, aynı evi paylaştıklarını bilmediği iki mankeni birer hafta arayla Bodrum'a davet etti. Ancak Boyner'in 'cep' telefonundan gönderdiği kısa mesajlar, Tuncel ile Vatansever'e, evlerinde otururken art arda gelince, acemi çapkının foyası ortaya çıktı. 
   İKİ manken birkaç saniye arayla gelen mesajları sesli okuyunca her şey anlaşıldı. Mesajı gönderen numaranın da aynı olduğunu gören Vatansever ile Tuncel, eski eşi Zeynep Aslan ile tatile çıkan Boyner'i Bodrum'da buldu. Ve eski eşiyle güneşlenen Boyner'in karşısına dikilip, herkesin ortasında durumu yüzüne vurarak intikam aldı. 
   
   
</TEXT>
</DOC>
