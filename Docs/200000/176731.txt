<DOC>
<DOCNO> 176731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko17.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarı Iraklı işadamları işbirliği için Türkiye'de 
</HEADLINE>
<TEXT>

     Dış Ticaret Müsteşarı Tuncer Kayalar, Irak'ın yeniden yapılandırılması çalışmalarında işbirliği imkanlarını ele almak üzere Irak'ın önde gelen işadamlarından oluşan bir heyetin Türkiye'ye geldiğini söyledi. 
     Kayalar, konuyla ilgili yaptığı yazılı açıklamada, Irak İşadamları Derneği çatısı altında biraraya gelen ve ülkenin önde gelen sanayici ve işadamlarından omuşan 25 kişilik heyetin Türkiye'ye geldiğini vurgulayarak, söz konusu heyetin temaslarına 21 Ağustos tarihinde başlayacağını kaydetti. 
     Müsteşar Kayalar, söz konusu heyetin 21-24 Ağustos tarihleri arasında İstanbul ve Ankara'da üst düzey yetkililerin yanı sıra Türkiye Odalar ve Borsalar Birliği TOBB , Türkiye İhracatçılar Meclisi TİM , İstanbul Ticaret Odası İTO , İstanbul Sanayi Odası İSO , Ankara Sanayi Odası ASO ve Dış Ekonomik İlişkiler Kurulu DEİK ile temaslarda bulunacağını ve firma bazında mümkün olan en geniş yelpazede görüşmeler yapacağını, önemli üretim merkezi ve tesisleri ziyaret edeceğini söyledi. 
     Türk firmalarının son 3 yılda Irak pazarındaki faaliyetlerinin ''komşu ülkeler ile ticaretin geliştirilmesi stratejisi'' çerçevesinde özel programlarla teşvik edildiğini belirten Kayalar, bu kapsamda bine yakın Türk firmasının Irak'ta, tüm güçlüklere rağmen kamu ve özel sektör firmaları ile önemli iş bağlantıları kurduklarını, bu nedenle Iraklı işadamlarının Türk ekonomisinin dinamizmini ve gücünü bildiklerini kaydetti. 
     Kayalar, söz konusu ziyaretin de kısa ve orta vadede Irak'ın yeniden inşasında bir bölge ülkesi olarak Türkiye'nin üstlenebileceği rolün bir kez daha tanıtılmasına olanak sağlayacağını vurguladı. 
     
     IRAK'A YAPILAN İHRACAT 
     Açıklamasında Irak'a yapılan ihracat konusunda da bilgi veren Kayalar, son 3 ayda bu ülkeye yapılan ihracatın bir önceki yılın aynı dönemine göre yaklaşık yüzde 200 oranında arttığını ve yıl sonu itibariyle 1 milyar doları aşmasının beklendiğini bildirdi. 
     Kayalar, açıklamasına şöyle devam etti 
     ''Savaş öncesinde imzalanan kontratların önemli bir bölümünün BM tarafından yürürlüğe konulması ile 2003 yılı Ocak-Ağustos döneminde Irak'a ihracatımızda, savaş nedeniyle ortaya çıkan olağan üstü koşullara rağmen önemli artışlar meydana gelmiştir. İhracatçı Birlikleri kayıtlarına göre bu dönem itibariyle ihracatımız 292 milyon dolara ulaşmıştır. 
     Petrol Karşılığı Gıda Programı kapsamında üstlenilen ve BM tarafından onaylanan kontratların toplamı 436 milyon dolara ulaşmıştır. Bu miktarın yaklaşık 200 milyon dolarını müteahhitlik projeleri oluşturmaktadır. Petrol Karşılığı Gıda Programı çerçevesinde yıl sonuna kadar 800 milyon dolar tutarındaki kontratların onaylanması beklenmektedir. Bu kontratların uygulamaya geçmesi ile birlikte önümüzdeki dönemde Irak'a ihracatımız daha da artacaktır.'' Dış Ticaret Müsteşarı Kayalar, ayrıca, geçtiğimiz günlerde faaliyete giren Gaziantep-Nusaybin-Kamışlı-Musul-Bağdat demiryolu hattının daha etkin kullanılmasının da Irak'a yönelik ihracatın artmasına katkıda bulunacağını kaydetti. 
     
</TEXT>
</DOC>
