<DOC>
<DOCNO> 190830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur27.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başban Erdoğan'ın Milli Gazete'ye açtığı davaya başlandı... 
</HEADLINE>
<TEXT>

     Başbakan Recep Tayyip Erdoğan'ın, ''Demokrat Değil Dönek'' başlığıyla yayınlanan haber dolayısıyla, SP Genel Başkan Yardımcısı Suat Pamukçu ile Milli Gazete aleyhine açtığı 30 milyar liralık manevi tazminat davasına başlandı. 
     Ankara 30. Asliye Hukuk Mahkemesi'nde görülen davanın bugünkü duruşmasına, Erdoğan'ın avukatı Fatih Şahin ile davalıların avukatları İsmail Aydos ve Yusuf Akmaz katıldı. 
     Davalıların avukatları İsmail Aydos ve Yusuf Akmaz, dava dilekçesine karşı beyanlarını içeren cevap dilekçesi vererek, tanık listesini mahkemeye sundular. 
     Erdoğan'ın avukatı Fatih Şahin, cevap dilekçesine karşı beyanda bulunmak ve delillerini sunmak için süre istedi. 
     Yargıç Ali Kerimoğlu, taraflara delillerini bildirmeleri için süre vererek duruşmayı erteledi. 
     Dava dilekçesinde, Milli Gazete'nin 18 Ağustos 2003 tarihli nüshasında, ''Demokrat Değil Dönek'' başlığıyla manşetten yayınlanan haberde SP Genel Başkan Yardımcısı Suat Pamukçu'nun beyanlarına yer verildiği kaydediliyor. Haberde, Pamukçu'nun ifadelerine dayanılarak ''...İyi anlayamadıkları, demokrat-muhafazakar olduklarını söyleyenler aslında dönek oldular... Siz, demokrat-muhafazakar değil dönek oldunuz...'' denildiği belirtilen dilekçede, Pamukçu ve Milli Gazete'den yayın tarihinden itibaren işleyecek yasal faiziyle birlikte 30 milyar lira manevi tazminat talep ediliyor. 
     
</TEXT>
</DOC>
