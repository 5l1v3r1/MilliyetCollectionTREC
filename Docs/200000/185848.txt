<DOC>
<DOCNO> 185848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur12.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, seçimlerin iptali başvurularını Cumartesi ele alabilir 
</HEADLINE>
<TEXT>

     YSK Başkanı Tufan Algan, kuruma gelişinde gazetecilerin sorularını yanıtladı. Bir gazetecinin, ''ABD Büyükelçiliği'nden bir heyetle görüştüğünüz yönünde iddialar var. Görüştünüz mü '' sorusu üzerine Algan, ''Hayır, hiçbir heyetle görüşmedim'' dedi. 
     Yargıtay 6. Ceza Dairesi'nin DEHAP'ın eski yöneticilerinin mahkumiyet kararını onama gerekçesinin kurula ulaşıp ulaşmadığının sorulması üzerine Algan, gerekçeli kararın henüz gelmediğini söyledi. 
     Algan, bir başka soruyu yanıtlarken, Cumartesi günü heyetin olağan toplantısının olduğunu belirterek, şartlar olgunlaşırsa söz konusu başvuruların bu toplantıda incelenebileceğini kaydetti. 
     
     "SEÇİMLER İPTAL EDİLMESİN" BAŞVURULARI... 

     Yargıtay'ın DEHAP'ın eski yöneticilerinin mahkumiyet kararını onamasının ardından vatandaşların YSK'ya başvuruları sürüyor. YSK'ya bu sabah 5 vatandaş daha çeşitli istemlerle başvurdu. 
     YSK'ya bu sabah 3 vatandaş, istikrarın korunması amacıyla seçimlerin iptal edilmemesi istemlerini içeren dilekçe sunarken, 2 vatandaş da seçimlerin iptal edilmesi ve yenilenmesi talebiyle başvuruda bulundu. 
     57. Hükümet döneminde Başbakanlık'ta Başbakan Bülent Ecevit'in önüne yazar kasa fırlatmasıyla gündeme gelen Ahmet Çakmak, YSK'ya dilekçe verdi. 
     Çakmak, 2001 yılında yaşanan krizden Türkiye'deki birçok esnaf gibi etkilendiğini ve her şeyini kaybettiğini ifade ederek, şöyle konuştu 
     ''Bugün ülkede bir istikrar olduğunu görüyorum, tekrar istikrarsızlığa gitmenin ülke ve millet için hayırlı olmayacağını düşünüyorum. Bizim gibi küçük esnafında yeni yeni hareketlenmeye başladığını düşünüyorum. Yeni bir işyeri kurdum bu işi kaybetmek, karanlığa, bir bilinmeyene doğru gitmek istemiyorum. Şu an bu seçim kararının uygun olmayacağını düşünüyorum'' İnsanca Yaşam Platformu Başkanı Okşan Öztok ve emekli zabıta Dursun Ulutaş, YSK'ya seçimin iptal edilmesi ve yenilenmesi istemiyle dilekçesini verirken, Ankara Muhtarlar Derneği Başkan Yardımcısı Seyit Çelik de dernek adına seçimlerin iptal edilmemesini içeren bir dilekçe sundu. 
     Çelik, bu dönemde halkın yeniden nefes almaya başladığını belirterek, tekrar seçime gitmenin ülke ve millet açısından iyi olmayacağını düşündüklerini söyledi. 
     YSK'ya, emekli Yaşar Suna da, seçimlerin iptal edilmemesi talebini içeren dilekçesini sundu. 
     YSK'ya dün de DYP, GP ve İP gibi siyasi partilerin yanı sıra 3 Kasım seçimlerinde Ankara'dan Bağımsız Milletvekili adayı olan Ali Rıza Deveci ve serbest meslek sahibi Mehmet Metin Yıldız ve emekli astsubay Kalender Kılınç başvuruda bulunmuştu. 

     
</TEXT>
</DOC>
