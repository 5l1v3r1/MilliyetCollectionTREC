<DOC>
<DOCNO> 197146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/ekonomi/eko07.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'de dava sinyali 
</HEADLINE>
<TEXT>

   Turkcell'in ortağı TeliaSonera 'Yatırımımızı korumak için gerekirse mahkemeye başvururuz' 
   EKONOMİ SERVİSİ 
   
   Turkcell'in yüzde 37'lik hissesine sahip Finlandiya - İsveç şirketi TeliaSonera'nın CFO'su Finansal İşlerden Sorumu Başkanı Kim Ignatius, Morgan Stanley'nin Barcelona'da düzenlediği konferansta, Türkiye'de yatırıma devam edeceklerini, ortaklığa uzun vadeli baktıklarını, gerekirse yatırımı korumak için mahkemeye gidebileceklerini söyledi. 
   
   İcra bağımsızlığı 
   Ignatius, "Turkcell bizim için uzun vadeli bir yatırım. Şirkette üç icra kurulu üyesine sahip olmamız önemli değil, biz Turkcell'in icra kurulunun bağımsız olmasını ve şirketteki bütün hissedarları temsil etmesini sağlamak istiyoruz. Yatırımımızı korumak için mahkemeye başvurmaya hazırız" dedi. 
   TeliaSonera, Turkcell'de hissesi bulunan Çukurova Grubu'nun Digiturk'ü satın almak istemesine karşı çıkmıştı. Ardından da Çukurova Grubu olağanüstü genel kurul toplantısına çağrı yaparak, Digiturk'ü satın almak için gerekli düzenlemeleri yapmayı planlamıştı. Ancak Turkcell hisselerinin yüzde 51'ini elinde bulunduran Turkcell Holding'i kimin temsil edeceğinin açıklık kazanmaması, toplantının ertelenmesine sebep olmuş, toplantı 29 Aralık'a alınmıştı. Ignatius, "Turkcell'in yatırım kararları stratejik uygunluk, mali incelemeler ve gerekli özen dikkate alınarak yapıldığı sürece mesele yok" dedi. 
   
   
</TEXT>
</DOC>
