<DOC>
<DOCNO> 162397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/bila.html </URL>
<DATE> 2003/06/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bu avantaj çok tartışılır 
</HEADLINE>
<TEXT>

Üniversiteye girişte meslek liseliye avantaj geliyor. Bu, imam hatipliye de yarayacak. Çelik, "Oksijenlerini de mi keselim" diyor 
     Çelik, Türkiye'de nitelikli ara insan gücüne çok fazla ihtiyaç olduğu halde, genel liselerin yüzde 65, meslek liselerinin yüzde 35 oranında olmasının büyük yanlışlık olduğunu vurguladı. Bu oranın meslek liseleri lehine yüzde 70 - yüzde 30 olması gerektiğini ve bu amaçla özendirici yasal değişiklikler yapacaklarını bildirdi. 
     Milli Eğitim Bakanı yapmayı düşündüğü değişikliği şöyle özetledi 
     "Şimdiki uygulama meslek liselerini bırakın özendirmeyi tam aksine cezalandırıyor. Üniversiteye girişte bu okulların önünü tıkıyor. Genel liseler lehine ayrımcılık yapıyor. Oysa ben tam tersine meslek liseleri lehine ayrımcılık yapılması gerektiğine inanıyorum. Bu nedenle üniversite girişte meslek liseleri aleyhine ayrımcılık yapan 2547 sayılı yasanın 45. maddesini değiştireceğiz, meslek liseleri lehine dönüştüreceğiz." 
     
'EŞİTLİK SAĞLANACAK'      Çelik, yapılacak uygulamayı da şöyle örnekledi "Bu yasa maddesini değiştirince meslek liseliler eğer kendi dallarında bir fakülteye veya yüksekokula gitmek isterlerse puanlarının hesaplanmasında kendilerine katsayı avantajı sağlanacak. Bugün bu katsayı tam tersine. Yani bir meslek liseli kendi alanında mühendislik fakültesine gitmek isterse katsayı onun lehine olacak. Yok kendi alanı dışında başka bir alanda üniversiteye gitmek isterse o zaman da genel liselilerle aynı katsayıdan yararlanacak. Böylece meslek liseliler lehine bir ayrımcılık yapılmış olacak ki, ben bunun yapılmasının yararlı olacağını düşünüyorum. Çünkü Türkiye'nin ihtiyacı meslek liselerine gitmeyi özendirmektedir. Bugünkü haliyle üniversite yolu büyük ölçüde kapalı olduğu için meslek liselerine eğilim fazla olmuyor." 
     
'NE GÜNAHLARI VAR '      Milli Eğitim Bakanı Hüseyin Çelik, bu yaklaşımının imam hatip liseleri açısından dirençle karşılaşıp karşılaşmayacağına ilişkin sorumuzu yöneltmeden, kendiliğinden konuyu açtı 
     "Tabii, biz bunu yapmaya yönelince mutlaka imam hatip liseleri için yapıyor diyeceklerdir. Biz AKP hükümetiyiz ya, mutlaka böyle göreceklerdir. Oysa gerçek öyle değil. Türkiye'de 822 bin meslek lisesi öğrencisi var. Bunun sadece 65 bini imam hatip öğrencisi. Bütün liseler dikkate alındığında çok az bir ağırlık taşıyor. Şimdi imam hatipliler de yararlanacak diye diğer meslek liselerini teşvik etmeyelim mi O çocukların ne günahı var Niye üniversite yolarını tıkıyoruz Yani imam hatipliler de nefes alıyor diye havadaki oksijeni yok mu edelim Size şunu söyleyeyim, bir gemide dokuz cani bir masum bile olsa o gemiyi batıramazsınız. Meslek liselilere üvey evlat muamelesi yapılıyor. Bu çok yanlış. Ben bu düzenlemeyi imam hatipliler için yapacak değilim ama öyle yorumlayacaklardır. Ben imam hatipli değilim. Kardeşlerim de değil, yeğenlerim de değil. Ama öyle anlayacaklardır. Oysa benim amacım meslek liselerine yönelişi özendirmek." 
     
YÖK'ÜN YAKLAŞIMI      Çelik, bu konuya YÖK'ün farklı yaklaşacağını belirterek şöyle dedi 
     "Şimdi YÖK'ten birine sorarsanız, size meslek liselerini destekliyoruz, onlar meslek yüksekokullarına sınavsız giriyorlar, diyeceklerdir. Ama nedir meslek yüksekokulu Çoğu ilçelerde kurulmuş hiçbir altyapısı olmayan, doktora yapmış öğrenim üyesi bulunmayan, aslında lise düzeyinden de farkı olmayan okullardır. Bu teşvik edici olabilir mi Hatta şunu söyleyebilirim Birçok endüstri meslek lisesinin olanakları, öğrenim düzeyi meslek yüksekokullarından belki daha iyidir. Birçok meslek yüksekokulunda endüstri meslek liselerindeki olanaklar yoktur. Bu çocukların mühendislik fakültelerine gitmelerine veya başka fakültelere gitmelerine niye engel olalım Kaldı ki bu çocukların üniversiteye giriş başarısı altyapıları nedeniyle zaten yüzde 2 düzeyindedir ki, bu da çok küçük bir orandır." 
     Çelik, eğitimin mutlaka yapısal bir değişiklik geçirmesi ve ortaöğretimde meslek liselerinin genel liselerden daha fazla ve yaygın hale getirilip, özendirilmesi gerektiğini vurguladı. 
     Bakanın meslek liseleri yerine yasa değişikliği girişimi, kendisinin de tahmin ettiği gibi imam hatip liseleriyle ilgili tartışmaları yeniden gündeme getirebilir. 
     
     DÜZELTME Genelkurmay temsilcisi olarak YÖK'te görev yapan Emekli Korg. Erdoğan Öznal'ın soyadı dünkü yazıda yanlışlıkla Özmen olarak dizilmiştir. Düzeltir, özür dileriz. 
     
     

</TEXT>
</DOC>
