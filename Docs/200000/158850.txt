<DOC>
<DOCNO> 158850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun35.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıs Rum Yönetimi, Annan Planın'nda değişikliğe hazırlanıyor" 
</HEADLINE>
<TEXT>

     Kıbrıs Rum yönetiminin, BM Genel Sekreteri Kofi Annan'ın Kıbrıs'ta taraflara sunduğu ve adıyla anılan planın ''demokratik ve Avrupa Birliği normlarına uygun hale getirilmesi'' yönünde değişiklik belgesi hazırlığında olduğu bildirildi. 
     Simerini gazetesinin haberine göre, Annan planında yapılması öngörülen değişikliklere ilişkin Rum yönetimi belgesi hazırlık aşamasında bulunuyor ve bu, ''Rum yönetimi lideri Tasos Papadopulos'un 28 Şubat'ta Annan'a verdiği belgeyi ve yeni olguları destekliyor.'' ''Rum yönetiminin halihazırda yazılma aşamasında bulunan bir belgesi bulunduğunu, belgede, Annan planının demokratik ve AB normlarına uygun olabilmesi için, planda yapılması gereken değişikliklerin neler olduğunun kaydedileceğini'' belirten gazete, hazırlanan Rum belgesinin içeriğine ilişkin şu bilgileri aktardı 
     ''a- Planda daha önce yapılması gereken değişiklikler ve AB'ye üyelikten sonra meydana gelen, çözümün işlerliğiyle ilgili olan yeni olguların gerektirdiği yeni değişiklikler kaydediliyor. 
     b- Planın referanduma sunulabilmesi için doldurulması gereken boşluklar. Planda yapılacak değişiklikler dışında, garantör ülkeler olarak Türkiye ile Yunanistan'ı ilgilendiren güvenlik konularındaki anlaşmanın tamamlanması gerekir. Halkın oyuna sunulabilmesi için plan tam olmalı ve doğru karar verebilmesi için halka, makul bir zaman tanınmalı.'' Gazetenin haberine göre, Rum yönetiminin Annan planında yapılmasını düşündüğü değişiklikler arasında ise şunlar bulunuyor ''1- 4'ü Rumlardan ve 2'si de Kıbrıslı Türklerden oluşacak 6 üyeli başkanlık konseyi. Annan planında başkanlık konseyinin 6 üyeli olması ve başkan ile yardımcısının dönüşümlü olarak seçilmesi öngörülüyor. Konseyde karar alınabilmesi için en az bir Kıbrıslı Türk'ün oyuna gereksinim duyuluyor. Plana göre, başkanlık konseyinin oluşumu 'parça devletlerin' nüfuslarına orantılı olacak, fakat her bir 'parça devletten en az iki üye bulunacak. 2- Milletvekillerinin demokratik yöntemle seçilmesi. 3- Bazı insani durumlar haricinde, 'yerleşiklerin' Türkiye kökenlilerin Kıbrıs'tan gitmesi. 4- Mülkler meselesinin, Kıbrıslıların kişisel hakları temelinde düzenlenmesi. 5- Göçmenlerin takvimler temelinde geri dönüşlerini öngören maddenin Annan planından çıkartılması. 6- Güvenlikle ilgili bazı konularda yapılması gereken değişiklikler.'' Haberde, Rum yönetiminin, hazırlık aşamasındaki bu belgesinin Tasos Papadopulos'un, Yunanistan Başbakan Kostas Simitis ile yarın Atina'da yapacağı görüşmede gündeme geleceği belirtildi. 
     
</TEXT>
</DOC>
