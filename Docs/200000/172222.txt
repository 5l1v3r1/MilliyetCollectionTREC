<DOC>
<DOCNO> 172222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko07.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyarı aşan ödeme bankadan geçecek 
</HEADLINE>
<TEXT>

   Gelirler Genel Müdür Vekili Arıoğlu, cumadan itibaren 5 milyar lirayı aşan ödemelerin bankalardan geçmeye başlayacağını söyledi 
      
   Kayıt dışı ekonomiyle mücadele çerçevesinde 5 milyar lirayı aşan bütün ödemelerin bankalar ya da özel finans kurumları aracılığıyla yapılması uygulaması, 1 Ağustos Cuma günü başlıyor. Maliye Bakanlığı'nın Vergi Usul Genel Tebliği uyarınca, aybaşından itibaren birinci ve ikinci sınıf tüccarlar, kazancı basit usulde tespit edilenler, defter tutmak zorunda olan çiftçiler, serbest meslek erbabı ve Türkiye'de oturmayan yabancılar dışındaki tüketicilerden mal ve hizmet bedeli olarak yapılacak 5 milyarı aşan tahsilat ve ödemeler, bankalar ile özel finans kurumları aracılığı ile gerçekleştirilecek. Bu ödemelerin banka veya özel finans kurumlarınca düzenlenen dekont ya da hesap bildirim cetvelleri ile belgelendirilmesi gerekecek. 
   
   'Havale de eklenecek' 
   5 milyar lirayı aşan avansların da banka ya da özel finans kurumlarınca düzenlenen belgelerle gösterilmesi mecburiyeti bulunacak. Gelirler Genel Müdür Vekili Osman Arıoğlu, "Bu uygulamayla parayı takip dönemi başlıyor. Buna 5 milyarı aşan posta havalelerini de ekleyeceğiz" dedi. 
   
   840 milyona kadar ceza    2004 başında enflasyon muhasebesinin uygulamaya gireceğini belirten Arıoğlu, "İşletmeler, bu yıl kayıtlı sisteme girerek, kendilerini hazırlasınlar. Kayda girmeden çalışacaklar 1. sınıf tüccarsa 840 milyon, 2. sınıf tüccarsa 400 milyon, vergi mükellefi değilse 200 milyon lira özel usulsüzlük cezası ile karşı karşıya kalacak" dedi. 
   
   
</TEXT>
</DOC>
