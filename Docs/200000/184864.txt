<DOC>
<DOCNO> 184864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko04.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satıcı Merkez Bankası tanımsız dövizi emmeli 
</HEADLINE>
<TEXT>

   IMF heyetiyle görüşen TİM Başkanı Oğuz Satıcı, "Merkez Bankası, piyasadaki tanımsız dövizi kontrol ve sterilize etmeli. Bunu da tanımsız parayı takip edip ve emerek yapmalı" dedi 
      
   Türkiye İhracatçılar Birliği TİM Başkanı Oğuz Satıcı, Merkez Bankası'nın piyasaya giren tanımsız dövizi emerek sterilize etmesi gerektiğini söyledi. Türkiye Masası Şefi Rıza Moghadam başkanlığındaki IMF heyeti, 6. gözden geçirme çalışmaları kapsamında TİM üyeleriyle bir araya geldi. Çırağan Sarayı'nda yaklaşık iki saat süren görüşmenin ardından bir açıklama yapan TİM Başkanı Satıcı, kur, para politikası konularıyla ilgili kendilerinin IMF'ye, Merkez Bankası'nın regülatör görevini yapması, Türk Lirası'nı sterilize ettiği emdiği gibi piyasaya giren tanımsız dövizi de piyasadan sterilize etmesi gerektiğini söylediklerini bildirdi. Satıcı, şöyle konuştu 
   "Türkiye'ye Irak, İsviçre, Tanzanya üzerinden olabilir ya da bizim vatandaşlarımızın tasarruf biriktirme aracı olarak kullandığı herkesin yastık altı diye tabir ettiği altın ya da dövizden kayan sıcak para olabilir. Bu paranın da mutlaka ciddi bir biçimde kontrol, sterilize edilmesi ve döviz piyasalarının serbestken diğerlerinin farklı bir yaklaşım içerisinde olunmaması gerektiğini söyledik. Bunun adı müdahale değil." 
   
   'Gecelik faiz gece hayatına çıkıyor' 
   IMF heyetine,gecelik faiz uygulamasının dünyada olduğu gibi valörünün bir gün sonrası itibariyle işlem görmesi gerektiğini hatırlattıklarını belirten Satıcı, "Türkiye'de gecelik faiz gece hayatına çıkıyor. Saat 4'ten sonra uykusu gelince gidiyor Merkez Bankası'na, sabaha kadar yatıyor. O yatarken, paranın sahibi de kazandığı ile gece hayatında rahatça yaşayabiliyor" diye konuştu. 
   Merkez Bankası'nın tanımsız parayı nasıl sterilize edeceğine ilişkin bir soru üzerine de Satıcı, "Bunu emecek. Kendisi takip edecek. Onun işi bu. Merkez Bankası'nın işi buraya giren belirsiz, x, tanımsız parayı tespit etmek ve onu piyasada emmek" diye konuştu. 
   
   'Türkiye'nin yaratıcı hücreleri ölüyor'    Satıcı, ihracatı artışının hız kestiğini, ihracatın ithalatı karşılama oranının düştüğünü, dış ticaret açığının süratle arttığını ve net borçlarının büyüdüğünü söyledi. Satıcı, enflasyonla mücadelenin IMF'ye verilen taahhütlerin gerçekleştirilmesini kolaylaştırırken, doğru uygulama yapılmadığı için Türkiye'nin yaratıcı hücrelerini öldürdüğünü savundu. İhracat merkezli reel bir büyüme yaratmak zorunda olduklarını ifade eden Satıcı, çözüm aradıklarını belirterek, "Kimseyle polemik yapmak gibi bir derdimiz yok. İhracat yapmaya çalışıyoruz" dedi. Üretici ve ihracatçının dayanma gücünün çok tehlikeli bir eşiğe geldiğini belirten Satıcı, "Ateşi düşürürken hastayı öldüren ya da kötürüm eden tedaviler işimizi görmez" dedi. 
   
   'Politikaya karışmayın' dedi    IMF'nin Irak konusunu gündeme getirip getirmediğinin sorulması üzerine Satıcı, "Biz mesleki bir örgütüz. Bu tür soruları muhatap almayız" dedi. Satıcı, IMF'ye "Siz iktisadi bir kurumsunuz. Politikaya bulaşmayın" dediklerini söyledi. Satıcı, ayrıca IMF'ye ithalatçı ve ihracatçıyı bir araya getirecek bir hedging riskten korunma piyasası oluşturulması önerdiklerini de belirtti. 
   
   
</TEXT>
</DOC>
