<DOC>
<DOCNO> 177979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun13.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Saddam birkaç saatte bir yer değiştiriyor" 
</HEADLINE>
<TEXT>

     Irak'ın devrik lideri Saddam Hüseyin'in muhtemelen birkaç saatte bir yer değiştirdiği belirtildi. 
     Saddam'ın peşindeki Amerikalı komutanlardan Albay James Hickey, ''Şu anki tahminimiz, Saddam'ın her 2 saatte bir yer değiştirdiği'' dedi. 
     Adamlarıyla Saddam'ın doğum yeri Tikrit'te operasyonlar düzenleyen Hickey, kendi bölgesinde bulunması halinde Saddam'ın ''günlerinin sayılı olduğunu'' söyledi. 
     Tümgeneral Raymond Odierno da Saddam'ın ''Sünni Üçgeni'' olarak adlandırılan bölgede saklandığını düşündüğünü belirterek, ''Sürekli yer değiştirmeye devam etmek zorunda, aksi halde onu yakalayacağız'' dedi. 
     Saddam, aralarında Tikrit, Bakuba ve Ramadi'nin de bulunduğu, Bağdat'ın kuzey ve batısındaki, Sünnilerin yoğun olduğu bölgelerde destekleniyor ve bu bölge ''Sünni Üçgeni'' olarak adlandırılıyor. 
     Komutanlar, halktan giderek daha çok kişinin kendilerine bilgi sağladığını ve tüm hassas bölgelerin 24 saat gözetim altında tutulduğunu belirtiyorlar. 
     
</TEXT>
</DOC>
