<DOC>
<DOCNO> 163120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/spo04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Van De Paar tamam 
</HEADLINE>
<TEXT>

Hollanda'nın Twente takımında forma giyen Belçikalı futbolcu dün Trabzonspor'la üç yıllık sözleşme imzaladı. Tecrübeli oyuncu "Başarılı olacağıma inanıyorum" dedi 
     İkinci yabancı 
     TRABZONSPOR, dün Türkiye'ye getirdiği Belçikalı Van De Paar ile 3 yıllık sözleşme imzaladı. Hollanda'nın Twente takımında forma giyen orta saha oyuncusu, Mehmet Ali Yılmaz Tesisleri'nde, Kulüp Genel Sekreteri Yusuf Ziya Yılmaz ile yönetici Hüseyin Tütüncü'nün hazır bulunduğu törende kendisini Bordo - Mavili renklere bağlayan sözleşmeye imza attı ve bu sezon Trabzonspor'la anlaşan ikinci yabancı oldu. 
     
     "Sorunum bitti" 
     GENEL Sekreter Yılmaz, "Paar'ın Trabzonspor'a büyük bir güç katacağına inanıyorum" dedi. Tecrübeli oyuncu, "Eşimin hamile oluşu nedeniyle ayrı kalacak olmamız bizi düşündürdü. Ancak ailemizle görüşerek bu sorunu aştık ve Trabzonspor'u tercih ettim. Türkiye ligleri Belçika ve Hollanda liglerinden daha üstün. Trabzon'un hedefleri doğrultusunda üzerime düşeni yapmaya geldim. Başarılı olacağıma inanıyorum" diye konuştu. 
     
     Sümer, Sonck'a hayran kaldı 
     BELÇİKA'NIN Andorra ile oynadığı karşılaşmayı izleyen Trabzonspor Başkanı Özkan Sümer, Winsley Sonck'a hayran kaldı. Genk formasını giyen 25 yaşındaki forvet nedeniyle Bordo - Mavililer'in, Strasbourg'da oynayan Bagayoko'dan kesin olarak vazgeçtiği öğrenildi. Sümer, Belçikalı kaleci De Vlieger ile görüşmelerinin de olumlu sürdüğünü belirtti. 
     
     
     

</TEXT>
</DOC>
