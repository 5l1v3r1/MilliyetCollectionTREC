<DOC>
<DOCNO> 150973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun23.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam hayatta mı Gizli belgede 'ateşkes' var... 
</HEADLINE>
<TEXT>

     Arap televizyonları, akıbeti tartışılan Irak'ın devrik Devlet Başkanı Saddam Hüseyin'in hayatta olabileceğine yönelik yeni bir belgeyi daha yayımladı. 
     El Cezire ve Abu Dabi televizyonlarında, Saddam Hüseyin'den Irak gizli polisine, ''ABD askerleriyle çatışmayı durdurmaları'' istenen, el yazısıyla yazılmış bir belge gösterildi. 
     Arapça belgede, ''ateşkes'' sözcüğü yer alırken, ''Irak'ın istilacılara karşı zafer kazanacağı'' ifade edildi. Belgenin gerçek olup olmadığı ya da ne zaman yazıldığı konusunda bilgi verilmedi. 
     Abu Dabi televizyonu ayrıca, Saddam Hüseyin'in son radyo konuşmasını içeren bir bant yayınladı. Ancak, konuşmanın ne zaman kaydedildiği belirtilmedi. 
     Enformasyon Bakanı Muhammed Said Essahaf imzalı bir belgenin de ele geçirildiği belirtilen televizyonun haberinde, 9 Nisan tarihli ve Essahaf imzalı bu belgede, Essahaf'ın Iraklı yetkililere Saddam'ın bu konuşmasını her yarım saatte bir yayınlamaları direktifini verdiği ifade edildi. 
     Abu Dabi'nin yayınladığı bir başka belgedeyse Bağdat Üniversitesi'nin genetik mühendisliği bölümünde gizlenen biyolojik ve kimyasal silah materyallerine ilişkin ayrıntılar yer aldı. İçeriği konusunda ayrıntılı bilgi verilmeyen bu belgenin de Bağdat'ta bulunduğu kaydedildi. 
     Abu Dabi televizyonu, dün Saddam Hüseyin'in Bağdat'ın düştüğü 9 Nisan'da halkın arasındaki görüntülerini yayınlamıştı. Bu görüntülerdeki kişinin gerçekten Saddam olup olmadığı ya da ne zaman çekildiği konusundaki araştırmalar sürüyor. 
     Daha öncede savaş sırasında 4 Nisan'da Saddam Hüseyin'in Bağdat sokaklarındaki sürpriz görüntüleri yayınlanmıştı. Amerikan istihbaratı, bu görüntülerin savaştan önce Mart ayı başında çekilmiş olabileceğini iddia ediyor. 
     





</TEXT>
</DOC>
