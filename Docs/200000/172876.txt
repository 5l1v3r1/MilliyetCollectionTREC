<DOC>
<DOCNO> 172876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/eko06.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgücü sanayide değil tarımda arttı 
</HEADLINE>
<TEXT>

   Tarımdaki istihdamın yılın ilk çeyreğine göre yaklaşık 1.1 milyon artması toplam istihdam sayısını 21.7 milyon kişiye çıkarttı, işsizlik oranını da yüzde 10'a indirdi 
   EKONOMİ SERVİSİ 
   
   Ekonominin yılın ilk yarısında canlanması işsizlik oranını da aşağıya çekti. 2002'nin son çeyreğinde yüzde 11, 2003'ün ilk üç ayında yüzde 12.3 olan işsizlik oranı yılın ikinci çeyreğinde yüzde 10'a geriledi. Bu gerilemede tarım ve inşaat sektöründe mevsimsel nedenlerle artan istihdam etken oldu. 
   DİE yılın ikinci çeyreğine ilişkin işgücü istatistiklerini açıkladı. Buna göre, yılın ilk çeyreğinde 20 milyon 44 bin olan istihdam edilenlerin sayısı, ikinci çeyrekte 1 milyon 452 bin kişi artarak 21 milyon 696 bin kişiye yükseldi. İstihdamdaki artış ilk çeyreğe göre yükseliyor görüntüsü çizmesine karşın 2002'nin son çeyreğindeki seviye daha yeni yakalandı. İstihdam 2002'nin son üç ayına göre bakıldığında sadece 38 bin kişi arttı. 
   
   Artış mevsimsel 
   Ancak ilk çeyreğe göre artışı sağlayan en önemli sektör tarım oldu. Mevsimsel canlanmanın da etkisiyle tarımda artan işgücü talebi sayesinde toplam işgücü artışının dörtte üçü tarım sektöründen kaynaklandı. İlk çeyrekte tarımda istihdam edilen kişi sayısı 6 milyon 639 bin kişi iken bu sayı ikinci çeyrekte 7 milyon 731 bin kişiye yükseldi. İnşaat sektöründe de istihdam 327 bin kişi arttı. Sanayideki istihdam artışı ise 29 bin kişide kaldı. 
   
   İşsizlik oranı yüzde 10'a düştü 2002 4. çeyrek 2003 2. çeyrek 2003 2. çeyrek İşgücü 24.347 23.088 24.115 İstihdam edilenler 21.658 20.244 21.696 İşsiz 2.689 2.844 2.418 İşsizlik oranı 11.0 12.3 10.0 
   Sektörlerin işgücü durumu Tarım 7.618 6.639 7.731 Sanayi 3.953 3.769 3.798 İnşaat 913 676 1.006 Hizmetler 9.173 9.160 9.162 Toplam 21.658 20.244 21.696 
   
</TEXT>
</DOC>
