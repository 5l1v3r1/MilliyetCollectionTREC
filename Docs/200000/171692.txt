<DOC>
<DOCNO> 171692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/dunya/adun.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ve Kusay'ın öldürülmesi ve ceset fotoğraflarının yayımlanması tepki çekti 
</HEADLINE>
<TEXT>
   Cesetleri tartışılıyor 
      
   Kardeşlerin öldürülmesi hata mıydı    ABD'nin, Uday ve Kusay'ı öldürmeyi tercih etmesiyle, silah programından, Saddam'ın yerine kadar pek çok değerli bilgiye ulaşma şansını yitirdiği iddia ediliyor 
   
   Irak'ın devrik lideri Saddam Hüseyin'in iki oğlu Uday ve Kusay'ın Musul'daki bir eve düzenlenen baskınla ölü olarak ele geçirilmesi "hata" olarak değerlendiriliyor. "Saddam rejiminin kara kutuları" olarak tanımlanabilecek ikilinin sırlarıyla birlikte ortadan kaldırılmaları, Irak'ın yakın tarihine ilişkin birçok karanlık noktanın da çözülememesi anlamına geliyor. 
   AP'nin haberine göre ABD operasyonuna eleştiriler şu noktalarda odaklanıyor 
   Uday ve Kusay canlı ele geçirilmiş olsalardı, Irak'ın silah programına ilişkin çok değerli bilgiler verebilirlerdi. H l bulunamayan kitle imha silahlarının nerede olduğunu söyleyebilirlerdi. Irak rejiminin El Kaide ve diğer terör örgütleriyle "olası" ortaklıklarını itiraf edebilirlerdi. Saddam'ın geçmişteki ABD yönetimleriyle ilişkilerini açıklayabilirlerdi. Saddam'ın nerede gizlendiğini itiraf edebilirlerdi. Kardeşlerin öldürülmesi, Saddam'ın milyarlarca dolarlık servetinin nerede gizlendiğine ilişkin değerli bilgiler edinme şansını da ortadan kaldırdı. 
   İkilinin canlı ele geçirilerek yargılanmasının Irak halkında "Savaşın adalet getirdiği" duygusu uyandıracağı, ancak bu şansın da ortadan kalktığı belirtiliyor. 
   ABD'nin Irak'a atadığı sivil yönetici Paul Bremer tarafından seçilen 25 üyeli Geçici Hükümet Konseyi de yayımladığı bir bildiriyle kardeşlerin canlı ele geçirilerek yargı önüne çıkarılmasının ve ikilinin suçlarını tek tek itiraf etmesinin daha iyi bir sonuç olacağını duyurmuştu. 
   Operasyonun nasıl gerçekleştirildiğini açıklayan Tuğgeneral Ricardo Sanchez, bir gazetecinin yönelttiği "Neden saldırmak için daha fazla beklenmedi, bir kuşatma yapılmadı " sorusuna şu yanıtı vermişti "Kardeşleri dışarıda beklemeyi düşündük. Ancak biz yaptığımız hareketi tercih ettik." 
   
      Fotoğrafları yayımlanmamalı mıydı    ABD, kardeşlerin cesetlerini göstererek, Amerikan ordusunun 'düşmanın ölüsüne saygı' geleneğine zarar vermekle ve kanlı cesetlerle övünmekle suçlanıyor 
   
   Amerikan yönetiminin, Uday ve Kusay Hüseyin'in cesetlerinin resimlerini yayımlaması, yeni bir tartışma başlattı. Dünya kamuoyu, cesetleri göstermenin ahlaki olup olmadığını tartışırken, karar, Amerikan ordusuyla ABD Savunma Bakanlığı arasında da anlaşmazlık yarattı. 
   Cesetlerin fotoğraflarını yayımlama kararı, Pentagon'da 24 saat boyunca süren ateşli tartışmalar sonucu alındı. Ordunun önde gelen isimleri, fotoğrafların yayımlanmasına karşı çıkarken, Pentagon'un sivil liderleri, Irak halkını, Uday ve Kusay'ın öldüğüne ikna etmek için bunun şart olduğunu savundu. Hem ABD yönetimini, hem de dünya kamuoyunu bölen tartışmada, "fotoğraflar yayımlanmamalıydı" diyenlerin tezleri şunlar 
   Generallere göre, ABD ordusunun "düşmanın ölüsüne saygı" geleneği zarar gördü. Ordunun, kanlı cesetlerle övündüğü izlenimi yaratıldı. Irak'ta ölen Amerikan askerlerinin görüntülerinin televizyonlarda yayımlanmasına büyük tepki gösteren ABD, kendisiyle ters düştü. Gelecekte de benzeri uygulamalara kapı açıldı. Almanya'da yayımlanan Frankfurter Rundschau gazetesi, resimlerin, insan onurunu zedelediğini yazdı. Gazete, "Cesetlerin teşhiriyle, medeni dünyanın en temel prensipleri ihlal edildi" yorumunu getirdi. 
   "Resimlerin yayımlanması doğru oldu" diyen tarafın tezleri ise şu noktalarda odaklanıyor 
   ABD Savunma Bakanı Rumsfeld, "Irak halkı, bu ikisinin öldüğüne emin olmayı hak ediyordu. Ceset görüntüleri, halkın Saddam rejiminin bittiğine inanmasını da sağladı" dedi. 
   Amerikalı bazı uzmanlar, ölümü kanıtlamanın sakıncalı olmadığını savunarak, Mussolini'den Çavuşesku'ya, pek çok devrik liderin cesedinin halka gösterildiğini hatırlattı. 
   ABD'li yetkililer, Uday ve Kusay'ın ceset görüntülerinin yayımlanmasının, Cenevre Konvansiyonu'na aykırı olmadığına da dikkat çekti. 
   
   
   Tıraş etmişler    Uday solda ve Kusay'ın cesetleri dün basına gösterilirken, cesetlere "çekidüzen verilmesi" dikkat çekti. Önceki gün yayımlanan fotoğrafların aksine her ikisi de tıraş edilmiş olan cesetlerin her birinde 20'den fazla kurşun yarası görüldü. ABD'li yetkililer, aileden biri gelip sahip çıkana kadar cesetlerin morgda kalacağını söylediler. 
   
   
   
</TEXT>
</DOC>
