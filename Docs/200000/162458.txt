<DOC>
<DOCNO> 162458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko21.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu 2023 yılında hedefimiz 50 milyon turist olmalı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''2023 yılında 50 milyon turist ve 50 milyar dolar turizm gelirini amaçlamalıyız'' dedi. 
     Hisarcıklıoğlu, ''Vizyon 2023 Projesi'' nedeniyle düzenlenen toplantıda yaptığı konuşmada, ekonomik büyüklük açısından dünyanın ilk 20 ülkesi arasında yer alan Türkiye'nin, toplam nüfus açısından ise 17. sırada bulunduğunu söyledi. 
     Önümüzdeki 20 yılda OECD nüfusu içinde Avrupa'nın iyi yetişmiş, genç emek ve beyin gücünün Türkiye kaynaklı olabileceğini belirten Hisarcıklıoğlu, bunun yanında Türkiye'nin coğrafi ve kültürel diğer özellikleri dikkate alındığında ''geleceği parlak bir Türkiye'' göründüğünü söyledi. 
     Hisarcıklıoğlu, milli gelirin 2023 yılında 1.2 trilyon dolara çıkacağının hesaplandığını, bu rakamın o gün varsayılan nüfusa bölündüğünde kişi başına milli gelirin 13 bin dolar civarında olacağını bildirerek, ''Kendimize biraz daha ihtiraslı, iddialı, yüksek büyüme, insana yatırım ve teknolojide üst kümeye sıçrama senaryosunu hedef alarak, çıtayı yükseltmek zorundayız'' dedi. 
     
     TURİZM 
     Türkiye'nin dünyada turizm gelirlerinden aldığı yüzde 1.5'lik payla en çok turist alan ülkeler arasında 20, en çok turizm geliri elde eden ülkeler arasında da 14. sırada bulunduğunu belirten Hisarcıklıoğlu, bu rakamın artması için turizmde yeni bir yapılanma anlayışının tarif edilmesine ihtiyaç olduğunu kaydetti. 
     Hisarcıklıoğlu, Türkiye'nin 2023 yılında 50 milyon turist ve 50 milyar dolar turizm gelirini amaçlaması gerektiğini söyledi. 
     Hisarcıklıoğlu, ticaretin ulaşım olanaklarına paralel olarak gelişeceğine işaret ederek, ulaşım sektörünün sadece taşıma değil, bir politika ve strateji olduğunu kaydetti. Türkiye'de karayolu taşımacılığının arttığını, buna karşılık demiryolu taşımacılığının azaldığını söyleyen Hisarcıklıoğlu, maliyet, hız ve taşıma kapasitesi dikkate alındığında özellikle uzun mesafe ağır yük taşımacılığının karayollarından demiryollarına kaydırılması gerektiğini söyledi. 
     Hisarcıklıoğlu, Türkiye'nin gerçekleştireceği ulaştırma modelinin en az gelecek 20 için uygulanabilir bir plan olması gerektiğini bildirdi. 
     
</TEXT>
</DOC>
