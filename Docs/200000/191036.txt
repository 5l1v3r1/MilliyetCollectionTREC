<DOC>
<DOCNO> 191036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo15.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan ve Gülhan Avrupa Spor Mahkemesi'ne gidiyor 
</HEADLINE>
<TEXT>

     Serbest Güreş Milli Takımı sporcuları Harun Doğan ile Ahmet Gülhan, doping nedeniyle aldıkları 2'şer yıllık cezada indirim yapılması için, Avrupa Spor Mahkemesi'ne başvuracaklar. 
     2002 yılında İran'ın başkenti Tahran'da düzenlenen Dünya Şampiyonası'nda doping yaptıkları belirlenen ve Uluslararası Olimpiyat Komitesi IOC tarafından 2'şer yıl süreyle tüm uluslararası organizasyonlara katılmaları yasaklanan Harun Doğan ve Ahmet Gülhan'ın cezaları, 7 Eylül 2004 tarihinde sona eriyor. Fakat Yunanistan'ın başkenti Atina'da düzenlenecek Olimpiyat Oyunları'nda güreş müsabakaları 25 Ağustos 2004'de başlayacağı için, her iki sporcunun da bu büyük organizasyonda milli takım formasını giyebilmeleri için, cezalarında en az 12'şer günlük indirim yapılması gerekiyor. 
     Harun Doğan ve Ahmet Gülhan'ın, Avrupa Spor Mahkemesi'ne yapacakları başvuruda, kendilerinden alınan numunelerde çıkan ''efedrin'' maddesinin, yalnızca solunum yollarını açıcı etkisinin bulunduğunu ve performansı yükseltmediğini hatırlatarak, cezalarında indirim isteyecekleri öğrenildi. Doğan ve Gülhan'ın ayrıca, 2000 Sydney Olimpiyatları'nda doping yaptığı için 2 yıl ceza alan, ancak daha sonra Avrupa Spor Mahkemesi'ne yaptığı itiraz sonucunda cezası 1 yıla indirilen Alman Avrupa ve Dünya Şampiyonu Alexander Leipold'u örnek gösterecekleri bildirildi. 
     Bu arada Harun Doğan ve Ahmet Gülhan, GSGM Ceza Yönetmeliği'nin 84. maddesinde belirtilen haktan yararlanarak, Gençlik ve Spor Genel Müdürü Mehmet Atalay'ın özel izniyle Birinci Serbest Güreş Ligi müsabakalarına katıldılar. Harun Doğan, İstanbul Tekelspor adına güreşirken, Ahmet Gülhan da ASKİ Spor'un formasını giydi. 
     
</TEXT>
</DOC>
