<DOC>
<DOCNO> 185760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun28.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalınan bisikletine 24 yıl sonra kavuştu.. 
</HEADLINE>
<TEXT>

     Almanya'da yaşayan Hollandalı kadın, Hollanda'da çalınan bisikletine 24 yıl sonra kavuştu. 
     Yetkililerin verdiği bilgiye göre, Amsterdam polisi, kısa süre önce kent merkezinde bisiklet çalmaya çalışan bir hırsızı yakaladı. 
     Hırsızla birlikte ele geçirilen bisikletin üzerinde, bisikletin ilk sahibinin Almanya sınırına yakın Enschede kentinde oturan bir aile yakınının posta kodu ve adresi kazınmıştı ve bu henüz silinmemişti. 
     Polis, bisikletin üzerine kazınarak yazılmış bu adresi arayarak, sahibini bulmayı başardı. 
     Bisiklet, 1979'da Enschede Hastanesi'nin zemin katından çalınmıştı. Bisikletin sahibi kadın, henüz iki aydır kullandığı yeni bisikletinin çalınmasıyla ilgili polise suç duyurusunda bulunmuştu. 
     Yıllardır Almanya'da yaşayan Hollandalı kadın, polisten ulaşan bilgi üzerine bisikletini almak üzere dün Amsterdam'a geldi ve 24 yıl sonra bisikletini teslim aldı. 
     
</TEXT>
</DOC>
