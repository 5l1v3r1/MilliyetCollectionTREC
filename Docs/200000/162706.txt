<DOC>
<DOCNO> 162706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko27.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Miniatürk'ü 170 binden fazla kişi ziyaret etti... 
</HEADLINE>
<TEXT>

     Minyatür Türkiye Parkı'nı Miniatürk , açıldığından bu yana geçen 41 gün içinde 170 bin kişinin gezdiği bildirildi. 
     İstanbul Büyükşehir Belediyesi'nden yapılan açıklamada, Uluslararası Minyatür Kentler Birliği'ne üye olan 35 ülkeden, dünyanın en bilinen minyatür kenti Hollanda'daki Madurodam'ın yılda ortalama 1 milyon ziyaretçi ağırladığı belirtilerek, Miniatürk'ün şimdiden birliğin ziyaretçi ortalamasını aşarak rekor kırdığı bildirildi. 
     Miniatürk'ün son bir ayın rakamlarına bakıldığında yaz aylarının sonunda 500 bininci ziyaretçisini ağırlayacağı kaydedilen açıklamada, bu şanslı ziyaretçinin Kültür A.Ş. tarafından ödüllendirileceği ve çeşitli etkinliklerle bunun kutlanacağı bildirildi. 
     
     SABANCI ZİYARET ETTİ 
     Bu arada, Sabancı Holding Yönetim Kurulu Başkanı Sakıp Sabancı da bugün İstanbul Büyükşehir Belediyesi Kültür A.Ş. Genel Müdürü Cengiz Özdemir'in konuğu olarak Miniatürk'ü gezdi. 
     Yapım aşamasındayken de Miniatürk'ü gezen Sabancı, Miniatürk'ü Türkiye'nin son yıllarda gerçekleştirdiği en önemli turizm yatırımlardan biri olarak tanımlamıştı. 
     Kültür A.Ş. Genel Müdürü Cengiz Özdemir, Türkiye'nin gururu olan Miniatürk'ün ziyarete açıldığı günden beri yoğun ilgiyle karşılanmasının, projenin doğruluğunun önemli bir kanıtı olduğunu belirterek, Miniatürk'ün Pazar günleri ulaştığı en yüksek günlük ziyaretçi sayısının 13.437 olduğunu kaydetti. 
     Miniatürk'ün Mayıs ayı gelirlerinden 150 milyar lira Bingöl depreminde zarar görenlere aktarılmıştı. 
     
</TEXT>
</DOC>
