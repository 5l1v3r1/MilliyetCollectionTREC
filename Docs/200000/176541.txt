<DOC>
<DOCNO> 176541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur03.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat'ın Artova ilçesinde sanki düğün değil işkence.. 
</HEADLINE>
<TEXT>

     Tokat'ın Artova İlçesi'nde yıllardır uygulanan geleneklere göre yapılan düğünlerde damat ve sağdıcına arkadaşları tarafından verilen cezalar, adeta ''işkenceye'' dönüşüyor. Ancak buna rağmen damat ve sağdıçlar, ''gelenek olduğu için'' bu durumdan çok şikayetçi olmuyor. 
     İlçede düzenlenen düğünlerde, özellikle damat tarafının yaptığı ve gelenekselleşerek bugüne kadar gelen uygulamalar, yöre düğününe ayrı bir renk katıyor. 
     Düğün gecesi bir arkadaşının veya akrabasının evinde toplanan damat ve sağdıcı, arkadaşlarının tüm isteklerini yerine getiriyor. İzin verilene kadar ayakta duran ikili kendiliğinden oturursa, izin verilmeden konuşur veya gülümserse, devreye hemen arkadaşlarının ''cezaları'' giriyor. 
     Grubun ortak kararıyla alınan cezalara göre, damat ve sağdıcının önce elbiseleri tamamen çıkartılarak tersinden giydiriliyor ve ağızlarına çorapları tıkılıyor. Ardından ikili, havanın soğuk olmasına aldırış edilmeden dışarıdaki çeşmede yıkanıyor. 
     Bu cezalarla yetinmeyen ''arkadaşları'', damat ve sağdıcını eşek kılığına sokarak sırtlarına biniyor veya en az 3 litre, itiraz ederlerse de 6 litreye kadar su içiriyorlar. 
     A.A muhabirinin düğününden önce görüştüğü damat adayı Murat Süer, törelerine göre erkek düğünlerinde bu tür cezaların verilmesinin normal olduğunu belirterek, şunları söyledi 
     ''Ben böyle cezalara razıyım, bu cezalar bana ve sağdıcıma hafif geliyor. Eskiden damat ve sağdıcı kalın kemerle döverler ve damat bir hafta yataktan çıkamazdı. Bazen de yok yere sağdıcı tavana iple asar, oluşturdukları ceza komisyonu ne zaman tamam derse o zaman indirirlerdi. Onun için bizim düğünlerde sağdıç olmak çok zordur. Artova'da erkek düğünlerinin özelliği budur. Önceden evlenen erkek arkadaşlarımıza bizim uyguladığımız cezaları, şimdi onlar bize uyguluyor, bizde küsme darılma yoktur, bu bir adettir.'' 

     
</TEXT>
</DOC>
