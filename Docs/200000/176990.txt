<DOC>
<DOCNO> 176990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko30.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı Vergi iade bildirimleri Ocak 2004'te yapılacak 
</HEADLINE>
<TEXT>

     Emeklilerin vergi iadesinde ''yıllık'' döneme geçilirken, yılın ikinci yarısına ilişkin vergi iade bildirimlerinin, 2004 yılının Ocak ayı sonuna kadar, aylıkların alındığı banka şubelerine verilmesi gerektiği bildirildi. 
     Maliye Bakanlığı'ndan yapılan açıklamada, ''2978 Sayılı Vergi İadesi Hakkında Kanunun 4. maddesinde 4842 Sayılı Kanunla Yapılan Değişiklikle, sosyal güvenlik kurumlarından aylık alan hak sahiplerinin 3 aylık vergi iade dönemlerinin, 1 Temmuz 2003 tarihinden itibaren ''yıllık dönem'' esasına göre yapılmasının uygun bulunduğu hatırlatıldı. 
     Açıklamada bu nedenle, Sosyal Güvenlik kurumlarından aylık alan hak sahiplerinin, 1 Temmuz-31 Aralık 2003 dönemine ilişkin vergi iade bildirimlerini, 2004 yılı Ocak sonuna kadar, aylıklarını aldıkları banka şubelerine vermeleri gerektiği vurgulandı. 
     Öte yandan yapılan bir başka değişiklikle, vergi iadesinden mahsup edilmek üzere ödeme yaptırma hususunda, Bakanlığa yetki verildiği hatırlatıldı. 
     Yetki çerçevesinde vergi iadeleri, hak sahiplerine 1 Temmuz 2003 tarihinden itibaren üçer aylık dönemler halinde avans olarak ödenecek. 
     
     EKİM-ARALIK DÖNEMİNE İLİŞKİN AVANS ÖDEMESİ YOK 
     Avans ödeme dönemleri ise Ocak-Mart, Nisan-Haziran ve Temmuz-Eylül olarak belirlendi. 
     Ancak Ekim-Aralık dönemine ilişkin vergi iadeleri ibraz edilecek bildirim üzerine ödeneceğinden, bu döneme ilişkin avans ödemesi söz konusu olmayacak. 
     Uygulamaya ilişkin açıklamaların yer aldığı Vergi İadesi tebliği, bugünkü Resmi Gazete'de yayımlanırken, yeni düzenlemeye ilişkin yeniden hazırlanan ''Vergi İade bildirimi'' örneği, Bakanlığın ''www.gelirler.gov.tr'' adresindeki internet sitesinde yer alıyor. 
     
</TEXT>
</DOC>
