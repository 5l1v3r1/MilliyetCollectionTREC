<DOC>
<DOCNO> 186433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun10.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Irak'a asker göndermeyi düşünmüyoruz" 
</HEADLINE>
<TEXT>

     Almanya Başbakanı Gerhard Schröder, Irak'a asker göndermeyi düşünmediklerini belirterek, Irak'ta iktidarın en kısa sürede Iraklılara verilmesi gerektiğini söyledi. 
     Schröder, bugün ziyaret edeceği Mısır'da yayımlanan hükümet yanlısı El Ahram gazetesine verdiği demeçte, ''Irak'a askeri güç gönderme planımız ya da niyetimiz yok. Deneyimler, daha fazla asker göndermenin daha fazla güvenlik anlamına gelmediğini gösteriyor'' ifadesini kullandı. 
     Almanya'nın bu tavrının, BM'nin Irak'ta açıkça rol oynamamasından kaynaklanıp kaynaklanmadığını belirtmeyen Schröder, Irak polis ve ordusunun eğitimine katılmaya hazır olduklarını söyledi. 
     Schröder, ''Irak'ın en kısa sürede egemenliğine kavuşması önemlidir. Bu amaca ulaşmak için, yeni bir anayasa tasarlanması ve BM'nin himayesinde özgür ve demokratik seçimler düzenlenmesini de içeren gerçekçi bir plan hazırlanması gerekli'' dedi. 
     Gerhard Schröder, Irak'ın yeniden yapılanmasına daha fazla ülkenin katkıda bulunması için BM'nin bu yapılanmada rol oynaması gerektiğine de dikkat çekti. 
     İsrail-Filistin sorununa da değinen Schröder, barışa ulaşılması için ''yol haritası''nın alternatifi olmadığını söyledi ve İsrailli ve Filistinlileri, taahhütlerine uymaya çağırdı. 
     Mısır'a bugün gelecek Schröder, bu ülkedeki temaslarının ardından Suudi Arabistan ve Birleşik Arap Emirlikleri'ne geçecek. 
     
</TEXT>
</DOC>
