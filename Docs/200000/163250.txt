<DOC>
<DOCNO> 163250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/siyaset/asiy.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'KKTC'yi İKÖ'ye alın' 
</HEADLINE>
<TEXT>
Erdoğan rica etti Malezyalılar duymadı 
Malezya Başbakanı KKTC'nin İslam Konferansı Örgütü'ne alınmasını öneren Erdoğan'a net bir yanıt vermedi. Fakat Erdoğan açıklamasında Malezyalıların konuya "olumlu" baktığını söyledi 
     ABDULLAH KARAKUŞ Kuala Lumpur 

     Başbakan Recep Tayyip Erdoğan, Malezya Başbakanı Mahathir Muhammed'e Kuzey Kıbrıs Türk Cumhuriyeti'nin KKTC İslam Konferansı Örgütü'ne İKÖ üye yapılmasını önerdi. KKTC'nin tanınmadığını ve haksız ambargolarla karşı karşıya olduğunu kaydeden Erdoğan, Muhammed'den yardım istedi. Erdoğan, Malezya'nın ekim ayında İKÖ başkanlığını devralacağını anımsatarak şunları söyledi 
     "KKTC bu örgütün üyesi değil, sadece gözlemci olabiliyor. Sizden KKTC'yi örgüte tam olarak üye yapmanızı istiyoruz. Böylece KKTC'nin tanınmasına yardımcı olursunuz. Biz Kıbrıs konusunu çözebilmek için elimizden gelen bütün gayreti gösteriyoruz. Adımlar atıyoruz. Ancak Rum ve Yunanistan tarafının da aynı adımları atması lazım." 
     Muhammed ise Erdoğan'ın önerisine net yanıt vermedi. Erdoğan aynı öneriyi dün sabah görüştüğü, önümüzdeki günlerde Başbakanlığı devralacak olacak Başbakan Yardımcısı Daduk Abdullah Bin Haji Ahmad Badawi'yi de götürdü. Badawi'nin de Erdoğan'a net bir yanıt vermediği kaydedildi. 
     
     Dışişleri bakanları ortak çalışacak 
     İki başbakanın ve heyetlerin yaptığı toplantılarda da Türkiye ile Malezya arasında bir komite oluşturulmasına karar verildi. Dışişleri bakanlarının oluşturacağı komite, iki ülke arasındaki enerji, sağlık, eğitim, kültür gibi konularda ilişkilerin artırılmasını sağlayacak. 
     Erdoğan, basın toplantısında Irak konusunun Malezya'da gündeme gelip gelmediğinin sorulması üzerine ABD'nin Irak'tan bir an önce çıkması gerektiği mesajını verdi. El Cezire muhabirinin "İlk gezinizi Müslüman Malezya ve Pakistan'a yapmanız ne anlam ifade ediyor" sorusu üzerine Erdoğan, Başbakan olmadan önce AB ülkelerini gezdiğini, Başbakan olduktan sonra da önce KKTC, ardından da Bulgaristan'ı ziyaret ettiğini belirtti. Erdoğan, "Bu ziyaretlerimiz asla din eksenli olmadı ve olmayacaktır" diye konuştu. KKTC'nin İKÖ'ye tam üye yapılması ricasıyla ilgili Malezya Başbakanı'nın yaklaşımının sorulması üzerine de Erdoğan, "Kendisi de olumlu baktığını söyledi" karşılığını verdi. 
     
Selimiye maketini açtı      Fotoğraflar Mustafa İstemi 


</TEXT>
</DOC>
