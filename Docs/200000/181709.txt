<DOC>
<DOCNO> 181709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko33.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan, elektrik alımı konusunda yükümlülüklerini yapmıyor... 
</HEADLINE>
<TEXT>

     Elektrik alımı konusunda 1999 yılında imzalanan anlaşmasının şartları Bulgaristan tarafından yerine getirilmeyince elektrik alımının durdurulmasıyla yaşanan tıkanıklık hala çözülemedi. 
     Bulgar Enerji Bakanı Milko Kovaçev'in Haziran ayında sorunun çözümü için Türkiye'ye yaptığı ziyaret esnasında yapılan protokol çerçevesinde Bulgaristan'a anlaşma şartlarını da yerine getirmesi için tanınan süre bugün doldu. 
     Edinilen bilgiye göre, Türkiye Elektrik Taahhüt ve Ticaret A.Ş. TETAŞ 8 Eylül'de sorunun çözümü için Bulgaristan tarafından atılması gereken adımlara dikkat çekilerek 11 Eylül 2003 bugün tarihine kadar görüşülerek sorunun çözülmesi istendi. 
     Ancak Bulgar elektrik şirketi NET bir yazı yazarak görüşmek üzere TETAŞ temsilcilerini Bulgaristan'a davet etti. 
     Enerji ve Tabii Kaynaklar Bakanlığı ve TETAŞ yetkililerinden oluşacak bir heyetin bu ay içinde görüşmelerde bulunmak üzere Bulgaristan'a gideceği bildirildi. 
     Türkiye ile Bulgaristan arasında 1999 yılında imzalanan Enerji İşbirliği Anlaşması, Türkiye'nin Bulgaristan'dan 10 yıl süreyle kilovatsaati kwh 3,5 sentten yıllık 4 milyar kwh elektrik almasını, bunun karşılığında da bir Türk firmasının Bulgaristan'da 3 baraj ve hidroelektrik santraldan oluşan ''Yukarı Arda'' ile 114 kilometrelik Orizovo-Kaptan Andreevo otoyol projelerinin inşaatını gerçekleştirmesi öngörülüyor. 
     Türkiye, Bulgaristan'ın anlaşma şartlarına uymadığı gerekçesiyle elektrik alımını durdurduğu 21 Nisan 2003'e kadar 11,6 milyar kilovatsaat elektrik satın alarak Bulgaristan'a 418 milyon dolar ödedi. 
     Ancak Bulgaristan anlaşmadaki yükümlülüklerini yerine getirmeyerek söz konusu ihaleleri Türk firmalarına vermedi. 
     
</TEXT>
</DOC>
