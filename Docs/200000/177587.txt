<DOC>
<DOCNO> 177587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/siyaset/siy09.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce babasının evini yıktırdı 
</HEADLINE>
<TEXT>

   Belediye Başkanı Mehmet Kocadon imar planına aykırı yapılaşmayı önlemek için operasyona ailesinin 60 yıldır yaşadığı evden başladı 
      YAŞAR ANTER Muğla DHA 

   
   Bodrum Ortakent Yahşi beldesinde yasalara ve imar planına aykırı yapılaşmaya savaş açan Belediye Başkanı Mehmet Kocadon, operasyona doğduğu evi yıktırarak başladı. DYP'li Başkan Kocadon, anne ve babasının 60 yıldır yaşadığı, çocukluk ve gençliğini geçirdiği evinin yıkımını izlerken duygulandı. Yeni imar planı gereği, cadde ve sokaklarda genişletme çalışmaları başlatıldı. Kocadon'un annesi Fatma Kocadon'un mülkiyetindeki evin, sokağa 1 m. 40 cm. taştığı belirlenince yıkım kararı alındı. Fatma Kocadon ve eşi Şerif Kocadon evlerinin yerle bir olduğunu görmemek için İzmir'deki yakınlarına gitti. 
   
   Daha önce suyunu kesti 
   Daha önce de 7 milyon lira su parasını ödemediği için babasının suyunu kesen Kocadon, "Planlama yapılırken o bölgede evimizin olduğunu söylemedim. Anne ve babamın evi de yıkılacakların arasındaydı. Örnek olmalıyım. Kendi evimi yıkmazsam, vatandaştan aynı şeyi nasıl beklerim" dedi. 
   
</TEXT>
</DOC>
