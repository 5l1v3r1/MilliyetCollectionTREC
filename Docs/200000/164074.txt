<DOC>
<DOCNO> 164074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yazar/pulur.html </URL>
<DATE> 2003/06/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hüsamettin Özkan demiş ki 
</HEADLINE>
<TEXT>

     Çünkü ona kırgındık, kırk yaşlarımızın heyecanının, umudunun sonu bu olmamalıydı, "Umudumuz Ecevit"in, "Akgünlerin müjdecisi" Ecevit'in "Ne ezen ne ezilen, insanca hakça bir düzen" diyen Ecevit'in sonu bu olmamalıydı... 
     Hele, irticanın simgesi bir kadına tepki gösterip o hasta haliyle, Meclis kürsüsünün önüne koşan Ecevit'in sonu bu olmamalıydı. 
     Hele ortak diye seçtiklerinin, hele yandaş diye seçtiklerinin, hele her şeyini onlara teslim ettiklerinin ihanetini görünce... 
     En iyisi susmaktı öyle yaptık. 
     
     AMA geçen gün gazetelerde çıkan bir haberi okuyunca dayanamadık, birkaç gazetede yayımlanan habere göre, yolsuzlukları araştıran Meclis komisyonunda ifade veren, Hüsamettin Özkan, Ecevit'i kriz yaratıp, istifa etmemekle suçlamıştı. 
     Eee, bu kadarı da fazlaydı, bir iki gün bekledik, belki Hüsamettin Özkan açıklama yapar diye, göremedik... 
     
     BUNUN üzerine pazartesi günü, şöyle bir yazı yazdık 
     "Ah Sayın Ecevit ah 
     Size söylenecek çok söz var ama, aklımıza şairin bir beyti geliyor. 
     Şair diyor ki 
     Kendi elimle yare verdiğim kalem, önce benim ölüm fetvamı yazdı 
     Siz de şairsiniz şair, şair sözünden anlar." 
     
     AYNI gün, Hüsamettin Özkan aradı, kendisi için "Hüsamettin Özkan denilen zat" dememizden çok üzülmüş, konuşması gazetelere yanlış yansımıştı, doğrusu şuydu... 
     Komisyonda kendisine "21 Şubat 2001 tarihli MGK toplantısından sonra, size göre siyasi kriz oldu mu " diye sorulmuş, O da şu cevabı vermiş 
     "MGK toplantısında yaşananların siyasi kriz doğurması için, üç sonuçtan birinin ortaya çıkması gerektiğini, bunların bir tanesinin Sayın Cumhurbaşkanı'nın konuşmasından sonra, Sayın Ecevit'in istifası, birinin benim konuşmamdan sonra Sayın Cumhurbaşkanı'nın istifası, bir diğerinin de benim istifa etmem olduğunu ifade ederek, bu üç sonuçtan biri ortaya çıkmadığına göre, MGK toplantısında yaşananların şubat krizine yol açmasının söz konusu olmadığını, krizin bankacılık sistemindeki likidite krizi olduğunu belirttim. 
     Kamuoyunun doğru bilgilendirilmesi bakımından açıklamamın köşenizde yayınlanmasını rica ederim." 
     Yani, Hüsamettin Özkan, kriz yaratan Ecevit'in istifa etmesi gerektiğini söylememiş... 
     Ya ne demiş 
     Eğer, Sayın Cumhurbaşkanı'nın konuşmasından sonra, Ecevit istifa etseydi, kriz o zaman çıkardı, demiş... 
     
     HÜSAMETTİN Özkan'la çok şeyi konuştuk, açık açık, siyasi hayatının son noktasını koyarken, Ecevit'e karşı olan davranışını eleştirdik, o ısrarla kendisinin Ecevit'e saygısından başka bir duygu içinde olmadığını söyledi. 
     Ama konuştuklarımızı maalesef yazamıyoruz, çünkü Sayın Özkan'a söz verdik, yazılmamak kaydıyla konuştuk. 
     Ne de olsa, serde dinozorluk var... 
     
     

</TEXT>
</DOC>
