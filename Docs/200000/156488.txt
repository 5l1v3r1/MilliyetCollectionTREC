<DOC>
<DOCNO> 156488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/eko10.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'ta hisse pazarlığı 
</HEADLINE>
<TEXT>

Dünya Bankası,Vakıfbank'ın yüzde 75'ini çalışanların almasını isterken, çalışanlar ise 'Gücümüz sadece yüzde 30'a yeter' diyor 
     Vakıfbank, IMF'ye verilen son niyet mektubunda öngörüldüğü gibi bu yıl ekim sonuna kadar çalışanlara satılacak. Dünya Bankası, Vakıflar Genel Müdürlüğü ve diğer vakıflara ait yaklaşık yüzde 75'lik hissesinin çalışanlara devrini öneriyor. Ancak banka yönetimi bu oranı yüksek buluyor. 
     Halen bankanın yüzde 25'inin çalışanlara ait olduğunu belirten Vakıfbank Genel Müdürü Ahmet Kaçar, çalışanların ekonomik gücünün bankanın yüzde 30'unu almaya yeteceğini dile getirdi. Böylece bankanın yüzde 55'ine çalışanların, yüzde 45'ine de Vakıflar'ın sahip olacağını anlatan Kaçar, bu dağılımı izleyen rehabilitasyon ve yeniden yapılandırma sürecinin ardından ikinci aşamada ise çalışanların ve Vakıflar'ın hissenin elindeki hissenin ya blok satışının ya da halka arzının gündeme gelebileceğini kaydetti. Kaçar, bu olasılığın 2004 sonunda ortaya çıkabileceğini vurguladı. 
     Vakıfbank çalışanlarının sandığının likiditesini bozmak istemediklerini belirten Kaçar, "Hisseleri nakit para ile değil, sandığın elindeki gayrimenkul ve iştiraklerle almak istiyoruz" dedi. 
     
     'Aktifler temizlenecek' 
     Kaçar, şu anda banka aktifinin yüzde 25'ini oluşturan duran varlıkları elden çıkaracaklarını da kaydederek, "Tüm iştiraklerimizi ve gayrimenkullerimizi elden çıkarmak istiyoruz. Bankanın aktifini temizleyeceğiz" dedi. 
     

</TEXT>
</DOC>
