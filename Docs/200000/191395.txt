<DOC>
<DOCNO> 191395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko14.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
OGS yaygınlaşıyor... 
</HEADLINE>
<TEXT>

     Avrupa'nın birçok ülkesinde otoyol ve köprülerde çok yaygın olarak kullanılan Otomatik Geçiş Sistemini OGS kullanan abone sayısı Türkiye'de de giderek artıyor. 
     Karayolları Genel Müdürlüğü'nün son verilerine göre, elektronik geçiş sistemi olarak tanımlanan OGS sisteminden geçiş yapan abone sayısı 270 bin düzeyine ulaştı. 
     Türkiye'de ilk olarak 1998 yılında boğaziçi köprülerinin bazı turnikelerinde uygulanan daha sonra da işletmedeki paralı otoyollara yaygınlaştırılan OGS kullanıcı sayısının önümüzdeki yıl 300 bine ulaşması hedefleniyor. 
     Sistem halen İstanbul Boğaziçi ve Fatih Sultan Mehmet köprüsü ile 5 ayrı paralı otoyol güzergahındaki çok sayıda gişede uygulanıyor. 
     
     KARTLI GEÇİŞTE DENEMELER YAPILIYOR 
     Bu arada boğaz köprüleri ile paralı otoyollarda geçiş kolaylığı sağlayan ve üzerinde çalışılan diğer bir sistem olan Kartlı Geçiş ile ilgili deneme çalışmaları da devam ediyor. 
     Deneme amacı ile bazı noktalarda sürdürülen kartlı geçiş uygulamasının başarılı olması halinde uygulamaya önümüzdeki yılın ilk aylarında boğaziçi köprülerinde geçilecek. OGS'de olduğu gibi ''Kartlı Sistem' daha sonra otoyollara yaygınlaştırılacak. 
     
     BÜYÜK GEÇİŞ KOLAYLIĞI... 
     Gişelerde insan faktörünü de ortadan kaldırarak zamandan da büyük tasarruf sağlayacak olan kartlı sistemle, köprü ve otoyol gişeleri önündeki yığılmalar da büyük ölçüde önlenmiş olacak. 
     Türk firmaların kuracağı sistemle araç sahipleri gişelerde kullanacakları otomatik manyetik kartlarını Karayolları Genel Müdürlüğü'nün anlaşmalı bankalarından belirli bir ücret karşılığında temin edebilecekler. Araç sahipleri 'bankamatik'' kartların bir benzeri olan bu kartları turnikelerdeki otomatik geçiş sistemlerine işletmek sureti ile geçişlerini yapabilecekler. 
     
</TEXT>
</DOC>
