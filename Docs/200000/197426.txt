<DOC>
<DOCNO> 197426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Dışişleri Bakanı "AB kapıları Türkiye'ye açılmalı'' 
</HEADLINE>
<TEXT>

     Avrupa Birliği Dönem Başkanı İtalya'nın Dışişleri Bakanı Franco Frattini, AB kapılarının Türkiye'ye mutlaka aralanması gerektiğini söyledi. 
     Frattini, konuya ilişkin görüşlerini Corriere della Sera'ya verdiği özel demeçte dile getirdi. ''Frattini Türkiye Avrupa Birliği'nde. Terörizme karşı güçlü bir sinyal'' başlığıyla yayımlanan yarım sayfalık söyleşinin tümünde Türkiye'ye ilişkin değerlendirmelerde bulunulması dikkati çekti. 
     Frattini, İtalya'nın AB Dönem Başkanlığı döneminde Türkiye ile ilişkilerin yoğunlaştırıldığını vurguladı. Türkiye'ye müzakere tarihi konusunda 2004 sonuna randevu verilmiş olmasında İtalya'nın önemli rol oynadığını belirten Frattini, ''O andan itibaren de Türkiye'nin Kopenhag kriterlerini yerine getirerek Avrupa'daki belirli güvensizlikleri aşması için çalıştık'' dedi. 
     Türkiye'de AB ile uyum süreci çerçevesinde önemli reformlar yapıldığını belirten Frattini, ''İstanbul'daki terör saldırıları sonrasında ülkede askerlerin yeniden ön plana çıkmalarına ihtimal vermediğini'' söyledi. 
     Frattini, şöyle konuştu 
     ''AB'deki Türkiye ile ülke içinde iktidarın yine askerlerin eline geçmesini isteyenlerin suyunu kesmiş oluyoruz. Yönetici kadrosu ve de mecliste böylesine güçlü bir iktidar, bu konuda bir garantidir. Türk Silahlı Kuvvetleri, geri dönmenin vahim bir hata olacağını biliyor. Geçtiğimiz günlerde Bakan Gül'le konuştum. Bana, 'Müsterih ol, terörle mücadele sürüyor, yolumuz belli' dedi. 
     İngiltere Dışişleri Bakanı Jack Straw'ın dediği gibi, Avrupa, sadece gözünü dört açmış bir kontrolcü görüntüsü sergileyeceğine, reformların gerçekleştirilmesi için bu ülkeye yardımcı olmalı.'' İtalya Dışişleri Bakanı Frattini, Türkiye'nin uluslararası terörün saldırılarına maruz kalmasının da laik ve Batı yanlısı bir ülke olmasından kaynaklandığını söyledi. 
     Frattini, ''Türkiye, ılımlılık, laiklik, reformlar, Avrupa'ya yakınlaşma, ılımlı Araplar ve İsrail'le iyi ilişkilerinin bedelini kendi kanıyla ödemek zorunda kalmıştır. Bu tercih, 11 Eylül'den itibaren Batı'ya savaş ilan etmiş köktendinciliğin gözünde Türkiye'yi bir numaralı düşman haline getirmiştir'' ifadelerini kullandı. 
     Frattini, Türkiye'nin AB'ye tam üye olmasının AB için de bir kazanım olacağını belirterek, ''Bu sayede, Müslüman bir halkın Avrupalılarla aynı masaya oturabileceğini göstermiş olacağız. Avrupa'yı seçen Türk halkıdır'' dedi. 
     Frattini, AB bünyesinde Türkiye'nin tam üyeliği konusunda halen kuşkusu bulunanlara da seslenerek, ''Şu an geri adım atma zamanı değil. Daha kaba bir şekilde söyleyeyim Avrupa ne kadar ileri adım atarsa reformlar ve demokrasi konusunda Türkiye de o denli ilerleyecektir'' diye konuştu. 
     
</TEXT>
</DOC>
