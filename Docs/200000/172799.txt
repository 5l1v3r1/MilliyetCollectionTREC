<DOC>
<DOCNO> 172799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko33.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektriğin faturası 1.5 milyar dolar... 
</HEADLINE>
<TEXT>

     Elektrik Piyasası Düzenleme Kurulu EPDK Başkanı Yusuf Günay, ''Adına ister tarife farklılaştırması, isterse bölgesel tarife uygulaması denilsin, dağıtım şirketlerinin kendi gerçek maliyetlerini yansıtan elektrik tarife tekliflerini onaylanmak üzere kurula sunması yasal bir zorunluluk''dedi. 
     Konya doğalgaz dağıtım ihalesinde, tekliflerin açılmasına başlanmadan önce konuşma yapan Günay, bölgesel tarifenin, AB'nin müktesebatının üstlenilmesine ilişkin Ulusal Program'da ve Dünya Bankası Ekonomik Reform Kredisi anlaşmalarında da yer aldığına dikkat çekti. 
     Güney, maliyet esaslı tarifeye yani bölgesel tarife uygulamasına geçilmesi halinde, Türk sanayicisinin elektriği, şuankinden yüzde 4 daha ucuza tüketeceğini bildirdi. 
     
     EN BÜYÜK SOYGUN 
     Maliyet esaslı tarifeye geçilmesinin, dağıtımdaki özelleştirmelerin gerçekleşebilmesi için en kritik husus olduğuna işaret eden Günay, şöyle devam etti 
     ''Zira gerek bu bölgeler için teklif verecek özel sektör yatırımcılarının fizibilite yapabilmeleri, gerekse Özelleştirme İdaresi tarafından bu bölgelerin değer tespitinin yapılabilmesi için her bölgenin maliyet bileşenlerini, tüm unsurlarıyla, şeffaf bir şekilde ortaya çıkaran maliyet esaslı tarifelerin uygulamaya konulması gerekmektedir. 
     Maliyet bileşenleri içinde en fazla yeri, kayıp ve kaçaklar işgal etmektedir. 1974 yılında tüketime sunulan enerjinin sadece yüzde 9'u kayıp ve kaçak olarak kaydedilmekteyken, bu oran 2002'de yüzde 22'ye kadar çıkmıştır. Bu kaybın tüketicilere maliyeti 1.5 milyar dolardır. 
     Ülkemizde 70 milyon insanımızın gözü önünde yapılan en büyük soygun da budur.'' Son dönemde TEDAŞ'ın ve diğer dağıtım şirketlerinin kayıp ve kaçaklarla ilgili göstermiş olduğu etkin mücadeleyi memnuniyetle karşılıladıklarını anlatan Günay, ''Ancak bugüne kadar uygulanan mücadele yöntemleriyle, kaçak kullanımın önlenmesi hususunda mesafe alınmasının zor olduğu ve özelleştirme sürecinin gerçekleştirilmemesi durumunda, belirli bir noktanın ötesine geçilemeyeceği anlaşılmaktadır'' diye konuştu. 
     
     ÖZEL SEKTÖR, TÜKETİCİLERİN YARARINA... 
     Kayseri Doğalgaz dağıtım lisansı ihalesinin, tüketicilere en ucuz dağıtım hizmeti vermeyi taahhüt eden firmanın seçilmesi, şeffaf ve rekabetçi bir ortamda gerçekleşmesi kriterlerine uygun olarak yapıldığını ifade eden Günay, lisans hakkını almaya hak kazanan firmanın verdiği düşük teklifin, uygulanan modelin, tüketicilerin lehine olduğunun bir göstergesi olduğunu belirtti. 
     Diğer tekliflerin de mevcut fiyatlardan oldukça düşük olmasının, doğalgaz dağıtım hizmetinin rekabetçi bir ortamda, özel sektör tarafından yürütülmesinin, tamamen tüketicilerin yararına olacağını söyleyen Günay, bugüne kadar 32 şehir belediyesinin, dağıtım ihalesi kapsamına girmek için başvuruda bulunduğunu, 17 şehirde dağıtım ihalesine çıkılmasına kararlaştırıldığını bildirdi. 
     Güney, doğalgaz piyasasının, rekabetçi bir ortamda serbestleşebilmesinin en önemli adımlarından birinin de doğalgaz alım sözleşmelerinin, BOTAŞ tarafından özel sektöre devredilmesi olduğuna da dikkat çekti. 
     Günay, bugüne kadar, doğalgaz piyasası ile ilgili bir iletim, bir LNG İletim, iki toptan satış, dokuz ithalat, üç depolama, sekiz CNG ve bir dağıtım lisansı olmak üzere toplam 25 lisans verildiğini, elektrik üretiminde de toplam 450 mgw gücünde 19 tesise lisans verildiğini söyledi. 
     
</TEXT>
</DOC>
