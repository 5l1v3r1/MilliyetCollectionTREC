<DOC>
<DOCNO> 157486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı İstanbul'a gelişinde az sayıda taraftarı karşıladı... 
</HEADLINE>
<TEXT>

     Gençlerbirliği'ni deplasmanda 2-1 yenerek şampiyonluk yolunda büyük avantaj yakalayan Beşiktaş, İstanbul'a gelişinde bir grup taraftar tarafından coşkuyla karşılandı. 
     Siyah beyazlı kafilenin İstanbul'a varmasından saatler önce Atatürk Havalimanı'na gelen taraftarlar, takımlarını beklerken, şampiyonluk şarkıları söylediler. 
     Bazı taraftarların çocuklarını yanlarına alarak havalimanına geldikleri görüldü. Beşiktaş kafilesinin gelmesiyle taraftarlar arasında büyük coşku yaşandı. Tezahürat yapan taraftarlar, meşaleler yakıp şampiyonluk şarkıları söylediler. 
     Futbolculara sevgi gösterisinde bulunan taraftarlar, özellikle Teknik Direktör Lucescu, Menajer Sinan Engin ve Kolombiyalı kaleci Cordoba'ya büyük ilgi gösteriler. 
     Beşiktaş kafilesinden bazı futbolcular, kendi araçlarıyla havalimanından ayrıldı diğerleri ise kulübün otobüsüne bindi. 
     Havalimanı çıkışında araçlarıyla otobüsü izleyen bazı taraftarlar, Beşiktaş kafilesini taşıyan otobüsü durdurup, meşaleler yakarak zafer şarkıları söyledi. Bu sırada trafik kısa süreli durdu. 
     Emniyet güçlerinin yardımıyla Beşiktaş kafilesi havalimanından ayrılabildi. 
     
</TEXT>
</DOC>
