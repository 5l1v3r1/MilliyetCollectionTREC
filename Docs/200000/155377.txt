<DOC>
<DOCNO> 155377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko53.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'nın hazırladığı sermaye piyasası raporu tanıtıldı... 
</HEADLINE>
<TEXT>

     Dünya Bankası'nın Avrupa ve Orta Asya Bölgesi Başkan Yardımcılığı görevini Ağustos ayında üstlenecek olan Shigeo Katsu, hem hükümet, hem de özel sektörün, mali sistemi çeşitlendirme yönünde çalışma yapması için uygun bir dönemde bulunulduğunu bildirdi. 
     Dünya Bankası tarafından hazırlanan ''Banka Dışı Mali Kurumlar ve Sermaye Piyasası Raporu Türkiye'' başlıklı raporun tanıtımı toplantısında konuşan Katsu, ekonomilerde muhakkak derinlik olması gerektiğini belirterek, bunun büyüme için şart olduğunu, ayrıca, mali krizlerin genellikle sığ ekonomilerde meydana geldiğinin görüldüğünü söyledi. 
     Banka dışı mali kurumların önemine de dikkat çeken Katsu, daha çok finansmana ulaşılması yoluyla ekonomilerde risk ve dalgalanmanın azaldığının gözlendiğini bildirdi. 
     Finans açıklarının kapatılmasında bireysel emeklilik, yatırım fonları gibi kurumların pozitif bir güç olarak ortaya çıktığını anlatan Katsu, Türkiye'ye ilişkin de şunları söyledi 
     ''Ne yazık ki son birkaç yılda ciddi bir makroekonomik dalgalanma oldu. Bankacılık sektöründeki iniş çıkışlar da hükümet politikalarında hep öncelik olarak kendini gösterdi. 
     Bu sektörün reform sürecinin devam etmesi önemlidir. Hem hükümetin hem de özel sektörün, mali sistemi bankacılığın ötesinde çeşitlendirme çalışması yapması için uygun bir dönemdir. Banka ve banka dışı kurumlar arasında denge olması çok önemli. Bunlar birbirinin yerine geçmez, birbirlerini tamamlar. Ayrıca finanstaki bu çeşitlenme sistematik ilişkileri de azaltacaktır.'' Katsu, Dünya Bankası olarak Türkiye'ye ilişkin mali sektör programı geliştirdiklerini ve bu programın Dünya Bankası'nın bugüne kadar geliştirdiği en kapsamlı program olduğunu kaydetti. 
     Katsu, Dünya Bankası'nın Türk mali sektörüyle ilgili çalışmalarının önümüzdeki 2 yıl içerisinde devam edeceğini ve bu şekilde reel sektöre kaynak aktarımı çalışmalarına da dolaylı şekilde destek vermiş olacaklarını söyledi. 
     
     RAPOR SUNUMU 
     Raporu hazırlayan uzmanlardan Dünya Bankası Türkiye Mali Sektör Program Sorumlusu Lalit Raina da raporun içeriğine ilişkin bilgi verdi. 
     Banka dışı mali kurumların ekonomiler için önemine değinen ve tasarrufların seferber edilmesi gerektiğini belirten Raina, şunları söyledi 
     ''Yabancı doğrudan yatırım gibi iç doğrudan yatırım da olması gerekiyor. Türkiye'de yaşayanlar ya da dışarıda yaşayan Türkler çok zengin. Para, altın, gayrimenkul ve tahvile gidiyor. Burada çok para var. İç doğrudan yatırım elde etmeliyiz. İnsanları kendi ülkelerinde yatırım yapmak için eğitim yolunda kışkırtmak gerekiyor.'' Kurumsal yatırımın tabana yayılması için çalışma gerektiğini belirten Raina, emeklilik fonları ve yatırım fonlarını buna örnek olarak gösterdi. 
     Türkiye'de sigorta oran ve yoğunluğunun çok az olduğunu dile getiren Raina, sektörde 62 şirket bulunduğunu ve aşırı bir rekabet yaşandığını söyledi. 
     Raina, ''Tutsak acenta sistemi var. Acentalar şirketler adına prim topluyor ve çoğu zaman şirkete vermeden belli bir süre faiz geliri elde ediyorlar. Şirketler kar edemiyor ama acentalar kar ediyor. Sektördeki bu düzensizliğin giderilmesi lazım.'' GSYİH'nin yüzde 3-4'ünün sigortaya konu olması gerektiğini belirten Raina, halkın bu konudaki kültürünün geliştirilmesi gerektiğini ve yeni mevzuat düzenlemelerine ihtiyaç olduğunu söyledi. 
     Yatırım fonları konusunda da rapordan alıntılar sunan Raina, Türkiye'de 300 yatırım fonu olduğunu, ancak 10'unun piyasanın yüzde 70'ini kontrol ettiğini, bu alanda birleşmeye ihtiyaç olduğunu kaydetti. 
     Bireysel emeklilik fonlarının GSYH'deki payının da yüzde 4-5'lere gelmesi gerektiğine dikkat çeken Raina, leasing, factoring ve girişim sermayesi gibi banka dışı mali oluşumların da ekonomideki payının artmasının gerektiğini söyledi. 
     
     KOBİ'LER VE BORSA 
     Raporu hazırlayanlardan Dünya Bankası Türk Mali Sektör Başuzmanı Marie R. Bakker de Türkiye'de 1000-1500 büyük şirket olmasına karşın, bunlardan sadece 310'unun Borsa'da işlem gördüğünü belirtti. 
     KOBİ'lerin de hisse senedi piyasasından faydalanması gerektiğini savunan Bakker, Kore'de küçük şirket piyasasının kurulduğunu ve çok başarılı olduğunu anlattı. 
     Türkiye'de 90 bin KOBİ'nin varlığından söz eden Bakker, bunların 2 bin 250'sinin borsaya kote edilebileceğini dile getirdi. 
     Bireysel emeklilik konusunu da ele alan Bakker, ücretlerden zaten SSK için kesintiler olduğunu, insanların ayrıca bireysel emekliliğe pay ayıramayacağını belirterek, öncelikle bu konuda düzenleme yapılmasına ihtiyaç bulunduğunu bildirdi. 
     Bu düzenlemeler yapıldıktan sonra, insanların maaşlarından şu anda ayırabileceklerinden daha fazlasını bireysel emekliliğe aktarabileceğini dile getiren Bakker, sosyal güvenlik sisteminin reforme edilmesi gerektiğini yineledi. 
     Yönetişim konusuna da değinen Bakker, Türkiye'de sermaye piyasalarının denetlenmesinde de sorunlar yaşandığını belirterek, şunları kaydetti 
     ''İMKB bir devlet kuruluşu. Devletin bir kolunun diğer bir kolunu denetlemesi mümkün değil. İMKB adeta kendi kendini düzenleyen bir kurum ve çok da düzgün bir çizgi izlediğini söyleyemiyoruz. Borsa'nın genel anlamdaki performans çizgisi o kadar iyi değil.'' Vergilerin uzun vadeli tasarrufları destekleyecek şekilde düzenlenmesi gerektiğini anlatan Bakker, muhasebe standartlarının uluslararası seviyeye çıkarılmasına da ihtiyaç bulunduğunu anlattı. 
     
</TEXT>
</DOC>
