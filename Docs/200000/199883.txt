<DOC>
<DOCNO> 199883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/ekonomi/eko03.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD çelik vergisini kaldırdı 
</HEADLINE>
<TEXT>

   WASHINGTON AA 
   
   ABD Başkanı George W. Bush, Avrupa ve Asya'nın birçok üründe yaptırım uygulama tehdidine karşı 20 aydır uyguladığı çelik vergisini kaldırdı. Beyaz Saray'dan yapılan açıklamada, Bush'un, beklenmedik dalgalanmaları önlemek için, çelik ithalatını izleyerek ve lisans uygulayarak yerel çelik üreticilere yardımcı olan sistemi koruyacağı belirtildi. 
   Dünya Ticaret Örgütü, ABD'nin, kendi çelik üreticilerini korumak için çıkardığı çelik vergisini usule aykırı bulmuştu. 
   Avrupa Birliği AB ise bu karardan cesaret alarak Bush yönetimini, 15 Aralık'ta başlayacak şekilde Florida narenciye ürünleri, motosiklet, çiftlik makineleri, tekstil, ayakkabı ve diğer bazı ürünlerde toplam 2.2 milyar dolara kadar varacak ek vergi yaptırımı uygulamakla tehdit etmişti. 
   
   Misilleme askıya alındı 
   AB, ABD'nin çelik ithalatına koyduğu gümrük vergilerini kaldırma kararının ardından, misilleme için uygulanan yaptırımları askıya alacağını bildirdi. 
   
   
</TEXT>
</DOC>
