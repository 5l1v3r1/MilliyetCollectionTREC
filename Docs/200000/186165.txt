<DOC>
<DOCNO> 186165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yazar/akyol.html </URL>
<DATE> 2003/10/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kemalizm tartışması 
</HEADLINE>
<TEXT>

   
   
   TARTIŞMALAR toplumların zihinlerini açar yeter ki düşmanca cepheleşmelere, bağnazlıklara vesile olmasın. 
   Bu tartışmalarda "Kemalizm"in yeri özellikle önemlidir. Çünkü arkasına devlet gücünü alabilecek bir kavramdır. 
   Nitekim son olarak Kara Kuvvetleri Komutanı Org. Aytaç Yalman, "Atatürkçülük, Atatürk ilke ve inkılapları" gibi kavramlarla yetinmeyerek, "Kemalizm"e de sahip çıktı. Meclis Başkanı Bülent Arınç ise "Atatürk'e evet, Kemalizm'e hayır" anlamında konuşmuştu. 
   "Atatürk" gibi bütün milleti birleştirici bir milli simge olması gereken bir değer, "Kemalizm" doktriniyle, bu kavramı kullanmayan toplumun geniş kesimlerine karşı bir 'cepheleşme' silahı haline getirilirse, bundan ülke büyük zarar görür. 
   Onun için "akıl dışı" husumet ve hamaset duygularına kapılmadan soğukkanlılıkla tartışmalıyız. 
   
   KEMALİZM 1930'ların resmi devlet ideolojisidir. Cumhuriyet'in değişmez niteliklerini aşan ve Cumhuriyet'in bugünkü demokratik vasfıyla çelişen otoriter bir kavramdır. 
   "Kemalizm", 6 Ok'un Anayasa hükmü haline getirilmesidir. Türkiye Cumhuriyeti'nin "parti devleti" olarak ilan edilmesidir. Valilerin CHP il başkanı yapılması, "kuvvetler birliği"nin sıkılaştırılmasıdır. 1930'lara özgüdür. 
   Öyle ki, 1930'ların "öztürkçecilik" tutkusuyla "Kemalizm" diye yazılıyordu 
   Demokrasiye geçiş sürecinde İsmet İnönü, "Kemalizm"in otoriter "parti devleti" anlayışının eseri olan hükümleri Anayasa ve yasalardan çıkarmıştır. 1953 Kurultayı'nda "Kemalizm" kavramı CHP programından da çıkarılmış, "Atatürk yolu" denilmiştir. 
   Neden Çünkü "Kemalizm", bir dönemin "parti devleti" zihniyetinin eseridir. Onun yerine konulan "Atatürk yolu" ise gelişmeye açık bir süreci ifade eder. 
   Bu sayede sonradan "ortanın solu, sosyal demokrasi" gibi daha yeni kavramlar kabul edilebilmiştir. 
   
   ATATÜRK'ÜN muazzam aksiyonu ve kuruculuğu, iki dünya savaşı arasındaki tarihte yer almaktadır 
   Milletler savaş halinde veya hazırlığındadır. Ekonomilerde 'otarşi' eğilimi güçlüdür. Bolşevizm ve faşizm yükselmektedir. Ankara'nın yazarları da bu rejimleri övmektedir. 
   Sosyal hayatta, hem kapitalizmde, hem sosyalizmde 'kolektif disiplinli çalışma' Taylorizm egemendir. Siyasi totalitarizmi güçlendiren bir etken... 
   Milletlerarası ilişkiler gergin, milletlerarası kurumlar ya yok veya çok zayıftır. 
   Türkiye bürokrasinin yönettiği sessiz, yılgın, itaatkar bir köylü toplumudur. 
   Atatürk'ün nihai özlemi bu olmamakla beraber, 1930'larda Kemalizm böyle bir konjonktürün yansımasıdır. 
   
   ÇAĞIMIZDA ise "muasır medeniyet" bambaşka bir tablo sergiliyor 
   Milletlerarasında savaşlar asgariye inmiştir, entegrasyon eğilimleri son derece güçlüdür. Ekonomiler küreselleşiyor. Türkiye AB üyesi olmak istiyor. 
   Sosyal hayatta kolektif çalışma değil, bireysel yetenek ve rekabet, toplumsal kalkınmanın temel dinamiğidir. 
   Milletlerarası kurumlar ve evrensel hukuk çok güçlenmiştir. 
   Türkiye artık ekmeğini devlet kapısından değil, kendi işinden kazanan, böylece 'birey' özelliği, özgürlük talebi gelişen bir 'orta sınıf toplumu' haline gelmektedir. 
   Böyle bir "muasır medeniyet" dünyasında, 1930'ların "Kemalizm" anlayışı, bizi modernitenin zirvesine götürmez, küresel medeniyetin gerisinde tutar Atatürk'ün nihai amacı bu değildi ki 
   İsmet Paşa bunu görmüştü... 
   Atatürk'ü bir doktrin babası gibi algılamak, tarihin belli bir kesitinin ifadesi olan "Kemalizm"e takılıp kalmak gelişme kavramına aykırıdır. Dahası, Atatürk'ü bayrak gibi birleştirici bir milli simge olmaktan çıkarıp iç çekişmenin bir simgesi haline indirgemek ulusal bütünlüğümüze de büyük zarar verir. 
   Halbuki 
   Toplumsal olarak, modernite geliştikçe çoğulculaşan Türkiye'nin ortak, birleştirici milli değerlere ihtiyacı artmaktadır. 
   Siyasi olarak, Cumhuriyet'in değişmez esaslarını bugünkü "muasır medeniyet"in felsefi değerleriyle yeniden algılamamız gerekmektedir. 
   İstikbalimiz geçmişte değil, gelecektedir. 
   
      
   
</TEXT>
</DOC>
