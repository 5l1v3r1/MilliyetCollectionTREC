<DOC>
<DOCNO> 196401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo30.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de dramatik son 
</HEADLINE>
<TEXT>

     Ümit Milli Futbol Takımı, 14. Avrupa Şampiyonası finallerine gitme hakkını dramatik bir sonla kaçırdı. 
     Eleme grubunu lider tamamlayıp, finallere gitmek için Almanya ile play-off maçları yapan Türkiye, Leverkusen'de 1-0 kaybettiği ilk maçın ardından, İstanbul'daki rövanşta 69. dakikada Hamit'in golüyle dengeyi kurdu. Maçın hakemi normal sürenin bitiminde, karşılaşmada kaybolan süreyi 3 dakika olarak gösterdi. Bu sürenin son saniyelerinde Almanya'nın sol tarafta kazandığı serbest vuruş sonrasında meşin yuvarlak filelere gidince, 1-1'lik eşitliği yakalayan Almanya, ilk maçtaki avantajıyla finallere gitme hakkını kazandı. 
     Stadı dolduran yaklaşık 50 bin Türk taraftar maçın uzatmaya gitmesini bekledikleri anda yenilen golle adeta şok oldu. Golün ardından Alman futbolcular sevinçlerini abartınca, istenmeyen olaylar yaşandı. Alman futbolcular, golü attıkları kalenin hemen arkasındaki Türk taraftarların bulunduğu tribüne el kol hareketleri yapınca ortam gerginleşti. Taraftarlar sahayı adeta pet şişe yağmuruna tutarken, iki takım oyuncuları arasında itişme ve tartışmaların yaşandığı gözlendi. Tartışmalar sırasında kaleci Volkan, bir Alman futbolcuyu yere indirdi. Bu arada Ümit Milli Takım'ın yedek kulübesinde bulunan Beyhan sahaya girerek, kendi yarı alanlarında gol sevincini abartılı şekilde sürdüren Alman futbolculara tepki gösterdi. Beyhan ile birlikte sahaya giren Futbol Federasyonu Ümit Milli Takımlar Sorumlusu Levent Kızıl ve teknik heyet olayların büyümesini engelledi. Karşılaşmanın Çek hakemi, yardımcısının uyarısıyla Beyhan'a kırmızı kart gösterirken, başlama vuruşunun hemen ardından karşılaşmayı bitirerek Türkiye'nin umutlarını söndürdü. 
     
     GÖZYAŞLARINI TUTAMADILAR 

     Finallere gitme hakkını son saniyelerde yediği golle kaçıran Ümit Milli Takım'ın oyuncuları, maçın bitiminde kendilerini yerlere attı. 
     Alman futbolcular maçın bitiş düdüğüyle koşarak soyunma odasına giderken, Türk Milli Takımı oyuncularının tamamı çimlere uzanarak adeta kahroldu. 
     Bu arada bazı futbolcuların gözyaşlarını tutamadıkları, Milli Takım Teknik Heyeti'nin de oyuncuları teselli etmeye çalıştığı gözlendi. 
     Golün şokunu bir süre sonra üzerlerinden atan taraftarlar ise sergiledikleri mücadele nedeniyle Milli Takım oyuncularına yine sevgi gösterilerinde bulundu. 
     
     FİNALLER 27 MAYIS 2004'TE BAŞLAYACAK 

     14. Avrupa Ümitler Futbol Şampiyonası finalleri, 27 Mayıs-8 Haziran 2004 tarihleri arasında, play-off maçlarını geçen 8 takımın katılımıyla gerçekleştirilecek. 
     UEFA, finallerin düzenleneceği kenti, organizasyona katılacak 8 ülke arasından 11 Aralık'ta belirleyecek. Şampiyona sonunda ilk 4 sırayı alacak takımlar, 2004 Atina Olimpiyat Oyunları'na katılma hakkı kazanacak. 
     
</TEXT>
</DOC>
