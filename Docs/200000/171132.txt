<DOC>
<DOCNO> 171132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun17.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuları, Uday ve Kusay'ın varlığından habersizmiş... 
</HEADLINE>
<TEXT>

     Amerikan askerlerinin dün Saddam Hüseyin'in oğulları Uday ile Kusay'ı öldürdüğü baskının düzenlendiği mahallenin sakinleri, komşularının kim olduğunu öğrenmekten şaşkınlığa düşerken, bazıları bu duruma şüpheyle yaklaştı. 
     Reuters ajansının haberine göre, duydukları haberlerle şok olan El Felah semti sakinleri, öldükleri haberi açıklanıncaya kadar Uday ve Kusay'ın aralarında olduğunu bilmediklerini, hiç kimsenin onları villaya girip çıkarken görmediklerini söylüyorlar. 
     Mahallede bakkallık yapan Tahir El Dabbag, ''Hiç kimse bir acayiplik sezmedi'' derken, Amerikan güçlerinin eve baskınıyla ancak bazı şeylerin anlaşıldığını söyledi. 
     El Dabbag, evin sahibi Navaf El Zeydani Muhammed'in son 3 haftadır pahalı yiyecekler aldığını, önemli misafirleri olduğunu düşündüğünü, dün haberleri duyunca da Saddam Hüseyin'in oğullarını gizlediğini anladığını anlattı. 
     Diğer komşular ise Navaf'ın ABD'den Saddam'ın oğullarının her biri için koyduğu 15'er milyonluk toplam 30 milyon dolar para ödülünü almak için, Uday ile Kusay'ın aleyhine döndüğünden şüphelendiklerini belirtiyorlar. 
     Amerikan ordusu, dünkü baskını bir ihbar sonucu yaptığını bildirmiş, ancak bu ihbarın kaynağını açıklamamıştı. 
     Komşuları, El Zeydani'nin, kuzeni olduğu Saddam Hüseyin'e yakınlığıyla övündüğünü anlatıyorlar. 
     ABD'nin Uday ve Kusay'ın öldürüldüğü açıklamasına rağmen, birçok kişi bu konuda şüpheli. 
     El Faleh'deki villalardan birinde güvenlik görevlisi olarak çalışan Mübarek Hamid, bu konudaki kuşkularını dile getirirken, ''Amerikalılar bize hep yalan söyledi. Günde 24 saat buradayız, dikkati çeken hiçbir gariplik olmadı'' dedi. 
     Hamid, Uday ile Kusay'ın öldürüldüğünü sanmadığını söyledikten sonra, belki de bunun doğru olabileceğini, bilmediğini sözlerine ekledi. 
     Bu arada, baskının yapıldığı yanan villanın yakınındaki bir sokakta, bir grup olayı protesto etti. 
     Saddam Hüseyin'in resmini dalgalandıran grup, ''Kanımız, canımız Saddam'a feda olsun'' diye slogan attı. 
     
</TEXT>
</DOC>
