<DOC>
<DOCNO> 164464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur15.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşinin öldüğüne mi, eve gelen hacze mi üzülsün 
</HEADLINE>
<TEXT>

     Bursa'da, 1.5 yıl önce doğum sonrası ölen eşinin hastane masraflarını ödeyemeyen kişi, evine 2.2 milyar liralık haciz gelince yardım için valiliğe başvurdu. 
     Bursa Valiliği'nin İl Özel İdare binasında düzenlediği halk gününe katılan Sami Hasanoğlu 35 , 1.5 yıl önce Zübeyde Hanım Doğumevi'nde kızını dünyaya getiren eşi Mahila Hasanoğlu'nun, doğum sonrası rahatsızlandığını söyledi. 
     Komaya giren, daha sonra Uludağ Üniversitesi Tıp Fakültesi Hastanesi'ne sevk edilen eşinin kurtarılamadığını kaydeden Hasanoğlu, Tıp Fakültesi Hastanesi'ndeki 8 milyar liralık masrafının kaymakamlığın yardımıyla ödendiğini anlattı. Hasanoğlu, ''Tam borçtan kurtuldum derken, geçtiğimiz günlerde Zübeyde Hanım Doğumevi'nden 2.2 milyar liralık haciz kağıdı geldi. Eşimin öldüğüne mi, eve gelen hacze mi yanayım bilemiyorum. Bu parayı ödemem imkansız'' dedi. 
     Hüyla 12 ve Fatma 1.5 adlarında 2 kızının olduğunu, Yunusemre Mahallesi'nde kiralık evde yaşadığını belirten Hasanoğlu, işsiz olduğunu, borcu ödemek bir yana, geçimlerini dahi sağlayamadıklarını bildirdi. 
     Vali Yardımcısı Gültekin Ündey, toplantıda hazır bulunan İl Sağlık Müdürlüğü yetkilisine konuyla ilgilenmesi için talimat verdi. 
     
</TEXT>
</DOC>
