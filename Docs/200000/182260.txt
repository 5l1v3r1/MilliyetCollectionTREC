<DOC>
<DOCNO> 182260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun05.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld iyimser Türkiye asker gönderecek... 
</HEADLINE>
<TEXT>

     ABD Savunma Bakanı Donald Rumsfeld, Türkiye'nin Irak'a asker göndermesi konusunda iyimser olduğunu söyledi. 
     New York'taki Dünya Serbest Güreş Şampiyonası'na izleyici olarak katılan Donald Rumsfeld, A.A muhabirinin sorularını yanıtlarken, Türkiye'nin Irak'a asker gönderme kararı vereceğine inandığını belirtti. 
     Türk askeriyle Irak'ta çalışmak istediklerini söyleyen Rumsfeld, ''Irak'ın başarısı konusunda Türkiye'nin ABD ile aynı iradeyi paylaştığını sandığını'' kaydetti. 
     ABD Savunma Bakanı, ABD ile Türkiye'nin yakın ilişkiler içinde bulunan iki dost ve müttefik ülke olduklarını ifade etti. 
     
     "İYİ Kİ TÜRKLERLE GÜREŞMEDİM'' 
     Donald Rumsfeld, güreş sporuyla da yakından ilgilendiğini belirterek, çok sevdiği bu spor dalını izlemek üzere New York'taki şampiyonaya geldiğini söyledi. 
     Gençliğinde 12 yıl süreyle güreş yaptığını belirten Rumsfeld, ''Güreş yaşamınızda hiç Türk sporcusuyla müsabaka yaptınız mı '' sorusunu, ''Hayır, iyi ki güreşmedim. Türkler bu spor dalında çok başarılı'' diye yanıtladı. 
     Çevresindeki güvenlik ağı dikkat çekmeyen ABD Savunma Bakanı, tribündeki yerini almadan önce bir süre minder kenarından Amerikalı güreşçi Eric Guerrero'nun Özbek rakibi Damir Zakhartdinov'a karşı kaybettiği maçı izledi. 
     Bu arada, Rumsfeld'in ve eşinin otuduğu tribünün hemen üzerindeki bölümde, minderdeki güreşçilerini destekleyen onlarca İranlı izleyicinin, ''İran, İran'' diye bağırarak tempo tutmaları da ilginç bir tesadüf oluşturdu. 
     
</TEXT>
</DOC>
