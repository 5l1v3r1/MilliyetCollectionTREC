<DOC>
<DOCNO> 152852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur18.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Türkiye'yi kimse geri götüremez 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin ayrım yapmadan tüm komşularıyla ilişkilerini geliştireceğini belirterek, bugünkü modern dünyada Türkiye'yi kimsenin geri götüremeyeceğini söyledi. 
     Gül, Diplomasi Muhabirleri Derneği'nin DMD Genel Kurulu'nda yaptığı konuşmada, dış politikaya ilişkin değerlendirmelerde bulundu. 
     Türkiye'nin dünya barışına büyük hizmet edebilecek bir ülke olduğuna dikkati çeken Gül, ''Biz Müslüman bir ülkenin, açık, şeffaf, demokrat ve modern dünyayla beraber olabileceğini herkese göstermek istiyoruz'' dedi. 
     Türkiye'nin komşularıyla ilişkilere değer verdiğini ve bunun, istikrar ve gelişimin sağlanmasında önemine işaret eden Gül, ''Türkiye'nin içinde yaşadığı bölgede huzur, istikrar ve barışın sağlanması ve buna katkıda bulunmak her şeyden önce bizim çıkarımızadır'' diye konuştu. 
     Gül, şöyle devam etti 
     ''Bugünkü modern dünyada Türkiye'yi hiç kimse geriye götüremez. Türkiye eğer bir istikamete gidecekse bu daha çok modernleşme olacaktır. Bunun tersi zaten mümkün olmaz. Bunu zorlayan ülkelerin ne tarafa doğru gittiğini hep beraber görüyoruz. O açıdan kendine güvenen bir ülke olarak Türkiye komşularıyla ilişkilerini geliştirecektir. Bu da uzun vadede bölgede demokrasinin gerçekleşmesine katkıda bulunacaktır.'' Türkiye'nin ayrım yapmadan tüm komşularıyla sadece siyasi değil, ekonomik alanda da ilişkilerini geliştirmeyi hedeflediğini belirten Gül, ''Tüm komşularımızla atılım içindeyiz. Rusya'dan Suriye'ye, İran'dan Yunanistan'a kadar komşularımızla iyi ilişkilerimiz var ve bunu geliştirmek için uğraşacağız. Modern dünyanın gerçeği şudur ki, karşılıklı ilişkiler, saygı, güven sağlandıktan sonra bölgenin kaynakları bu şekilde yasal olarak paylaşılmaktadır'' diye konuştu. 
     
     AB DIŞİŞLERİ BAKANLARI KAŞ'TA BİRARAYA GELECEK 

     ''Türkiye'nin gündemindeki en önemli madde şüphesiz AB'dir'' diyen Gül, 2004 yılının kritik bir yıl olduğuna işaret etti. Gül, 2004'ün sonunda müzakerelere başlayabilmesi için Türkiye'nin de hazır olması gerektiğini belirtirken, ''Her şart altında Türkiye, AB ile 2004 sonunda müzakereye başlayacak diye birşey yok'' dedi. 
     2003 İlerleme Raporu'nun iyi çıkması için ellerinden geleni yapacaklarını söyleyen Gül, görev değişikliklerinin olacağı 2004 Avrupa Parlamentosu seçimleri öncesinde Türkiye'nin AB ile olan ilişkilerinde belli bir mesafeyi almak istediğini kaydetti. 
     Bu çerçevede 3. reform paketinin hazır olduğunu ve önümüzdeki günlerde TBMM'ye geleceğini söyleyen Gül, konuya ilişkin sürekliliğin önemine işaret ederek, önümüzdeki hafta AB üyesi ve aday ülkelerin dışişleri bakanlarının Kaş'ta toplanacağını belirtti. 
     Özellikle son gelişmeler ışığında Türkiye'nin öneminin arttığına işaret eden Gül, ''AB kendisini Türkiye ile tamamlayacaktır. Büyük bir Avrupa, Türkiye'nin AB'ye girişiyle gerçekleşecektir'' diye konuştu. 
     
     RUM KESİMİNİN AB ÜYELİĞİ 

     Kıbrıs ile ilgili olarak da ''çözümsüzlüğü çözüm olarak görmüyoruz'' politikalarını hatırlatan Gül, ''Kıbrıs'a kalıcı bir çözümün gelmesini arzu ediyoruz ve bunun için çalışıyoruz'' diye konuştu. 
     Önümüzdeki aylarda müzakerelerin tekrar başlayacağına olan inancını ifade eden Gül, KKTC'nin sınır geçişine izin vermesini önemli bir adım olarak değerlendirdiklerini ve güven artırıcı unsur olarak gördüklerini söyledi. 
     Ancak kalıcı barış için sürece ilişkin her tarafın gayret göstermesi gerektiğine işaret eden Gül, Rum kesiminin AB'ye adım attığını, ancak tam üye olması için bir yıllık zamanın olduğunu hatırlatarak, ''AB tartışmalı olan bir ülkeyi içine almıştır. AB bundan huzursuzdur ve bu AB'yi yaralamıştır. O açıdan AB de olağanüstü bir gayret içinde olacaktır'' diye konuştu. 
     Gül, Türkiye'nin Filistin sorununun çözümü için başlatılan yeni barış çabalarına destek verdiğini de sözlerine ekledi. 

     
</TEXT>
</DOC>
