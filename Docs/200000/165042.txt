<DOC>
<DOCNO> 165042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/guncel/agun.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliyeti 3.7'den 9.3 trilyona fırladı 
</HEADLINE>
<TEXT>
Köprülü kavşak değil, katmerli kazık... 
2002 Mayıs'ında teslim edilecek Ataköy kavşağının ilave köprüsü h l bitmedi. Çünkü nasıl olduysa köprü ayakları dereye denk geldi ve keşif artışı yapıldı... 
     MEHMET DEMİRKAYA İstanbul 

     İstanbul Büyükşehir Belediyesi'nin iki yıl önce ihale ettiği "Ataköy E-5 Kavşağı İlave Köprü İnşaatı" maliyetini de, bitirilme süresini de katladı. Ataköy ile Şirinevler arasında yapımı halen devam eden köprülü kavşak inşaatı kısmen trafiğe açılmakla birlikte henüz tamamlanamadı. Bölgede trafiği rahatlatmak amacıyla yapımına başlanan köprü inşaatının temmuzda tamamlanması hedefleniyor. Belediyenin 2001 yılı başında açtığı ihaleyi kazanan Çelikler İnşaat A.Ş., 3 trilyon 700 milyar liraya üstlendiği kavşak yapımını 400 takvim gününde yani 1 Mayıs 2002'de tamamlayacaktı. Ancak, yapım süresi 800 günü geçerken, toplam maliyeti de 9.3 trilyon liraya 6 milyon 549 bin dolar ulaştı. Büyükşehir Belediyesi Fen İşleri Daire Başkanı Yunus Balta, maliyetin artışını keşif artışına bağladı. Balta, "Köprünün ayakları derenin üzerine geldi. Bu nedenle keşif artışı yapıldı" dedi. 
     
     YAPANLAR TANIDIK 
     Kavşak yapımını üstlenen Çelikler İnşaat, Büyükşehir Belediyesi'nin eski müteahhitleri arasında. Eminönü Katlı Otoparkı'nı yapan firma, Topkapı Şehir Parkı'nın yapımını üstlenen ortaklığın içinde de yer almıştı. Bu arada Ataköy'deki kavşağın forekazık işlerini üstlenen Temeltaş firmasının ortaklarından Mustafa Hasanoğlu, İstanbul Büyükşehir Belediyesi'nin Merter'deki binasını yapmıştı. Mülkiye Baş Müfettiş raporunda da firmanın adı geçmişti. Hasanoğlu, Gümüşyaka'daki yazlığına giderken başından vurularak öldürülmüştü. 
     
     
     
     

</TEXT>
</DOC>
