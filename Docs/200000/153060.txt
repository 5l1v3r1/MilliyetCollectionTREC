<DOC>
<DOCNO> 153060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo43.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım patladı İnsanlıktan nasiplenmemiş kişileri kınıyorum... 
</HEADLINE>
<TEXT>

     Fenerbahçe Kulübü Başkanı Aziz Yıldırım, önceki gün vefat eden Hüsnü Çil için kulüp binasında düzenlenen törene karşı çıktığı şeklinde camiada dolaşan söylentilerin gerçeği yansıtmadığını açıkladı. 
     Hüsnü Çil için Marmara Üniversitesi İlahiyat Fakültesi Vakfı Camii'nde kılınan cenaze namazı öncesinde konuşan Yıldırım, ''Bu hadiseyi yanlış noktalara götürmek isteyenler var. Ben insanlığın gereği olan şeyi yaptım. İnsanlıktan nasibini almamış kişileri kınıyorum'' dedi. 
     Hüsnü Çil'i vefatından önce hastanede ziyaret ettiğini hatırlatan Yıldırım, ''Vefat ettikten sonra kulüpte tören istendi. Bunun yapılacağını deklare ettik. Ama yapılmasını istemediğimiz şeklinde yayın yapanlar oldu. Bu vefatı kendi çıkarları için bazı kişiler kullanarak oyunlar oynamaktadır'' diye konuştu. 
     Çil'in kendisi hakkında yazılar yazdığını, ancak bunların hiçbirisinin önemli olmadığını vurgulayan Yıldırım, şöyle devam etti 
     ''Bunlar önemli değil. Sonuçta, ölümden sonra bu tip davranışta bulunmamak lazım. Her Fenerbahçelinin kulüpte tören düzenlemeye hakkı vardır. Buna başkan bile engel olamaz. Ailesinin dışında insanların, örf ve adetlerimizin dışında davranışlarını kınıyorum.'' 
     
     ''İSPAT LAZIM'' 

     Aziz Yıldırım, sarı-lacivertli takımın teknik koordinatörü Tamer Güney'e, Samsunspor maçının devre arasında oyuncu değişikliği yapması konusunda müdahale ettiği şeklindeki haberlerin de gerçek dışı olduğunu söyledi. 
     Kulüp üzerinde oyunlar oynanmaya devam edildiğini ileri süren Yıldırım, ''Tamer hocaya oyuncu değişikliği konusunda karıştığımı iddia edenlerin ispat etmesi lazım. Ben Tamer hocaya ne söyleyeceğim. Onu çıkar, bunu sok... Bunlar saçma şeyler ve aynı tertipler içerisinde oynanan oyunlardır'' diye konuştu. 
     
     ÖZAYDINLI ''BİZİM YÖNETİMİMİZDE BÖYLE BİR ŞEY MÜMKÜN DEĞİL'' 

     Fenerbahçe Kulübü Asbaşkanı Murat Özaydınlı ise konuyla ilgili olarak, ''Fenerbahçe'de bu tür olaylar söz konusu olmaz. Hele bizim yönetimimizde hiç değil'' dedi. 
     Samsunspor maçının devre arasında soyunma odasına indiğini belirten Özaydınlı, sadece futbolculara başarılar dilediğini kaydederek, şöyle devam etti 
     ''Ben soyunma odasına gittiğimde futbolcular ikinci yarı için sahaya çıkmaya hazırlanıyordu. Rebrov oyuna girmek için hazırlanmıştı. Sadece kapıda durarak onlara güvendiğimizi belirtip başarılar diledim. Bunları söylemek suçsa, o zaman ben büyük bir suç işledim.'' 
     




</TEXT>
</DOC>
