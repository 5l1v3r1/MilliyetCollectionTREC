<DOC>
<DOCNO> 190478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo10.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor Birinci'ye emanet... 
</HEADLINE>
<TEXT>

     Birinci Süper Futbol Ligi'nde teknik direktör arayışlarını sürdüren Akçaabat Sebatspor'da takım, genel menajer Mehmet Birinci'ye emanet edildi. 
     Kulüp Genel Menajeri Mehmet Birinci, Konyaspor maçının hazırlıklarını sürdürdüklerini ve hafta sonunda deplasmanda yapacakları maçta takımın başında sahaya çıkacağını söyledi. 
     Birinci, Ekrem Al'ın istifası nedeniyle yeni bir teknik direktörle anlaşılana kadar takımı çalıştırma görevinin kendisine verildiğini belirterek, ''Teknik direktörlük görevini daha önce yapmış biri olarak, bu göreve yabancılık çekmeyeceğim. En iyi şekilde yeni gelen teknik heyete görevi bırakmak istiyorum'' dedi. 
     Hafta sonunda Konyaspor ile yapacakları maçın hazırlıklarını yarından itibaren Nevşehir'de sürdüreceklerini kaydeden Birinci, şunları söyledi 
     ''Konyaspor maçının bizim için önemi büyük. Konyaspor'u yenerek eski teknik direktörümüz Ekrem Al'a bir galibiyet hediye etmek istiyoruz. Zor günler geçiriyoruz, ancak oyuncular yavaş yavaş bunu üzerilerinden atmaya başladılar. Nevşehir'de çalışmalarımızı daha rahat ve sakin bir ortamda sürdürüp, sadece Konyaspor maçını düşüneceğiz. Bu amaçla Nevşehir'de kamp yapmayı daha uygun gördük.'' Birinci, Nevşehir kampına tüm futbolcuları götüreceğini kaydederek, ''Bu deplasmandan 3 puanla dönmek bize olumlu etkiler yapacaktır. Oyuncularım bu maçın bilincindeler. Hiçbir takımdan çekincemiz yok. Çıkıp en iyi biçimde futbolumuzu oynayıp, iyi bir sonuçla ayrılacağız'' diye konuştu. 
     
</TEXT>
</DOC>
