<DOC>
<DOCNO> 159340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/dunya/dun01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Araplara Ortadoğu barışı ve Irak için destek çağrısı 
</HEADLINE>
<TEXT>
Devir değişti, iyi düşünün 
     ÜMİT BEKTAŞ Tahran 

     Başbakan Yardımcısı ve Dışişleri Bakanı Abdullah Gül, bugün Tahran'da başlayacak olan İslam Konferansı Örgütü İKÖ Dışişleri Bakanları Toplantısı'nda tarihi bir konuşma yapacak. Gül, diplomatik bir dille Arap ülkelerine, "Artık devir değişti. Şapkanızı önünüze koyup iyi düşünün ve Irak'taki yeni oluşuma destek verin" mesajı verecek. Diplomatik çevreler, "ABD'nin Irak'a müdahalesi ve İsrail -Filistin barışının ilk adımı olan yol haritası, bölgemizde yeni bir devrin başlangıcıdır. Bu göz ardı edilemez" diyerek, ilk kez bir Türk Dışişleri Bakanı'nın bu nitelikte bir çıkış yapacağına dikkat çekti. 
     İKÖ Zirvesi'nin ana gündem maddeleri Ortadoğu'daki gelişmeler ile Irak'ın yeniden yapılandırılması olacak. Gül konuşmasında, hem Ortadoğu barışı için öngörülen yol haritasına Arap ülkelerinin katkı sağlaması gerektiğini vurgulayacak, hem de Irak'taki sürecin desteklenmesini isteyecek. 
     Diplomatik çevreler, İKÖ toplantılarında ilk kez bu çerçevede bir konuşma yapılacağına dikkat çekerken, Gül'ün vereceği mesajın özetle şöyle olacağı öğrenildi "Devir demokrasi, şeffaflık, hesap verme devri. İslam ülkelerinde, kadın - erkek eşitliği sağlanmalı. Özgürlüklere önem verilmeli. Diktatörlükler son bulmalı. Reformlar yapılmalı. Demokratikleşmeye önem verilmeli. Kaynaklar hakça dağıtılmalı. Cehaletle mücadele edilmeli. Gerçekçi olun. Aksi halde istikrarı sağlamak yerine, sorunlarla mücadele etmek zorunda kalıyoruz. Zor olabilir, ama bunlara alışılmalı." 
     

</TEXT>
</DOC>
