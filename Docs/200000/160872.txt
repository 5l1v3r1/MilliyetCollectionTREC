<DOC>
<DOCNO> 160872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/dunya/dun02.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye ambargo prangası gevşedi 
</HEADLINE>
<TEXT>

AB Komisyonu'nun onayladığı paketle KKTC'ye 12 milyon euro yardım yapılacak ve burada üretilen mallar Avrupa pazarına girebilecek 
     GÜVEN ÖZALP Strasbourg 

     Avrupa Birliği AB Komisyonu, dün Strasbourg'da gerçekleştirdiği toplantıda KKTC'ye yönelik olarak hazırlanan ekonomik içerikli pakete resmi onayını verdi. Milliyet'in 27 Mayıs tarihinde yayımladığı ve KKTC mallarının AB pazarına girmesine olanak sağlayan paket, 12 milyon euro tutarında bir de yardım yapılmasını öngörüyor. 
     Paket 'Mali Destek' ve 'Ticaret Kolaylığı' başlıklı iki bölümden oluşuyor. Mali Destek bölümünde öncelik ekonomik gelişmeye yönelik projelere veriliyor. 
     AB, ticaret kolaylıkları çerçevesinde ise, KKTC mallarının AB pazarlarına girmesi için gerekli olan menşe - i şahadetnamesinin Kıbrıs Türk Ticaret Odası tarafından verilmesini kararlaştırdı. 
     
     Kararı Rumlar verecek 
     AB, KKTC mallarının üzerine vurulacak damgada ne yazacağı, malların hangi noktadan çıkacağı gibi konulardaki kararı ise, AB - Kıbrıs Ortaklık Konseyi'ne bırakıyor. Kararın, Kuzey'den yapılacak ihracatın geçerli olabilmesi için 'tanınan makamların yönetimindeki liman ve havaalanlarının kullanılması' şartına bağlanması bekleniyor. Bu ise, KKTC mallarının AB pazarına ancak Güney'den girebileceği anlamına geliyor. Kuzey'den çıkan mallara KKTC damgası vurulmayacağı da kesinleşti. 
     Siyasi sinyal niteliği taşıyan paket, 'ambargo kalkıyor' yönündeki beklentileri karşılamıyor. 
     

</TEXT>
</DOC>
