<DOC>
<DOCNO> 162628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yazar/cemal.html </URL>
<DATE> 2003/06/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sayın TBMM üyeleri 
</HEADLINE>
<TEXT>

     Ne desen bu kafa değişmez. 
     "Kıbrıs'ta çözüm..." 
     "Bizi nasıl olsa almazlar " 
     "İfade özgürlüğü..." 
     "Bizi nasıl olsa almazlar " 
     "Şiddetle fikri ayırmak..." 
     "Bizi nasıl olsa almazlar " 
     "Terörle Mücadele Yasası'nın 8. maddesini kaldırmak..." 
     "Bizi nasıl olsa almazlar " 
     "Kürtçe radyo - TV..." 
     "Bizi nasıl olsa almazlar " 
     "Kürtçe dil eğitimi..." 
     "Bizi nasıl olsa almazlar " 
     "İbadet özgürlüğü..." 
     "Bizi nasıl olsa almazlar " 
     "Yargı bağımsızlığı..." 
     "Bizi nasıl olsa almazlar " 
     "Yabancı sermaye, aş ve iş..." 
     "Bizi nasıl olsa almazlar " 
     Yıllardır değişmez bu nakarat. 
     Diyelim ki bu lobi haklı. Adamlar bizi AB'ye almıyorlar. Peki, bu yüzden Kıbrıs'ı çözmeyelim mi Türk dış politikasında büyük bir kambur olan, Türkiye'nin Amerika ve Avrupa'yla ilişkilerini bin yıldır zehirleyen Kıbrıs'ın çözüme kavuşturulması bu ülkenin çıkarına değil mi Kıbrıs Türklerinin çıkarı da çözümde yatmıyor mu Çözüm karşılıklı al - verle olmaz mı 
     Adamlar bizi AB'ye almıyorlar diye bu ülkede Kürt vatandaşların kimliklerini yok saymaya devam mı edelim 
     İfade özgürlüğü genişlemesin mi 
     Fikri cezalandırmak sürsün mü 
     Şiddetle düşünce ayrılmasın mı 
     Yargı bağımsız olmasın mı 
     Hala yasaklarla mı yaşayalım Ayıp değil mi Bizi AB'ye almayacaklar diye demokrasi çıtasını yükseltmeyelim mi Hukuk devletini adam edip adaletin güvencesini hissetmeyelim mi 
     "Bizi nasıl olsa AB'ye almazlar lobisi"nin sayın üyeleri, haydi demokratik hukuk devletini iplemiyorsunuz. Peki, bu topraklarda yaşayan insanların aş ve iş sorunu da mı umurunuzda değil Allah aşkına .. 
     Bakın, Türkiye kendi kaynaklarıyla aş ve iş sorununu çözemiyor. Borçlanmada da deniz çoktan bitti. Taşıma suyla değirmen artık dönemez. Bu yüzden, işsizlik canavarını yenmek için yabancı sermaye ihtiyacı büyük. 
     Oysa, Türkiye'deki dış yatırımlar devede kulak. Bunun hızlanması için Türkiye'nin bir 'kalite belgesi'ne sahip olması lazım. 
     Bunun adı, Avrupa Birliği'dir. 
     Türkiye eğer AB ile tam üyelik müzakerelerine oturursa, yani Türkiye'nin Avrupa yolculuğu geri dönülmez hale gelirse dış yatırımlar da hızlanır. Çünkü Türkiye zaten AB ile Gümrük Birliği içindedir. Bu nedenle, müzakereler başladığı andan itibaren gizli ortak haline gelir. 
     Bir başka deyişle 
     Türkiye alacağı bu 'kalite belgesi'yle, yatırım yapılabilir ülke sıfatını kazanacaktır. Bu olmaksızın Türkiye'ye ne doğru dürüst Avrupa sermayesi gelir, ne Amerikan ne de Japon sermayesi... 
     Yunanistan'ı, İspanya'sı, İrlanda'sı böyle bir kalite belgesi sayesinde Türkiye'yi solladılar, geçip gittiler. Şimdi aynı şeyi Polonya'sı, Macaristan'ı yaşıyor. AB ile müzakere masasına oturmuş olan Bulgaristan'ı, Romanya'sı aynı raya giriyor. 
     Bize gelince nal topluyoruz. 
     Yazık 
     Türkiye'ye yabancı sermaye rağbet etmediği gibi, içeriden dışarıya da sermaye akışı var. Bizde yatırım yapmak yerine Avrupa'yı, komşu Bulgaristan'la Romanya'yı tercih eden Türk işadamları gün geçtikçe çoğalıyor. 
     Sayın milletvekilleri 
     "Bizi nasıl olsa AB'ye almazlar " lobisine sakın kulak asmayın. Çünkü insanımızın aş ve iş sorunu da, demokrasi, insan hakları ve hukuk devleti özlemi de bu dinozorların umurunda değil. 
     Onlar, Türkiye'yi başka sulara çekmek için son çırpınışlarını sergileyecekler. Biz Avrupa yolumuza devam edelim. 
     Türkiye'nin çıkışı Batı'dır. 
     
     

</TEXT>
</DOC>
