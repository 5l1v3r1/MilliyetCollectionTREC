<DOC>
<DOCNO> 162869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/yasam/yas07.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gregory Peck öldü... 
</HEADLINE>
<TEXT>

     SEMA EMİROĞLU New York 

     Hollywood'un Oscar ödüllü unutulmaz aktörlerinden Gregory Peck'in önceki akşam Los Angeles'taki evinde öldüğü açıklandı. 87 yaşında hayata veda eden Peck'in sözcüsü Monroe Friedman, son zamanlarda herhangi bir hastalığı bulunmayan, ancak zayıf düşen ünlü aktörün, yaşlılığın yol açtığı doğal nedenlerle öldüğünü bildirdi. Sözcü, "Eşi Veronique, 'Peck'in huzur içinde gözlerini kapattığını' söyledi. O sırada yanında olduğunu ve elini tuttuğunu, eşinin de sessizce uykuya daldığını anlattı" dedi. Peck, 5 Nisan 1916'da California'daki La Jolla'da doğmuştu. 
     
     Sürekli yıldızdı 
     1944 yılında "Days of Glory" adlı filmle sinema kariyerine başladığından bu yana yakışıklılığı, kibarlığı ve ölçülü konuşmasıyla kalpleri fetheden Peck, beyazperdede aldığı rollerle "cesur ve iyi bir eylem adamı" imajını güçlendirmişti. Beş kez Oscar ödüllerine aday gösterilen ve Hollywood'a adım attığından bu yana sürekli "yıldız" statüsünde olan Peck, canlandırdığı rollerin çeşitliliğiyle de dikkat çekmişti. Peck, Türkiye'deki filmlere de esin kaynağı olan "Roma Tatili"ni 1953'te çevirmişti. 
     

</TEXT>
</DOC>
