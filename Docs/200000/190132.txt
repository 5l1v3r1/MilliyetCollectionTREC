<DOC>
<DOCNO> 190132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun44.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi Straw, Fischer ve Villepin'le... 
</HEADLINE>
<TEXT>

     İran Cumhurbaşkanı Muhammed Hatemi, Fransa Dışişleri Bakanı Dominique De Villepin, İngiltere Dışişleri Bakanı Jack Straw ve Almanya Dışişleri Bakanı Joschka Fischer'i kabul etti. 
     Hatemi, başkent Tahran'ın kuzeyindeki Sadabad Sarayı'nda bakanları kabulünde yaptığı konuşmada, 3 bakanın Tahran ziyaretinin, İran'a duydukları özen ve verdikleri önemi gösterdiğini, bu ziyaretin bazı yanlış anlaşılmaları gidermek ve bölgedeki istikrar ve güvenliği sağlamak amacıyla yapıldığını söyledi. 
     Hatemi, ''Ortadoğu çok hassas bir bölgedir. Krizlerin önlemek ve sorunları çözmek için basiretli davranmalıyız. Günümüz dünyasında daha iyi bir yarına kavuşmak için terörizm yerine şefkatli ve dostça davranmalı, savaş yerine barışı tercih etmeli ve kabalık yerine diyalog içinde olmalıyız'' diye konuştu. 
     Straw da, Fransa ve Almanya dışişleri bakanları ile birlikte Tahran'ı ziyaret ettikleri bugünün, İran ve 3 ülke arasındaki ilişkiler açısından önemli bir gün olduğunu, İran'ın sorunlarıyla mücadele tarihinde yeni bir sayfanın açıldığını kaydetti. 
     Straw, İran'ın nükleer programı konusunda olumlu görüşmeler yaptıklarını ve İran makamlarıyla vardıkları mutabakatın bir an önce pratiğe dökülmesini umduklarını belirtti. 
     Fischer de, İran ile mutabakat zaptı imzalamalarının ''yapıcı ve olumlu'' olduğunu söyledi. 
     De Villepin de, görüşmelerde varılan sonuçların ''başarılı'' olduğunu ifade etti. 
     Hatemi'nin kabulünde Dışişleri Bakanı Kemal Harrazi ile birlikte hazır bulunan Ulusal Yüksek Güvenlik Konseyi Genel Sekreteri Hüccetülislam Hasan Ruhani de, 3 bakanın İran ziyaretinden duyduğu memnuniyeti dile getirdi ve ''Bu ziyaret, Avrupa'nın, mevcut gerilimleri sona erdirme amacındaki iradesini gösteriyor ve bu irade İran ve Avrupa arasındaki ilişkilerde önemli gelişmelere yol açabilir'' dedi. 
     Fischer, Straw ve Villepin'in Tahran ziyareti sırasında yapılan yoğun görüşmelerden sonra İran yönetimi, Nükleer Silahların Yayılmasını Önleme Anlaşması'nın NPT sıkı ve habersiz denetimlere izin veren ek protokolünü imzalamayı ve uranyum zenginleştirme çalışmalarını askıya almayı kabul etti. 
     
</TEXT>
</DOC>
