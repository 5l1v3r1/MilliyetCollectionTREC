<DOC>
<DOCNO> 157238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/yasam/yas04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
GUATR'a karşı nükleer kapsül 
</HEADLINE>
<TEXT>

ABD'de geliştirilen nükleer kapsül ile guatr ameliyatsız tedavi ediliyor. Yöntem, artık Türkiye'de uygulanıyor 
     AYŞEGÜL AYDOĞAN 

     TİROİD bezinin gereğinden fazla hormon salgılamasıyla ortaya çıkan zehirli guatr olarak bilinen hipertiroid, ameliyatsız, radyoaktif kapsül RAI tedavisiyle ortadan kaldırılıyor. ABD'de beş yıldır rutin uygulamaya geçen yöntem için Prof. Dr. Cumali Aktolun, "Ameliyata gerek kalmadan yüzde 100 çözüm getiriyor" dedi. 
     HİPERTİROİDİN kalp çarpıntısı, ellerde titreme, kilo alamama, sıcağa tahammülsüzlük, uyku bozukluğu, sinirlilik ve göz bebeklerinin ileri çıkmasıyla kendini gösterdiğini hatırlatan Aktolun şöyle konuştu "RAI'de ses tellerine giden sinirlerin zedelenme gibi riskleri yok, daha ekonomik, kalıcı bir yöntem." 
     
Nasıl uygulanıyor      Hasta aç olarak hastaneye geliyor. Ağızdan kapsül şeklindeki radyoaktif iyot veriliyor ve evine gönderiliyor. Kapsül alındıktan sonra mide asidiyle ayrışıyor ve emiliyor. Radyoaktif madde, kan yoluyla tiroid hücrelerine giderek hücrenin içine giriyor, hapsoluyor. Kendiliğinden yedi - sekiz gün içinde yok oluyor. Başka dokulara zarar vermiyor. Yaklaşık üç ayda tamamlanan tedavi, bir veya iki defa uygulamayla kesin sonuç veriyor. 
     

</TEXT>
</DOC>
