<DOC>
<DOCNO> 176695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun21.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly soruşturmasında Campbell ifade veriyor... 
</HEADLINE>
<TEXT>

     İngiltere Başbakanı Tony Blair'in basın danışmanı Alastair Campbell, Savunma Bakanlığı bilim adamlarından Dr. David Kelly'nin ölümünün ardından başlatılan soruşturma kapsamında ifade veriyor. 
     İkinci haftasına dün giren soruşturma kapsamında yargıç Lord Hutton'un önünde konuşan Campbell, Irak'ın kitle imha silahlarıyla ilgili tartışmalı dosyanın yayımlanmasına karar veren kişinin Blair olduğunu söyledi. 
     Campbell, Blair'in, Irak'la ilgili bilgileri açıklamayı, Irak'ın tehlike teşkil ettiğini halka anlatmanın bir yolu olarak gördüğünü belirtti. 
     BBC'nin 29 Mayıs'ta, kimliğini açıklamadığı bir kaynağa dayanarak verdiği haberde, Blair hükümetinin ''Irak'a savaş gerekçesini'' anlatan dosyanın, Eylül 2002'de yayımlanmadan önce, Irak'ın tehdit olduğu iddialarının kuvvetlendirilmesi yönünde değiştirildiği öne sürülmüştü. 
     BBC'nin kaynağı olduğu ileri sürülen Dr. Kelly, 18 Temmuz'da bileğini keserek intihar etmişti. 
     Yetkililerin dosyayı gözden geçirdiği toplantılara katıldığını söyleyen Campbell, ancak ''Irak'ın 45 dakika içinde kitle imha silahlarını konuşlandırabileceği'' yönündeki iddianın dosyada yer almasında ısrar ettiğini şiddetle reddetti. 
     Campbell, Eylül dosyasının, Irak'ın da yer aldığı 4 ülkenin silah programını içeren daha önceki bir dosyanın yerine geçirildiğini kaydetti. 
     Raporun hazırlanmasından istihbarat yetkililerinin sorumlu olduğunu ifade eden Campbell, belgenin güvenilirliğinin, Ortak İstihbarat Komitesi'nin çalışması olmasına dayandığını vurguladığını belirtti. 
     
</TEXT>
</DOC>
