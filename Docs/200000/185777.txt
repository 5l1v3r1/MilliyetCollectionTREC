<DOC>
<DOCNO> 185777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko14.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Koç Seçim tekrarı piyasaları olumsuz etkileyebilir 
</HEADLINE>
<TEXT>

     Koç Holding Yönetim Kurulu Başkanı Mustafa Koç, şu anda çok iyi bir istikrarın yakalandığını belirterek, ''İnşallah bir belirsizlik içine bundan sonra girmeyiz'' dedi. 
     Demirdöküm'ün 50. yılı dolayısıyla düzenlenen toplantıda gazetecilerin sorularını yanıtlayan Mustafa Koç, Yargıtay'ın DEHAP kararının anımsatılarak, gelinen bu ortamın ekonomiyi nasıl etkileyeceğine ilişkin soru üzerine, görüşlerini şöyle açıkladı 
     ''Bu ülke ne çektiyse, belirsizlikten, siyasi belirsizlikten çekmiştir. Bunu çok canlı bir şekilde geçtiğimiz senelerde maalesef yaşadık. Çok da pahalıya mal oldu. Şu anda çok iyi bir istikrar yakalamış bulunuyoruz ve bu makro ekonomik göstergeler bunun en güzel örneği. Aynı zamanda bu iyileşme özel sektöre de yansımış durumda. İnşallah bir belirsizlik içine bundan sonra girmeyiz. Ne olacaksa bir an evvel olur ve herhangi bir spekülasyona sebep vermeden, bu konu, seçimlerle ilgili konu bir açıklığa kavuşur diye ümit ediyorum.'' 
     
     ''SEÇİM TEKRARI PİYASALARI OLUMSUZ ETKİLEYEBİLİR'' 
     Mustafa Koç, seçimin yeniden yapılmasının iş dünyasını, piyasaları nasıl etkileyeceğine ilişkin soru üzerine de seçimlerin yapılıp yapılmamasının hukuki bir konu olduğuna dikkat çekti. 
     Bununla ilgili bir yorum yürütmenin de doğru olmadığını ifade eden Koç, ''Bu YSK'nın vereceği bir karardır. Gönül ister ki trend ve durum aynen bu şekilde devam etsin. Herhangi bir seçim tekrarlaması veya bir erken seçim oluşumu maalesef piyasaları olumsuz etkileyebilir. Fakat bu gerekiyorsa da bir hukuk devletinde yaşadığımız için buna katlanmak ve kabullenmek zorundayız.'' 
     
</TEXT>
</DOC>
