<DOC>
<DOCNO> 176333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur10.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Treni kaçırınca bomba ihbarı yaptı 
</HEADLINE>
<TEXT>

     Eskişehir'e gitmek üzere bilet aldığı treni dakika farkıyla kaçıran ve bir süre taksiyle sonraki istasyonlarda yakalamaya çalışan genç, başaramayacağını anlayınca bomba ihbarında bulundu. 
     Gece yarısı Sakarya 155'i arayan bir kişi, Haydarpaşa-Ankara seferini yapan 11210 sayılı Ankara Ekspresi için bomba ihbarında bulundu. Bunun üzerine tren Arifiye Garı'na geldiğinde durduruldu. 
     Yataklı vagonların yer aldığı trendeki, çoğunluğu yabancı turist olan yolcuların paniğe kapılmasını istemeyen polis, şüpheli bir kişi aradıklarını belirterek, arama yaptılar. 
     Trende bomba bulamayan polis, gar görevlilerinin, ''kendilerini arayan bir kişinin treni kaçırdığını belirterek, bekletilmesi için ricada bulunduğunu'' söylemesi üzerine, taksiyle gelen ve nefes nefese trene binmeye çalışan Selim Oktay'ı 27 gözaltına aldı. 
     Bomba ihbarını kendisinin yaptığını itiraf eden Oktay, sevgilisiyle buluşmak üzere Eskişehir'e gitmek için bilet aldığını, ancak trafik yoğunluğu nedeniyle yetişemediğini belirtti. 
     Taksiye binerek Bostancı İstasyonu'na kadar treni takip etmesine karşın yakalayamadığını ifade eden Oktay, ''Sonraki istasyonlarda da başaramadım. Bu İzmit'e kadar böyle devam etti. Trene yetişemeyeceğimi anlayınca, izlediğim bir filmdeki gibi bomba ihbarında bulundum'' dedi. 
     
</TEXT>
</DOC>
