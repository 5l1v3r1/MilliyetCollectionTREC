<DOC>
<DOCNO> 154806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun37.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıs sorununu çözmek Fenerbahçe'ninkileri halletmekten kolay" 
</HEADLINE>
<TEXT>

     KKTC Dışişleri ve Savunma Bakanı Tahsin Ertuğruloğlu, Türk askerinin Kıbrıs'tan çekilmesinin söz konusu olmadığını belirterek, Türk askerinin Ada'da bulunma nedenlerinin devam ettiğini söyledi. Ertuğruloğlu, Kıbrıs konusunun çözümüne ilişkin olarak da, ''Kıbrıs konusunun halli, Fenerbahçe'nin sıkıntılarını halletmekten daha kolay'' dedi. 
     Ertuğruloğlu, ''Türk askerinin buradan çekilme sürecinin başlayacağı gibi bir hava yaratmanın hiçbir anlamı yok. Çünkü gerçekle alakası yok, söz konusu değil'' diye konuştu. 
     Başbakan Recep Tayyip Erdoğan'ın KKTC'ye yapacağı ziyaretle ilgili olarak Rum basınında çıkan iddialara değinen Ertuğruloğlu, ''Rum basını hayalperestliğiyle ün salmış bir basın, kendileri yazarlar kendileri inanırlar'' ifadesini kullanarak, şunları söyledi 
     ''Türk askerinin burada bulunma nedenleri halen devam etmektedir. Ve özellikle de, sınır geçişleriyle ilgili yeni düzenlemeler ışığında Türk askerinin buradaki mevcudiyetinin, bugünkü koşullardaki mevcudiyetinin ne kadar kaçınılmaz olduğunu bir kere daha gündeme getirmiş olmalıdır. Dolayısıyla kimsenin aklında, buradaki Türk askeri varlığının azaltılması diye bir olasılık olmaması gerekir.'' Cumhurbaşkanı Rauf Denktaş'ın Rum tarafına sunduğu öneride Maraş'ın da bulunduğunu ve bu paketi Rum tarafının reddettiğini anımsatan Ertuğruloğlu, BM kontrolünde bulunan Lefkoşa Uluslararası Havaalanı'nın şu anda açılma noktasına geldiğini de sanmadığını kaydetti. 
     Ertuğruloğlu, ''Sayın Başbakan'ın buradaki ziyaretinde, bence olsa olsa Kıbrıs Türk halkı ve KKTC üzerindeki insanlık dışı ambargoların kaldırılması gündeme gelebilecektir. Bunun ötesinde bir önemli gündem maddesinin olabileceğini bu aşamada sanmıyorum'' dedi. 
     
     ''RUM YÖNETİMİ GEÇİŞLERDEN RAHATSIZ'' 
     KKTC ile Kıbrıs Rum kesimi arasındaki sınır geçişlerine yeni bir düzenleme getirildiğini belirten Ertuğruloğlu, bu düzenleme karşısında Rum yönetiminde bir panik havasının yaşandığının gözlendiğini söyledi. 
     Bunun başlıca nedeninin, Rum halkının, Rum yönetiminin, kilisenin ve çeşitli siyasi partilerin telkinlerine uymayarak, büyük kitleler halinde pasaportlarını göstererek KKTC'ye geçmeleri ve konaklamaları olduğunu kaydeden Ertuğruloğlu, bu durumun, Rum yönetimin KKTC'yi tanıdığı anlamına gelmediğini belirtti. 
     Ertuğruloğlu, ''Devletleri kişiler tanımaz. Devletleri devletler tanır. Dolayısıyla Rum halkının pasaport göstererek KKTC'ye gelmesi, Rum tarafının KKTC'yi tanıdığı anlamına gelmiyor. Ama tabii ki Rum yönetimini rahatsız edici bir husus'' dedi. 
     Rum yönetiminin bu rahatsız oluşunun, Kıbrıs Türk halkıyla Türk tarafının kabul edebileceği bir çerçevede uzlaşıya gitme niyetinin olmadığını ve KKTC gerçeğini kabul etme noktasından çok uzakta olduğunu gösterdiğine işaret eden Ertuğruloğlu, Rum yönetiminin, geçişlerle ilgili ne tür bir önlemler alma durumunda kalacağının zaman içerisinde görüleceğini söyledi. Ertuğruloğlu, ''Zaten bu içinde bulundukları rahatsızlıktan çıkmak için Papadopulos aniden 'Annan planını görüşmeye hazırım' diye gündem değiştirmeye çalışmaktadır'' dedi. 
     
     FENERBAHÇE'NİN DURUMU... 
     Koyu bir Fenerbahçe taraftarlığıyla da bilinen KKTC Dışişleri ve Savuma Bakanı Tahsin Ertuğruloğlu, Başbakan Erdoğan'ın da Fenerbahçeli olduğunun hatırlatılması üzerine, ''Sayın Başbakan da iyi bir Fenerbahçeli. Ama maalesef bu sene bütün Fenerbahçeliler için bir hüsran olmuştur. Eminim o da bizim kadar üzülüyordur'' dedi. 
     Ertuğruloğlu, ''Fenerbahçe nasıl kurtulur '' sorusuna karşılık şöyle konuştu 
     ''Kıbrıs konusunun halli, Fenerbahçe'nin sıkıntılarını halletmekten daha kolay. Zaten Kıbrıs konusunu 1974'te hallettik. Bunu hep söylüyorum, bunu beğenmeyenler var, Kıbrıs sorunu 1974'te çözülmüştür. 1974'ten sonra iki devlet arasında bir anlaşma olur mu olmaz mı konusu vardı. Bu anlaşma olasılığı AB'nin verdiği kararla 16 Nisan katılım anlaşması o da ortadan kalmıştır. AB'nin verdiği karardan sonra Kıbrıs Türkünün önünde artık, tanınma veya Anavatan ile özel ilişkiler çerçevesini belirleyip yürürlüğe koymak vardır.'' 
     
     ''TANINMA İÇİN GİRİŞİM YAPMALIYIZ'' 
     Tanınma konusunda bugüne kadar somut bir adım atılmadığını, görüşmeler sürerken, tanınma yoluna çıkmanın görüşme süreciyle bağdaşmayacağının düşünüldüğünü ve bu nedenle ciddi manada tanınma hamlesinin yapılmadığını belirten Ertuğruloğlu, ''Bugünün koşullarında, hiçbir zaman yapmadığımız girişimi artık yapma zamanımızın geldiğine inanıyorum. Eğer bunun gerçekleşemeyeceği ortaya çıkarsa Anavatanımız ile özel ilişkiler anlaşmasının çerçevesini hazırlayıp yolumuza devam edeceğiz. Başka alternatifimiz kalmamıştır'' diye konuştu. 
     Türkiye Cumhuriyeti vatandaşlığı aldığını da açıklayan Ertuğruloğlu, Türkiye Cumhuriyeti nüfus cüzdanını gösterdi. 
     
</TEXT>
</DOC>
