<DOC>
<DOCNO> 184219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy02.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşın parasıyla fiyaka 
</HEADLINE>
<TEXT>
   Halkın ısrarına dayanamamışlar 
   Belediye bütçesiyle yapılan okul, kültür merkezi ve spor tesisleri, başkanların adını taşıyor. Başkanlar, "Halk ve belediye meclisi baskı yaptı, biz kesinlikle talip olmadık" diyorlar 
      ŞENOL DEMİRCİ 

   
   İstanbul Büyükşehir Belediye Başkanı Ali Müfit Gürtuna ile bazı ilçe belediye başkanları, belediye bütçesi ve bağışlarla yaptırılan okul, kültür merkezi ve spor tesisine kendi isimlerini verdi. Bir belediye başkanı da yeni yaptırılan bir stadyumda adını yaşatmaya hazırlanıyor. 
   Belediye başkanları, adları verilen tesisler için, "Halk ve belediye meclisinin baskısı üzerine adımızı verdik. Biz kesinlikle talip olmadık" savunmasını yapıyor. 
   Belediye başkanları arasında en fazla tesise ismini veren kişi ise K ğıthane Belediye Başkanı Arif Calban. Stadyum, kültür merkezi ve bir caddeye adını veren Calban'ı, İstanbul Büyükşehir Belediyesi, Bakırköy, Bayrampaşa, Sarıyer, Güngören, Pendik belediye başkanları izliyor. 
   Calban, "Halkın ve belediye meclisinin ısrarı üzerine adım uygun görüldü" diyor. 2 trilyon liraya yaptırılan Arif Calban Kültür Merkezi'ni dönemin yasaklı siyasi lideri Necmettin Erbakan açmıştı. 
   Bakırköy'deki Kızılay tesisinin adı ise Kızılay Dr. Ahmet Bahadırlı Tıp Merkezi. Belediye Başkanı Ahmet Bahadırlı adına belediye basın bürosundan yapılan açıklamaya göre, başkan tesisi kendi para harcayıp yaptırmadığı için isminin verilmesini istememiş. Ancak bu yönde karar çıkınca da ismini yaşatmayı kabul etmiş. 
   
   VERİLİRSE KARŞI ÇIKMAM 
   Sarıyer Belediye Başkanı M. Sedat Özsoy'un adı ise inşaat aşamasındaki bir stadyuma verilmeye hazırlanıyor. Stat inşaatı Özsoy'un kişisel girişimleriyle müteahhit ve inşaat malzemecilerinden toplanan yardımlarla devam ediyor. Stat için bir "dilenci gibi" çalıştığını söyleyen Özsoy, buraya adının verilmesine karşı olduğunu belirtiyor, ancak verilirse de buna karşı çıkmayacağını söylüyor. 
   Güngören Belediyesi Başkanı Yahya Baş'ın adı ise, İstanbulspor'un maçlarını oynadığı Güngören Stadı'nı süslüyor. Belediye başkanı adını taşıyan tesisler şöyle 
   
   Bakırköy Bakırköy Dr. Ahmet Bahadırlı, Kızılay Tıp Merkezi 
   K ğıthane Arif Calban Kültür Merkezi, Arif Calban Stadyumu, Arif Calban Caddesi 
   Bayrampaşa Hüseyin Bürge Lisesi 
   Sarıyer M. Sedat Özsoy Stadyumu 
   Güngören Yahya Baş Stadyumu 
   Pendik Pendikspor Erol Kaya Tesisleri 
   Eminönü Ali Müfit Gürtuna Kültür Merkezi 
   
   
</TEXT>
</DOC>
