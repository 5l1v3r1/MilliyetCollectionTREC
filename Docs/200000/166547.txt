<DOC>
<DOCNO> 166547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yasam/yas05.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İnekler manken boğalar 'köylü' 
</HEADLINE>
<TEXT>

İneklerine şarkıcı ya da manken ismi koyan Konyalı besiciler, sıra boğalara ad koymaya gelince kendi isimlerinden şaşmıyor... 
     İki yıldır sağlıklı et ve süt üretimini artırmak için yurt genelinde 'Sığır Cinsi Hayvanların Tanımlanması, Tescili ve İzlenmesi Yönetmeliği' uygulanıyor. Yönetmelik uyarınca, her büyükbaş hayvan için çıkarılması zorunlu olan ve hayvanların tüm kimlik bilgilerinin yer aldığı bir de hayvan pasaportu bulunuyor. İşte bu pasaportlar, Konyalı besicilerin ineklerine taktığı ilginç isimlerle dolu. 
     Tarım İl Müdürlüğü kayıtlarına göre yaklaşık 240 bin büyükbaş hayvanın bulunduğu Konya'da besiciler ineklerine, geleneksel inek isimleri olan 'Sarıkız', 'Alakız', 'Nazlı' yerine popüler şarkıcı ve manken isimlerini seçiyor. 
     
     Bir numara 'Seda' 
     Konya'da kayıtlı inekler arasında 200'ü aşkın değişik isim bulunurken, bu isimler içinde ilk sırayı yaklaşık yüzde 17'lik oranla 'Seda' aldı. Besiciler 'Seda' ismini daha çok yüksek süt verimiyle bilinen Holstein cinsi ineklere verirken, bu ismi 'Çağla', 'Nez' ve 'Gülben' takip ediyor. Diğer tercihler ise Gülşen, Gülfem, Ahu, Ayben, Şoray, Çiğdem, Jale. 
     Konyalı besiciler boğalarına ise genellikle kendi adlarını vermeyi tercih ediyor. 
     

</TEXT>
</DOC>
