<DOC>
<DOCNO> 166251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur22.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de "Nasreddin Hoca Şenliği" 
</HEADLINE>
<TEXT>

     ''44. Uluslararası Akşehir Nasreddin Hoca Şenliği'' dolayısıyla, İstiklal Caddesi'nde ''Şenliğe Davet Korteji'' oluşturuldu. 
     Akşehir Belediyesi ile Nasreddin Hoca ve Turizm Derneği'nce düzenlenen, 5-10 Temmuz tarihleri arasında gerçekleştirilecek şenliğin tanıtımı amacıyla, Akşehir Belediye Başkanı Nuri Köksal, Nasreddin Hoca ve Turizm Derneği Başkanı Ali Galip Gündoğar ile ressam Bedri Baykam'ın da yer aldığı şenlik korteji, Taksim Cumhuriyet Anıtı'nda toplandı. 
     Köksal ve Gündoğar'ın anıta çelenk bırakmasının ardından saygı duruşunda bulunuldu ve İstiklal Marşı okundu. 
     Daha sonra, bu yılki şenliklerde Nasreddin Hoca'yı canlandıracak karikatürist ve oyuncu Hasan Kaçan'ın ters bindiği eşekle önünde bulunduğu kortej, İstiklal Caddesi'nden Tünel'e kadar bando eşliğinde yürüdü. 
     Volkswagen Kaplumbağa Otomobil Derneği üyelerinin 10 araçlık konvoyla kortejin başında yer aldığı yürüyüşte, Nasreddin Hoca kostümlü Hasan Kaçan, çevredeki vatandaşlara fıstık ve şeker dağıttı. 
     Yürüyüş sırasında kortejle karşılayan TBMM Başkanı Bülent Arınç da, Kaçan ile sohbet etti. 
     
     ''GÜLMECE TRENİ'' İLE ''GÜLMECENİN BAŞKENTİNE''... 

     Yürüyüşün ardından Tünel'deki Richmond Oteli'nde düzenlenen basın toplantısında konuşan Akşehir Belediye Başkanı Köksal, 4 Temmuz'da Haydarpaşa'dan ''Gülmece Treni'' ile ''gülmecenin başkenti'' Akşehir'e gideceklerini söyledi. 
     Köksal, şenlik kapsamında Akşehir'de, gülmece ve fıkra anlatma yarışmaları, pop sanatçılarının konserleri gibi pek çok etkinlik gerçekleştirileceğini bildirdi. 
     Şenlikte bu yıl Nasreddin Hoca'nın ''karısının'' da yer alacağını belirten Köksal, Hoca'nın eşini tiyatro sanatçısı Suna Keskin'in canlandıracağını kaydetti. 
     Köksal, ''Bizi biz yapan Nasreddin Hocamız'a saygı göstermek ve ondan ilham almak üzere herkesi Akşehir'e davet ediyoruz'' dedi. 
     Nasreddin Hoca ve Turizm Derneği Başkanı Gündoğar da, herkesi Akşehir'e gelmeye çağırdı. 
     Beyoğlu Belediye Başkanı Kadir Topbaş da, gerçek bir Türk filozofu olan Nasreddin Hoca'nın evrensel boyutta tanıtılması için yapılan bu çalışmayı takdir ettiklerini söyledi. 
     Merhum sanatçı Kemal Sunal'ın eşi Gül Sunal da, eşinin filmlerinin Nasreddin Hoca felsefesiyle çok örtüştüğünü anlatarak, gelecek nesillere Nasreddin Hoca felsefesini tanıtmanın gerçekten yapılması gereken bir iş olduğunu bildirdi. 
     
     NASREDDİN HOCA'NIN KAVUĞU EL DEĞİŞTİRDİ 

     Geçen yılki şenliğin Nasreddin Hocası olan sanatçı Halit Akçatepe de, 2002'de katıldığı şenlikte büyük heyecan yaşadığını belirtti. 
     Hasan Kaçan da, Nasreddin Hoca'yı canlandırma görevine layık görülmenin ve bu onuru yaşamanın olağanüstü olduğunu ifade ederek, bu yıl şenliğin çok renkli geçeceğini düşündüğünü söyledi. 
     Kaçan, şunları kaydetti 
     ''Nasreddin Hoca'yı canlandırırken sloganım 'Göle bir maya da sen çal' olacak. Çünkü gölün maya tutacağını düşünmek, olmayacak bir şey. Ama insanlar imkansızı zorladığında güzel bir şeyler ortaya çıkıyor. Bütün önemli buluşları yapan insanlar, eşeğe ters binmiştir. Eşeğe ters binmek, hayata başka bir açıdan bakmak demek.'' Ünlü televizyoncu ve gazeteci Ali Kırca da, Akşehirli olduğunu belirterek, meslek yaşamında Nasreddin Hoca'nın ''sen de haklısın'' felsefesinden yola çıkarak herkesin görüşünde bir haklılık payı bulunduğunu temel alan gazetecilik anlayışını benimsediğini bildirdi. 
     Toplantıda daha sonra Halit Akçatepe, Nasreddin Hoca kavuğu ile cüppesini Hasan Kaçan'a giydirdi. 
     
</TEXT>
</DOC>
