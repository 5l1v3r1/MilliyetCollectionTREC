<DOC>
<DOCNO> 151338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko05.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın iki bono ihalesi düzenleyecek... 
</HEADLINE>
<TEXT>

     Hazine, yarın, biri referans diğeri de Türk Lirası cinsinden iskontolu olmak üzere iki bono ihalesi birden düzenleyecek. 
     Hazine, yarın biri 90 gün vadeli referans diğeri de 300 gün vadeli Türk Lirası cinsinden iskontolu olmak üzere, iki bono ihalesi birden gerçekleştirecek. 
     90 gün vadeli bono ihalesinde satılacak kağıtların geri ödemesi 23 Temmuz 2003 olarak belirlendi. 
     Değişken faiz ödemeli senetlerin kupon faizlerinin belirlenmesi amacıyla düzenlenecek 90 gün vadeli referans bono ihalesinde satılacak kağıtlar, 24 Nisan Perşembe günü ihraç edilecek. 
     İhalede net 1 katrilyon 141 trilyon liralık ihraç yapılacak olup, bu miktar, Nisan ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ini oluşturuyor. 
     Bu ihalede ROT ve ihale sonrası teklif yoluyla satış yapılmayacak. 
     Ayrıca Hazine yarın, 300 gün vadeli Türk Lirası cinsinden iskontolu Hazine Bonosu ihalesi yapacak. 
     İhraç tarihi yine 24 Nisan Perşembe olarak belirlenen ihalede satılacak kağıtların geri ödemesi, 18 Şubat 2004 tarihinde yerine getirilecek. 
     
     SON DURUM 

     Hazine, en son 8 Nisan'da, biri 182 gün vadeli iskontolu bono, diğeri de 385 gün vadeli iskontolu tahvil olmak üzere, iki ihale düzenlemişti. 
     182 gün vadeli iskontolu bono ihalesine toplam 1 katrilyon 146.1 trilyon liralık teklif gelirken, ihalede nominal 1 katrilyon 4.2 trilyon liralık satış gerçekleşmişti. 
     Net satış miktarı da 801.5 trilyon lira olarak belirlenen ihalede bileşik faiz yüzde 56.99, basit faiz ise yüzde 50.59 olmuştu. 
     385 gün vadeli iskontolu tahvil ihalesine ise toplam 4 katrilyon 684.2 trilyon liralık teklif gelirken nominal 4 katrilyon 112.7 trilyon liralık satış gerçekleşmişti. 
     Net satış miktarı 2 katrilyon 456.4 trilyon lira olan ihalede basit faiz 63.75, bileşik faiz ise yüzde 62.79 olarak belirlenmişti. 
     Hazine'nin, bu hafta, tamamı Türk Lirası cinsinden olmak üzere toplam 2 katrilyon 58 trilyon lira iç borç servisi bulunuyor. 
     





</TEXT>
</DOC>
