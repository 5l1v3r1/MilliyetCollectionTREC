<DOC>
<DOCNO> 150546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur20.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2 milyon lirayla evden kaçan çocuk babasıyla buluşturuldu... 
</HEADLINE>
<TEXT>

     Babasından dayak yemekten korktuğu için Çankırı'daki evlerinden İstanbul'a gitmek üzere kaçan ve Bolu'da yakalanarak karakola getirilen 14 yaşındaki çocuk, babasıyla buluşturuldu. 
     Çankırı'daki evlerinden 2 milyon lira cep harçlığıyla kaçan ve Bolu'da yakalanarak karakola getirilen Recep A, babası Ramazan A. ile buluşturuldu. 
     Bolu Emniyet Müdürlüğü yetkililerinin kendisini araması üzere Çankırı'dan oğlunu almak için Bolu Bahçelievler Polis Karakolu'na gelen Ramazan A. ile oğlu Recep A. arasında duygulu anlar yaşandı. 
     Oğluna evden kaçtığı için kızmadığını belirten Ramazan A, ''Bir hata yaptı, onu affediyorum. Evden Diş çektirmeye gidiyorum diye çıktı ve bir daha dönmedi. Bolu'da ona sahip çıkan polislere teşekkür ediyorum'' dedi. 
     Recep A da annesini ve kardeşlerini de çok özlediğini belirterek, ''Babamın beni dövmesinden korkup, ablamın yanına İstanbul'a gidecektim. Ailemden özür diliyorum. Bir daha böyle bir hatayı asla yapmam'' diye konuştu. 
     Recep, babasıyla birlikte Çankırı'ya gitmek üzere yola çıktı. 

     
</TEXT>
</DOC>
