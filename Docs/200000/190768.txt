<DOC>
<DOCNO> 190768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo12.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep Beşiktaş'ı gözüne kestirdi 
</HEADLINE>
<TEXT>

     Gaziantepspor Teknik Direktörü Nurullah Sağlam, Beşiktaş'ın zaaflarını iyi değerlendirip, galip gelmek istediklerini söyledi. 
     Sağlam, düzenlediği basın toplantısında yaptığı konuşmada, istikrarlı bir çıkış yakalayıp, son 5 maçını galibiyetle tamamlayan Gaziantepspor'un, Beşiktaş maçına da mutlak galibiyet için hazırlandığını ifade etti. 
     Lider Beşiktaş'ın güçlü bir kadroya sahip olduğunu ve çok zorlu bir 90 dakikanın kendilerini beklediğini belirten Sağlam, ''Beşiktaş, 42 maçta sadece 1 yenilgi alan güçlü bir ekip. Özellikle, savunma bloğu çok güçlü. Ancak, orta alanda zaafları var. Bu zaafları en iyi şekilde analiz ederek, sonuca gitmeye çalışacağız. Futbol, bir satranç oyununa dönüştü. Taktik çok önemli. Beşiktaş'ı yakından takip ettiğim için oyun sistemini çok iyi biliyorum'' dedi. 
     Gaziantepspor'un sezon başından beri her maça iyi futbol ve mutlak 3 puan parolası ile hazırlandığına dikkat çeken Sağlam, ''Beşiktaş maçı hazırlıklarımız sürüyor. Samsunspor galibiyetinin de verdiği yüksek moralle, yeni bir başarıya daha imza atmak istiyoruz. Futbolcularım çok hırslı ve istekli. Beşiktaş, yenilmeyecek bir takım değil. İnancın elinden hiç bir şey kurtulamaz'' diye konuştu. 
     
     ERHAN NAMLI 
     Nurullah Sağlam, taraftarların Erhan Namlı'ya daha fazla destek olmasını isteyerek, şunları söyledi 
     ''Erhan Namlı, Gaziantepspor için çok önemli bir futbolcu. Bu futbolcudan daha fazla yararlanmamız gerekir. Özellikle belirteyim ki zorlu Samsunspor maçından 3 puanla dönmemizde, Erhan Namlı'nın büyük katkısı var. Maç, 1-1 berabere devam ederken oyuna dahil olan Erhan Namlı, hem beraberliğin korunmasında, hem de galibiyet gollerinin atılmasında büyük katkı sağladı. 
     Ancak, takımı için çok önemli olan bu futbolcumuza taraftarımız yeterince anlayış gösterip, destek olmuyor. Taraftarımızdan, Erhan Namlı'ya anlayış gösterip, daha fazla destek olmalarını istiyorum. Futbolcuların, saha içindeki moral motivasyonu çok önemlidir. Taraftar önce alkışlamalı, sonra beğenmelidir. Bu arada, Gaziantepspor'un daha fazla taraftar desteğine ihtiyacı olduğu da bir gerçek. Taraftar bu görevi yerine getirmeli ve 12 numaralı formanın hakkını vermelidir. 
     Artık, Gaziantepspor'un rakip takımlar tarafından deplasman sayılmadığı anlayışının yıkılması gerekir. Taraftar, maç sonuna kadar takımına destek olmalı, eleştirilerini sona saklamalıdır. Aksi takdirde, taraftarımız, oyun içerisinde oyuna küsen futbolcu konumuna düşer ki bu da takıma zarar verir.'' 
     
     TRANSFER ARAYIŞI 
     Gaziantepspor'un, elindeki mevcut kadro ile en iyisini yapmaya çalıştığını, daha büyük başarılara imza atmak için yeni oyunculara ihtiyaçları olduğunu kaydeden Sağlam, şöyle devam etti 
     ''Öncelikle belirteyim ki Gaziantepspor her zaman için transfer yapabilir. Bu konudaki çalışmalar devam ediyor. Ancak, bu konuda takdir yönetimin. Ekonomik şartların da uygun olması durumunda, ihtiyacımız olan futbolcuyu transfer ederiz. Daha önce de belirttiğim gibi öncelikle orta sahada görev yapacak, oyun kurucu ve liderlik vasfına sahip bir oyuncuya ihtiyacımız var. 
     Bir çok maçta, lider futbolcu eksikliğini hissettik. Ayrıca, şu ana kadar yapmış olduğumuz maçlarda, çok gol pozisyonu yakalayıp, bu pozisyonları cömertçe harcayan bir takım konumunda olduğumuz da bir gerçek. Gol pozisyonlarını daha iyi değerlendirecek konuma gelirsek, daha büyük başarılara imza atacağımızdan eminim.'' Sağlam, sakatlığı düzelen Hasan Özer ile Mehmet Polat'ın büyük ihtimalle Beşiktaş maçında forma giyeceğini, Mustafa Şahintürk'ün ise belindeki sakatlığın devam ettiğini de sözlerine ekledi. 
     
</TEXT>
</DOC>
