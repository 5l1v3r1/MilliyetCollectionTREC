<DOC>
<DOCNO> 156532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yasam/yas03.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yiannis, ben seni rüyamda gördüm' 
</HEADLINE>
<TEXT>

Ahmet'i en son Yunan askerine esir düştüğünde görmüştü Yiannis. Ahmet de onu rüyalarında. Ta ki sınır açılana dek 
     YORGO KIRBAKİ Atina 

     Yiannis ve Ahmet, 1970 - 74 arasında Larnaka'daki Amerikan Koleji'ne gidiyordu. Yaramazlıkta ikisinin de üstüne yoktu. Okul tuvaletinde tüttürülen sigaralar, okulu kırmalar, sınavlarda kopya çekmeler... 
     1974'de önce Atina cuntasının darbesi, ardından Türkiye'nin Ada'ya müdahalesi geldi. Yianni, arkadaşı Ahmet'i son kez Yunan askerleri tarafından esir alındığında gördü. 
     Yıllarca haber almadılar birbirlerinden. Ahmet öğretmen olmuş, evlenmiş ve iki çocuğu vardı. Yiannis ise koleji bitirdikten sonra askerliğini yaptı ve dine ilgi duydu. Manastıra kapandı, 'Peder Dionisios' adını aldı. 
     İki eski dost 29 yıl sonra ilk kez geçen pazar Larnaka'da buluştu. Ahmet Kani, eşi Tomur ve çocukları ile birlikte geçtiği Güney Kıbrıs'ta Peder Dionisios'un yani dostu Yianni'nin Aya Varvara Kilisesi'nde yönettiği ayini izledi. Sonra iki dostun tarihi karşılaşması yaşandı. Sarılıp öpüştüler. Gözyaşlarını tutamadılar. Kahveler içildi, tatlılar yenildi. Ahmet çantasından bir k ğıt parçası çıkardı. Elle çizilmiş bir uçak resmi. Üzerinde de "To my friend Ahmet" diye yazıyor. Saatlerce sohbet ettiler. Anılarını tazelediler. 
     
     Seni bulacağımı biliyordum 
     Ayrılık saatine geldiğinde hem buluşmanın sevinci hem ayrılmanın hüznü vardı yüzlerinde. En kısa zamanda yine buluşma sözü verdi iki dost. 
     Ahmet bir ara Yiannis'e "Biliyor musun, bundan 10 yıl önce bir gece rüyamda birilerinin beni Makarios'un görmek istediğini söylediğini gördüm. Makam odasına girdiğimde karşımda sen vardın. Seninle bir gün buluşacağıma emindim" dedi. 
     

</TEXT>
</DOC>
