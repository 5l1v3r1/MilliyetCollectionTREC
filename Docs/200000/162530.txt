<DOC>
<DOCNO> 162530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur04.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen adaylarının sınav başvuruları için son gün... 
</HEADLINE>
<TEXT>

     Milli Eğitim Bakanlığı'nın MEB öğretmen ihtiyacının karşılanması amacıyla gerçekleştirilecek Kamu Personeli Seçme Sınavı'na KPSS başvurular, bugün sona eriyor. 
     MEB'in öğretmen ihtiyacının karşılanması amacıyla, 20 bin öğretmen kadrosuna atama yapılacak. 
     Bu kadrolara atanmak isteyen öğretmen adayları, 2003-KPSS'ye bugün mesai saati bitimine kadar başvurabilecek. KPSS kılavuzu ve başvurma belgesinden oluşan başvuru evrakı, il merkezlerindeki ÖSYM sınav merkezi yöneticiliklerinden, KKTC'de ise ÖSYM temsilciliğinden 3.5 milyon liraya alınabilecek. 
     Adaylar, 40 milyon lira sınav ücreti yatıracaklar ve sınav ücretini yatırdıklarını gösterir dekontu, kurallara uygun dolduracakları başvuru belgesiyle birlikte aldıkları sınav merkezi yöneticiliklerine teslim edecekler. 
     
     KİMLER BAŞVURABİLECEK 
     Sınava, öğretmen yetiştiren yükseköğretim programları mezunları veya bu programlardan mezun olabilecek durumdakiler, lisans mezunu olup pedagojik formasyon sertifikası alanlar, YÖK tarafından denkliği kabul edilen yurtdışındaki üniversitelerin öğretmenlik alanlarından mezun olanlar başvurabilecek. 
     Öğrenciler, sınavın geçerlilik süresinin sınav tarihinden itibaren 2 yıl olduğunu ve mezun olabilecekleri tarihi göz önünde bulundurarak, sınava girmeye kendileri karar verecek. 
     2002-KPSS'ye girmiş öğretmen adayları, öğretmenlik ile ilgili KPSSP10 puanı almışlarsa, bu puanla atanmak üzere doğrudan MEB'e başvurabilecekler. Bu durumdaki adaylar, puanlarını yükseltmek amacıyla 2003-KPSS'ye de girebilecekler. 
     
     SINAV 
     Öğretmen adaylarına yönelik 2003-KPSS, 13 Temmuz 2003 Pazar günü Adana, Ankara, Antalya, Bursa, Diyarbakır, Erzurum, İstanbul, İzmir, Malatya, Samsun, Trabzon, Van ve Lefkoşa'da gerçekleştirilecek. 
     2003-KPSS iki oturumda yapılacak. Sabah oturumunda adaylara genel yetenek ve genel kültür testlerinden oluşan, genel yeteneği ölçmeye yönelik sorulardan oluşan test uygulanacak. Öğleden sonraki oturumda ise adaylar, ''Eğitim Bilimleri'' testini yapacaklar. 
     Sınav sonuçları, sınav tarihinden itibaren 2 yıl geçerli olacak. 
     Adaylar, sınav sonuçlarının nasıl değerlendirileceğine ve sonuçları nasıl öğrenebileceklerine ilişkin bilgileri KPSS kılavuzundan edinebilecekler. 
     Adaylar, sınav sonuçları belli olduktan sonra koşullarını taşıdıkları kadrolara atanmak üzere MEB'e doğrudan başvuracaklar. Öğretmenlik kadrolarına atanmak için başvurma tarihi ve şekli, MEB tarafından ayrıca ilan edilecek. 
     
</TEXT>
</DOC>
