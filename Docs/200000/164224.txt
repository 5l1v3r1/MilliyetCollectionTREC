<DOC>
<DOCNO> 164224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur25.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakan Aydın "Bürokratlarım işkence gördü..." 
</HEADLINE>
<TEXT>

     TBMM Yolsuzlukları Araştırma Komisyonu'na bilgi veren eski Bayındırlık ve İskan Bakanı Koray Aydın, Vurgun Operasyonu sırasında bürokratlarının işkence gördüğünü söyledi. 
     Koray Aydın, AK Parti İstanbul Milletvekili Azmi Ateş başkanlığındaki Yolsuzlukları Araştırma Komisyonu'na 3 saat bilgi verdi. 
     Alınan bilgiye göre Aydın, bakanlığı döneminde yapılan uygulamaları savunurken, Vurgun Operasyonu sırasında bürokratlarının haksızlığa uğradığını söyledi. Aydın, hatta danışmanı Sadrettin Dinçer'in işkence gördüğünü ifade etti. CHP İstanbul Milletvekili Ahmet Güryüz Ketenci'nin ''Peki bu durumda neden Hükümet'i bozmadınız '' sorusunu yönelttiği, Aydın'ın ise buna net bir yanıt vermediği öğrenildi. 
     Eski Bakan Aydın da komisyondan ayrılırken gazetecilere kısa bir açıklama yaptı. Türkiye'de işleyen sistem hakkında Komisyon'a bilgi verdiğini ifade eden Aydın, halen tartışılmakta olan bazı uygulamaların özellikle geçmişte uygulanan ihale sisteminden kaynaklandığını söyledi. 
     Sorunun sistemden kaynaklandığını savunan Aydın, yolsuzluğu önlemenin yolunun, kişi inisiyatifini ortadan kaldırmakta olduğunu kaydetti. Aydın, sözlerini şöyle sürdürdü 
     ''Onun için bakan olduğum dönemde de kişilerle uğraşmak yerine bu işi bir sisteme oturtarak, bu tür tartışmaların ortadan kaldırılacağı bir çalışma yaptım. Bunun sonucunda da Türkiye'de büyük bir dönüşüm olarak gördüğüm Devlet İhale Yasası çıkarıldı. Bu yasayla birlikte Türkiye'de tartışma konusu olan 44. madde uygulamaları ve ek sözleşme uygulamaları tamamen ortadan kalktı.'' Komsiyona Devlet İhale Yasası'nın çıkarılmasıyla yolsuzlukların önlenmesi yönünde ciddi mesafe kat edildiğini aktardığını belirten Aydın, ''Oturtulmuş olan sistemin daha da yerleştirilmesi konusunda yeni parlamentoya da görevler düştüğünü ve bu sistemi destekleyici çalışmaların bu dönemde yapılması gerektiğini söyledim'' dedi. 
     Yeni çıkan Devlet İhale Yasası'nın tartışma konusu olan tüm temel konulara çözüm getirdiğini özellikle belirtmek istediğini ifade eden Aydın, ''Toplum olarak, kamuoyu olarak bu yasaya sahip çıkmamız, bunun temel özelliklerini ortadan kaldıracak her türlü girişimde karşı çıkmamız lazım. Ancak uygulamayla ilgili ufak tefek değişikliklere sıcak bakabiliriz ama yasanın temel niteliğini bozacak her türlü girişime toplum olarak, kamuoyu olarak karşı çıkmalıyız'' diye konuştu. 
     Koray Aydın, bir soru üzerine de TBMM Yolsuzlukları Araştırma Komisyonu'ndan, sistemden kaynaklanan arızaları ortadan kaldıracak önerilerin çıkacağı yönünde olumlu kanaate sahip olduğunu da söyledi. Aydın, ''Dolayısıyla komisyonun çalışmalarını önemsiyorum, ciddiye alıyorum'' dedi. 
     
</TEXT>
</DOC>
