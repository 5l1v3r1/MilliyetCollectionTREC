<DOC>
<DOCNO> 150211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko23.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unıcredito İtaliano "Türkiye ekonomisi halen rayında gidiyor" 
</HEADLINE>
<TEXT>

     Avrupa'nın en büyük finans kuruluşlarından UniCredito Italiano Grubuna göre, bazı belirsizliklere rağmen Türkiye ekonomisi halen rayında gidiyor. 
     Belirsizliklerin ise Irak savaşının neredeyse sona ermesine rağmen, bölgesel kaynaklı sorunların bir süre daha baskı oluşturmaya devam etmesinden kaynaklandığı belirtildi. 
     UniCredito Italiano Grubu organizasyonunda yayınlanan üç aylık ekonomik gelişmeler analizine göre, ABD'nin, Türkiye'ye vereceği 1 milyar dolar hibe veya 8.5 milyar dolara dönüştürülebilecek kredi yardımı, Türkiye'nin borç dinamiklerini olumlu etkileyecek ve borç geri ödemelerindeki kaygıyı azaltacak. 
     Analizde, Irak savaşının sona ermesinin, turizm gelirlerini olumlu etkilerken, Türk işadamlarının da, Irak'ın yeniden inşasında daha çok mal ve hizmet satmasına yardımcı olacağı vurgulandı. 
     2003 yılında, faiz oranlarında görülecek düşüşle birlikte, kredi talebinin de artabileceği ifade edildi. 
     
     MAKRO EKONOMİK TAHMİNLER... 
     Analizde, Türkiye'nin bu yılki makro ekonomik hedeflerine ilişkin yapılan tahminlerde, Tüketici Fiyatları Endeksi TÜFE cinsinden yılsonu enflasyonunun yüzde 27.5 olacağı, Gayri Safi Yurtiçi Hasıla GSYİH cinsinden büyümenin yüzde 4, işsizlik oranının yüzde 8, ortalama faiz oranının ise yüzde 51.3 olacağı belirtildi. 
     Yine aynı tahminlere göre 2004, 2005 ve 2006'da GSYİH cinsinden büyüme yüzde 5, TÜFE cinsinden enflasyon 2004'te yüzde 20.2, 2005'te yüzde 16.1, 2006'da ise yüzde 11.3 olarak gerçekleşecek. 
     





</TEXT>
</DOC>
