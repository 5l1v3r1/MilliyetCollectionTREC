<DOC>
<DOCNO> 171374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun33.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici hükümet konseyine Uday ve Kusay'ın cesetlerini görme izni 
</HEADLINE>
<TEXT>

     Irak'ta geçici hükümet konseyi üyelerine, devrik lider Saddam Hüseyin'in Musul kentinde öldürülen oğulları Uday ve Kusay'ın cesetlerini görme izni verildiği bildirildi. 
     Amerikan-İngiliz koalisyonundan adının açıklanmasını istemeyen üst düzey bir yetkili, konsey üyelerinin, Amerikan ordusunca salı günü düzenlenen operasyonda öldürülen Uday ve Kusay'ın cesetlerini görmeye davet edildiğini belirtti. Yetkili, Uluslararası Bağdat Havaalanı'ndaki Amerikan üssünde bulunan cesetlerin, üyeler tarafından görülmüş olabileceğini söyledi. 
     Iraklılar, Uday ve Kusay'ın ölümüyle ilgili resmi kanıt beklerken, ABD Savunma Bakanı Donald Rumsfeld dün akşam, kesin karar vermemiş olmakla birlikte cesetlerin fotoğraflarının yakında yayınlanabileceğini söylemişti. 
     
</TEXT>
</DOC>
