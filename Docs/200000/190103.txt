<DOC>
<DOCNO> 190103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun15.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler bıktı Savaş haberi istemiyoruz... 
</HEADLINE>
<TEXT>

     İngiltere'de televizyon izleyicileri arasında yapılan bir anket, izleyicinin Irak'taki savaşla ilgili haberleri ''çok fazla'' bulduğunu ortaya çıkardı. 
     İzleyicilerin yaklaşık üçte ikisi, televizyon kanallarının normal yayın akışlarını değiştirip bu konuyla ilgili haberlerin yer aldığı ekstra bültenlere yer vermesini ve önemli kanalların tümünün haber bültenlerinin büyük bölümünü bu konudaki haber ve canlı yayınlara ayırmasını yanlış bulduğunu belirtti. 
     Bağımsız Televizyon Komisyonu adlı kurum tarafından yapılan anketin sonuçlarına göre, yayıncılar halkın savaş görüntülerine olan merakını olduğundan çok daha fazla algıladı ve yanlış bir yayın politikası izledi. 
     Komisyon anketine katılan 4 bin kişinin yüzde 34'ünün bu konuyla ilgili haberleri ''çok fazla bulduğu'', yüzde 27'sininse ''aşırı'' olarak değerlendirdiği belirtiliyor. 
     Yayın kuruluşlarının savaş haberlerine doğru biçim ve oranda yer verdiğini düşünenlerin oranının ise yüzde 37 olduğu kaydediliyor. 
     Bu arada izleyicilerin büyük bölümü BBC1, ITV1 ve SKY News kanallarının yayınları sırasında İngiltere ve ABD yanlısı tutum içinde oldukları görüşünü ortaya koyarken, Kanal 4 ve Kanal 5 televizyonları ise ''en adil yayın yapan'' kanallar olarak nitelendi. 
     İngiliz izleyicisinin gözünde, en yanlı yayın yapan kuruluş ise CNN oldu. 
     
</TEXT>
</DOC>
