<DOC>
<DOCNO> 171079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/spor/spo03.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
GEDİKLER KAPANDI 
</HEADLINE>
<TEXT>

   Galatasaray tatsız başladığı kamp dönemini mutlu tamamladı. Frank De Boer savunmaya yeniden hayat verdi. Tamas ilk maçında herkesi büyüledi. Teknik Direktör Fatih Terim gelecek için ümitlendi 
      CÜNEYT KARAKAYA 

   
   Yüzler gülüyor 
   AVUSTURYA kampına tatsız başlayan Galatasaray'ın yüzü son günlerde güldü. Sağ kanat dışında alternatifi bol olan Cim-Bom'da, Popescu'nun gidişiyle açılan ve gün geçtikçe büyüyen delik Frank De Boer transferiyle şimdilik kapanmış göründü. Tamas tek maçta gözleri parlattı. Aslan'da en ciddi rekabet forvette yaşanacak gibi. Hakan Şükür'ün gelişi heyecan getirdi. Özellikle Danimarka'daki Kopenhag Turnuvası'ndaki performans Teknik Direktör Fatih Terim'i bir hayli ümitlendirdi. 
   
   Kamp raporu 
   MONDRAGON Birkaç gün çalıştıktan sonra Miami'ye milli takımına gitti. Hırslı ve çalışkandı. Yine kalenin tek adresi olacaktır. 
   MEHMET BÖLÜKBAŞI Kaleyi Aykut'a kaptırmış gözüküyor. Şu an sadece morale ihtiyacı var. 
   AYKUT Geleceği son derece parlak. Oynadığı bütün maçlarda iyi performans gösterdi. Tek eksiği hiç umulmadık zamanlarda basit hatalar yapması. 
   ABDULLAH Yeniden varolacağına inanmış. Çift kale maçlar dışında pek görünmedi. O haliyle de vasattı. 
   PRATES Kafasını önüne koyuyor futbol oynuyor. Defansif yönü eksik. Sağ taraftan gelişen ataklarda ise çok yararlı bir futbolcu. 
   ÖMER Biraz tutuktu. Maçlarda elinden geleni yaptı. Çabukluğunu artırması lazım. Ama en iyiyi de yapsa formayı kapması şimdilik zor. 
   ORHAN Mücadelesever, rakipsavar. Çalışkan, rakibine yapıştığı zaman bırakmıyor. Hazırlık maçlarında iyiydi. Çabuk uyum sağladı. 
   XAVIER Kamp döneminin en büyük hayal kırıklığı yaratan ismi. Karşılaşmalarda hiçbir varlık gösteremedi, aniden evinin yolunu tuttu. 
   İLKER Genç yeteneklerden. Sol kanatta Sabri kadar şans bulamadı. Mayası var, ama sabrı da var mı göreceğiz. Biraz daha beklemesi gerek. 
   HAKAN ÜNSAL Geçtiğimiz sezon vasat bir görüntü çizen Hakan, aynı tempoyu bozmadı. Abdullah'la yaşayacağı rekabet zevkli olacak. 
   SUAT USTA Saha içinde bırakın arkadaşlarını bazen kendine bile küsüyor. Çok geç olmadan bir an önce toparlanmazsa moralman çökecek. 
   TAMAS Ayağının tozuyla maça çıktı, hatasız oynadı. Fatih Terim'in gönlünü çabuk kazandı. 
   BÜLENT KORKMAZ Bu kadar hırs, böyle mükemmel oyun, akıllara zarar. Yaşlandıkça iyi oynuyor. Her zaman arkadaşlarını toparlayan, dostluğu pekiştiren bir görüntüde. 
   FRANK DE BOER Mütevazi gözüküyor. "Bu takımda yıldız değilim" diyor. Çok iş yapacak, çünkü ortama çabuk adapte oldu. 
   BALİÇ Hep koştu. Maratona katılsa birinci gelmesi içten değildi. Kendisine bol şans dilemekten başka diyecek birşeyimiz yok 
   CİHAN Geçtiğimiz sezon çok daha iyiydi. Orta sahadaki amansız mücadeleden galip çıkması için çalışmaya ihtiyacı var. 
   REVİVO Tam Revivo gibi oynamaya başladı ki Terim son iki maçta fazla şans vermedi. Ancak hem koşuyor, hem de pres yapıyor. 
   VOLKAN Milli takımdan yorgun geldi. Hocanın en çok uyardığı isimlerin başındaydı. Eski hırsını yakalamak üzere. 
   HASAN ŞAŞ Artık ne İnter var, ne Monaco. Varsa yoksa Galatasaray. Bal yapmayan arı pozisyonundan kurtulmaya çalıştı. 
   MURAT ERDOĞAN Vitesse maçında açıldı. Özellikle Ergün ile iyi anlaştı. Kalitesini göstermeye başlarsa formayı bırakmaz. 
   BATİSTA Eski günlerini arıyor. Kondisyonu tamam, teknik becerisi yavan. Top kontrolünün zayıf olması tek kelimeyle hocayı çıldırttı. Koşması yetmeyebilir. 
   PİNTO İyi desek, değil, kötü desek değil. Bir iyi bir kötü hiç değil. Son maçta attığı gol Terim'i bile havalara zıplattı. 
   SABRİ Uzaktan mükemmel şutlar atabiliyor. Sağ kanatta alternatifi olmaması gençler arasında şansını daha fazla artırıyor. 
   AYHAN Kötüydü. Bir türlü toparlanamadı. Herkes idman ve maçlarda yaptıkları karşısında gözlerine inanamadı. Geçmişini arıyor. 
   BERKANT Sakatlığından tam kurtulamamasının verdiği üzüntü gözlerinden okunuyor. Tam toparlanmaya başlıyordu ki kamp bitti. 
   ERGÜN Heykeli dikilse yeridir. Bir insan bu kadar profesyonel olamaz. Allah nazardan saklasın. Galatasaray'ın sol kanadının garantisi. 
   LUKUNKU Sakatlığı nedeniyle topa bile vurmadı. Sürekli sahanın etrafından tur attı, seyredenlerin başını döndürdü. 
   ÜMİT KARAN Kaçırdığı goller saç baş yolduruyor. Ama o kadar kusur kadı kızında da olurmuş. Forvette yaşanacak çekişmeye hazır. 
   ARİF Kaptanın yokluğunda takıma ağabeylik yaptı. Kendini ispatlamaya ihtiyacı olmadığı için rahattı. Ama işi zor gibi gözüküyor. 
   SEDAT Gençlerden en sessiz kalanı Sedat oldu. Deparlarda herkese fark atan genç oyuncu lig maratonunda uzun süre sırasını bekleyecek gibi görünüyor. 
   VOLKAN GLATT Geleceğe umutla bakıyor. Oldukça yetenekli ama forvette o kadar ağabeyinin arasından sıyrılması imkansız gibi görünüyor. 
   HAKAN ŞÜKÜR Kampta herkesin gözü ondaydı. Sakatlığından dolayı hazırlık maçlarında oynayamadı. Fiziğiyle, mantalitesiyle geçmişini aratmayacak, dört dörtlük bir Hakan geliyor. 
   
   Galatasaray'ın enleri 
   Kampın yıldızı Frank De Boer 
   Kampın en merak edilen yıldızı Hakan Şükür 
   Kampın çıkış yapanları Sabri, Aykut 
   Kampın en güleci Prates 
   Kampın babacanı Bülent Korkmaz 
   Kampın kaybolanı Xavier 
   Kampın kafacısı Orhan Ak 
   Kampın vasatı Hakan Ünsal 
   Kampın küskünü Suat Usta 
   Kampın sarışın bombası Batista 
   Kampın torpillisi Pinto 
   Kampın üstün performansı Ergün Penbe 
   Kampın şaşırtanı Tamas 
   
   Kalıcı olacağım    İlk kez forma giydiği Vitesse maçında herkesi büyüleyen Galatasaray'ın yeni transferi Tamas, "Avrupa devi bir kulüpte oynamak herkesin yakalayacağı şans değil. Bu fırsatı çok iyi değerlendireceğim" dedi 
   'Kalitemi göstereceğim' 
   VİTESSE maçında ortaya koyduğu futbolla herkesin beğenisini kazanan Sarı - Kırmızılılar'ın yeni transferi Tamas "Galatasaray benim yeni yuvam. Burada kalıcı olacağım" dedi. Cim - Bom'daki ilk sınavından alnının akıyla çıkan Rumen futbolcu "Frank de Boer ve Bülent Korkmaz çok değerli oyuncular. Fatih Terim'in de bana güvenmesi çok önemli" diye konuştu. Tamas, "Tek maçta iyi oynadım diye forma için heveslenmem. Amacım ilerleyen maçlarda kalitemi daha çok göstermek. Benim yaşımda böyle bir Avrupa devi kulüpte oynamak herkesin yakalayacağı şans değil. Şampiyonlar Ligi fırsatını çok iyi değerlendireceğim" ifadelerini de kullandı. 
   
   Terim'i büyüledi    VİTESSE maçında Tamas'ı ilk onbirde sahaya süren Teknik Direktör Fatih Terim, genç oyuncuya övgüler yağdırdı. Terim, "Tamas kalitesini bir maçta belli etti ve moralimi yükseltti. Uzun yıllar yararlanabileceğimiz bir oyuncu. Kampa önceki takımından hazır geldi. Bülent Korkmaz ve De Boer gibi iki yıldızla ilk maçınızı oynayacaksanız, heyecanlanmayacaksınız ve uyum sağlayacaksınız. Bunlar her babayiğidin harcı değil. Güvendim ve görev verdim. Başarısından dolayı çok mutluyum" yorumunu yaptı. 
   
   Overmars işi yattı    MEHMET DEMİRCAN 

   CİM-BOM'UN uzun süredir peşinden koştuğu Hollandalı yıldız Overmars, Barcelona'da kalmak istediğini açıkladı. Tecrübeli oyuncunun, Teknik Direktör Rijkaard'ın isteğiyle Katalan ekibinde futbol oynamaya devam etme kararı aldığı ve durumu Galatasaray'a ilettiği kaydedildi. Yüksek maliyeti nedeniyle Overmars'ı elinden çıkarmaya çalışan Başkan Laporta'nın da geri adım attığı öğrenildi. 
   
   İki Rumen daha geliyor    SARI-KIRMIZILI takım Tamas'ın transferinden sonra Rapid Bükreş'in forvet oyuncusu Florin Bratu ile Nacional Bükreş'te top koşturan orta saha oyuncusu Ovidu Petre'yi de renklerine bağlamak için kolları sıvadı. Tamas'ın da menajerliğini yapan Popescu'nun önerdiği bu iki isme Teknik Direktör Fatih Terim'in onay verdiği öğrenildi. 
   
   Hakan'ın MR'ı çekildi    SAKATLIĞI nedeniyle kamp döneminde hiçbir maçta forma giyemeyen Hakan Şükür'ün dün Acıbadem Hastanesi'nde uyluk MR'ı çekildi. Milli oyuncuda ciddi bir sorunun bulunmadığı açıklandı. Bu arada iki gün izin yapacak olan Sarı - Kırmızılı takım perşembe günü çalışmalarına başlayacak ardından cumartesi günü Hertha Berlin'in sezon açılışı için Almanya'ya gidecek. 
   
   
</TEXT>
</DOC>
