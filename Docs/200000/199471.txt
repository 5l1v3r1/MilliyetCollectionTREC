<DOC>
<DOCNO> 199471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun09.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jack Nicholson'un yaşam öyküsü Yeşilçam filmlerini aratmıyor... 
</HEADLINE>
<TEXT>

     Hızlı yaşamıyla tanınan ünlü aktör Jack Nicholson'ın hayat hikayesinin Yeşilçam filmlerini andıracak olaylarla dolu olduğu ortaya çıktı. Büyükannesini annesi, annesini de ablası zannederek büyüyen Nicholson, bu inanılmaz öyküyü filme aktarmaya hazırlanıyor. 
     Internetteki ''imdb'' sitesinin haberine göre, hayatı filmleri geride bırakacak ilginç olaylarla dolu olan Nicholson, bu öyküyü senaryoya dökmek için harekete geçti. 
     Annesinin 1930'lu yıllarda gayrımeşru doğum yapması nedeniyle kendisini ''kardeşi'' olarak gösterdiğini yıllar sonra öğrenen, büyükannesinin de annesi olduğunu sanan Nicholson, bu hikayeyi yazmanın annesine borcu olduğuna inandığını söyledi. 
     Bu öykünün sinemaya aktarılması halinde çok sayıda izleyici çekeceğine inandığını belirten Nicholson, ''Öyküyü kendi ellerimle kaleme almak istiyorum. Gerçeği öğrendiğimde annem ile aramdaki tüm doğrular suyüzüne çıktı. Çünkü, anneniz her zaman size kardeşinizden farklı davranır'' dedi. 
     Bazı şeyleri düşününce birbiriyle bağlantı kurduğunu anlatan ünlü aktör Jack Nicholson, ''Kızkardeşim bazen bana 'niye bu kadar üzülüyorsun, ne oldu ' diye sorardı. Tabii ki ancak bir anne bu kadar endişelenebilirdi. Ben küçük bir kasabada büyüdüm ve bizimle ilgili gerçek konusunda kimse herhangi bir imada bulunmadı. Orada çok sıcak bir ailem vardı ve hiçbir sıkıntı çekmedim'' açıklamasında bulundu. 
     
</TEXT>
</DOC>
