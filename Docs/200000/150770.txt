<DOC>
<DOCNO> 150770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo10.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor destek arıyor... 
</HEADLINE>
<TEXT>

     Konya Valisi Ahmet Kayhan, ''Konya'nın şu an en önemli meselesi Konyaspor'u Birinci Süper Lig'e çıkarmaktır'' dedi. 
     Konya Büyükşehir Belediye Başkanı Mustafa Özkafa, Konyaspor Kulübü Başkanı Mehmet Köseoğlu ile Konya Sarraflar Derneği Yönetim Kurulu üyeleri ve döviz büroları temsilcileri vali Kayhan'ı makamında ziyaret ederek, Birinci Süper Lig yolundaki Konyaspor'a destek için neler yapılabileceğine ilişkin değerlendirme toplantısı yaptı. 
     Vali Kayhan, İkinci Lig A Kategorisi'nde lider olan Konyaspor'un ligin bitimine kısa süre kala büyük avantaj yakaladığını, Konya'nın şu anda en önemli sorununun Konyaspor'u Birinci Süper Lig'e çıkarmak olduğunu kaydetti. 
     Bu aşamada takımın üzerine daha ciddi yönelmek gerektiğini ifade eden Kayhan, bu nedenle Konya Büyükşehir Belediye Başkanı Mustafa Özkafa ile birlikte geniş katılımlı bir toplantı düzenlediklerini, özellikle futbolculara ödenecek primler üzerinde arayışlarda bulunduklarını söyledi. 
     Vali Kayhan, tüm kamu kurum ve kuruluşlarına gönderilen bir yazı ile Konyaspor'a yardım yapılması yönünde gönüllülük esasına dayanan bir kampanyanın da başlatıldığını bildirdi. 
     Konya Sarraflar Derneği Yönetim Kurulu ile döviz büroları temsilcileri, konuyu kendi kurullarında görüşerek ilerleyen günlerde Konyaspor'a önemli bir katkıda bulunacaklarını bildirdiler. 
     





</TEXT>
</DOC>
