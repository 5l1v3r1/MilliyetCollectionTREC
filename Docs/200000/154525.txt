<DOC>
<DOCNO> 154525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/spo03.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇİRKİN SALDIRI 
</HEADLINE>
<TEXT>

Galatasaray aleyhine verilen penaltıya sinirlenen Fatih Terim tribünden gelen cisimle alnından yaralandı. Terim, devre arasında edilen küfürle de çileden çıktı 
     CÜNEYT KARAKAYA 

     Müthiş stres 
     TRABZONSPOR ile Galatasaray arasındaki gergin maçta artan tansiyon çirkin saldırılara neden oldu. Mehmet Polat'ın hareketine penaltı verilmesine sinirlenen tecrübeli çalıştırıcı, yardımcı ve 4. hakem ile de sert tartışmalara girdi. Ancak bu arada tribünlerden atılan bir cismin alnını kanatması, Fatih Terim'in sinirlerini iyice yıprattı. Terim kısa bir tedavi sonrası görevine devam ederken, olaylar bitmedi. 
     
     İtiş - kakış 
     İLK yarı bitiminde soyunma odasına hareketlenen Galatasaray, sözlü saldırıya uğradı. Fatih Terim'e, bir kişi küfür edince ortalık karıştı. Terim, küfürlerin uçuştuğu ortamda polislere "Bu adamı alın" dedi, ardından sivil bir polisle itişmeye başladı. "Sakin olun" uyarısına rağmen öfkesine engel olamayan Terim, "Zaten bizi koruyamıyorsunuz" diye çıkıştı. Mehmet Bölükbaşı da tribünlere saldırmak isteyince gerilim zor dindi. 
     
TERİM SERTLEŞTİGalatasaray Teknik Direktörü, Trabzonspor galibiyetiyle rahat bir nefes aldı. Başarılı çalıştırıcı, maç sonrasında ilginç göndermeler yapıp, bazı mesajlar iletti 
     ERHAN TELLİ 

     "Mağlup başladık" 
     TRABZONSPOR karşısında alınan galibiyetin ardından basın toplantısında geniş açıklamalar yapan Galatasaray Teknik Direktörü Fatih Terim, önce maçı, ardından da olayları yorumladı. Oyuna 1-0 mağlup başladıklarını belirten başarılı çalıştırıcı, "İlk yarım saatten sonraki bölümde tamamen oyundaki üstünlük Galatasaray'ındı. Futbolcularım sahada taktiksel olarak gereğini yerine getirip, üzerine bir de yüreklerini koyarak kazandılar" dedi. 
     
     Zor günlerin adamları 
     "FUTBOLCULARIM zor günlerin adamıdır" diyerek sözlerine devam eden Terim, "Birileri şimdiden birilerini şampiyon ilan etmiş. 'Trabzon'un namus maçı' diye yazmışlar. Kimse başkaları adına şeref, haysiyet dağıtmasın. Biz burada çok maç oynadık. Yendik de, yenildik de" dedi. Fatih hoca, "Rakibimizin 3 dışarıda, bizim 3 içeride, bir de karşı karşıya oynayacağımız maçlar var. Sonuna kadar mücadelemizi devam ettireceğiz" yorumunu yaptı. 
     
     Beşiktaş'ı ima etti 
     SAHAYA dört forvet oyuncusuyla çıkmasının normal olduğunu da vurgulayan Terim, "İkinci yarıda fiziğimizin ne kadar iyi olduğu ortaya çıktı. Her ne kadar bazı takımlar gibi İtalyan kondisyoner kullanmasak da, demek ki bizim de fiziğimiz iyiymiş. Bunu sağlayan ekibime de teşekkür ediyorum. Bizimki yerli malı." dedi. Terim, Revivo için de, "10 numaralar gelir, gider. Bazen başkaları 10 numaralık oynar. Ama 1 Haziran'da da karnelerine bakarız" dedi. 
     
     "Terim giderse gelmez" 
     OLAYLARA da değinen Terim, "Yılmaz Vural 10 metre içeriye giriyor. Başka teknik direktörler beş metre ileriye dalıyor. Hatta bazı antrenörler neredeyse sağ açık gibi orta yapacak hale geliyor. Kimse sesini çıkarmıyor. Fatih Terim'i bu kadar üzmeyin. Terim giderse bir daha gelmez. Fatih Terim'ler kolay yetişmiyor" dedi. Ardından da şöyle devam etti "Ben de insanım. Ben de hata yaparım. Bazen kendimi seyrettiğimde ben de kendimden hoşlanmıyorum." 
     

</TEXT>
</DOC>
