<DOC>
<DOCNO> 150299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur22.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı İshak Alaton'a şüpheli mektup ve toz madde.. 
</HEADLINE>
<TEXT>

     Alarko Holding Yönetim Kurulu Başkanı İshak Alaton'a mektup zarfı içerisinde gönderilen tehdit içerikli yazı ile beyaz renkli toz madde, polislerce incelemeye alındı. 
     A.A muhabirinin aldığı bilgiye göre, Beşiktaş Muallim Naci Caddesi 69 numarada bulunan Alarko Holding binasına, dün saat 12.00 sıralarında Fatih Postanesi'nden gönderilen bir mektup ulaştırıldı. 
     Alarko Holding Yönetim Kurulu Başkanı Alaton adına gönderilen, ancak üzerinde gönderici adı bulunmayan mektuptan tehdit içerikli bir yazı ile ne olduğu henüz belirlenemeyen beyaz renkli toz madde çıktı. 
     Olayın bildirilmesi üzerine polis, mektup zarfının içindekileri gerekli incelemenin yapılması amacıyla Kriminal Polis Laboratuvarı'na gönderdi. 
     İstanbul Emniyet Müdürü Celalettin Cerrah, basın mensuplarının sorusu üzerine, konuyla ilgili soruşturmanın sürdüğünü belirterek, söz konusu mektup ve toza ilişkin incelemenin devam ettiğini kaydetti. 
     





</TEXT>
</DOC>
