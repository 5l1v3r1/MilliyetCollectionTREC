<DOC>
<DOCNO> 194514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/yasam/yas03.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Kaçakçılar duman oldu    ERDAL KILINÇ İstanbul 
   Çin'de üretilen ve üzerine "Tekel" damgası vurulan 4 trilyon lira değerindeki 134 bin 500 karton sigarayı yasadışı yollardan Türkiye'ye getirerek iç piyasada satmak isteyen 6 kişi "Duman" adı verilen operasyonda yakalandı. Polis, Ümraniye DES Sanayi Sitesi'ndeki bir depoda 3 konteynerde arama yaptı. Konteynerlerde, 4 trilyon lira değerinde 134 bin 500 karton sigara ele geçirildi. Kaçak sigaraların sahibi olduğu öne sürülen Mustafa Çoruk, gümrük mali müşaviri Orhan Tamirci ve Haydarpaşa Gümrüğü'nde onay memuru olarak çalışan Bülent Biga'nın da aralarında bulunduğu 6 kişi gözaltına alındı. Zanlılar, tutuklanarak cezaevine konuldu. 
   
   Kaymakamdan gürültü cezası    DHA 
   Zonguldak Alaplı'da bir ay önce göreve başlayan Kaymakam Celalettin Cantürk, lojmanının yanındaki arsada oynayan çocukların gürültüsünden rahatsız olunca, iş makinesiyle arsayı kazdırdı. Alaplı Kaymakamlığı lojmanının yanında bulunan şahsa ait arsa çocukların oyun alanına döndü. Çocukların oyun oynarken çıkardığı gürültüden rahatsız olan Cantürk ise, çocukların üzerinde oynamasını engellemek için arsayı iş makineleriyle kazdırarak bozdurdu. Kaymakamın bu tutumuna vatandaşlar tepki gösterdi. 
   
   'Olaylı' sokakta travestiye saldırı    İzmir DHA 
   İzmir Alsancak'ta, sivil polislerin kimlik kontrolü yaptıkları vatandaşları dövmesiyle gündeme gelen 1469 Sokak'ta, yine olay çıktı. "Siboş" takma adlı travesti Sacit Güler, kimliği belirsiz bir kişinin açtığı ateş sonucu iki bacağından yaralandı. Geçen yıl polisin kendisini tehdit eden kişileri yakalamadığını ileri sürerek silahlı protesto eylemi yapan Güler, dün 04.00 sıralarında, dairesinin bulunduğu apartmana girerken saldırıya uğradı. Alsancak Devlet Hastanesi'ne kaldırılan Güler'in hayati tehlikesinin olmadığı belirtildi. Güler, ifadesinde, olayın neden meydana geldiğini bilmediğini belirtti. 
   
   Fısıltıyla konuşmak ses teline zararlı    ALİ GÜLER Antalya DHA 
   AKDENİZ Üniversitesi'nden logopedi konuşma ve ses bozukluğu uzmanı Ekrem Azizzade, yüksek sesle konuşan veya bağıran insanlarda ses teli nodülü oluşabileceğini belirtti ve "Fısıltıyla konuşmak da sese zarar verir" dedi. 
   
   İçki ve sigara, ağız kanseri nedeni    DIŞ HABERLER SERVİSİ 
   İNGİLTERE'DE King's College London'ın yaptığı bir araştırma, sigara dumanı ve alkolün, ağzın içinde tehlikeli seviyede kanserojen madde ürettiğini, alkolün sigaradaki kanserojen maddelerin taşınmasını kolaylaştırdığını belirledi. 
   
   
   
</TEXT>
</DOC>
