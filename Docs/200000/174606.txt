<DOC>
<DOCNO> 174606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/aspo.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TUTTU PİŞİRDİ YEDİ 1-3 
</HEADLINE>
<TEXT>

   Kartal'ı, Samsun'da uçuran üç flaş isim vardı. İlki, yediği bir gole rağmen harika kurtarış yapan Cordoba diğeri, bitmek bilmeyen enerjisiyle Tümer ve 25 dakikaya iki nefis gol sığdıran Ahmed Hassan... 
      
   TÜMER 
   Beşiktaş'ın eleştirildiği anlarda bile sahada ayakta kalan Tümer, basmadık yer bırakmadı. Topu kapmak, rakibe hareket imkanı vermemek için çırpındı. Penaltı golü de adeta bunun ödülü oldu. 
   
   CORDOBA 
   Bir takım için kalecinin ne kadar önemli olduğunu Oscar Cordoba dün bir kez daha gösterdi. Dağınık defansının ardında Samsunspor forvetlerinin karşısına bir duvar gibi dikildi. 
   
   A.HASSAN 
   Sahaya ayak bastığının birinci dakikasında attığı gol ustalık kokuyordu. Samsunspor için hep tehlike oldu. Son dakikadaki golü de fırsatçılığının ve takipçiliğinin simgesiydi. 
   
   90 dakika    BİLAL MEŞE 

   Lucescu'nun sistemi belli 3-4-1-2... Savunmayı sağlam tutacaksın, kanatlardan rakip kaleye ineceksin, isabetli ortalarla gol ya da goller bulacaksın. Kartal'ın ileri hattında görev yapan Ahmet Dursun'un verimsizliği, Tümer'in markajda oynaması, Pancu'nun arkadan destek veremeyişi, Kartal'ı ilk yarıda sıkıntıya sokan en büyük faktörlerdi. 
   Beşiktaş'ın taş gibi savunması dün evlere şenlikti Cordoba, kalesinde rakip forvetlerle burun buruna kaldı. Bir tane yedi, en az dört tane de kurtardı. 
   Siyah - Beyazlılar'ın ilk yarıdaki bu kötü görüntüsünü ev sahibi takım doğrusu iyi kullandı. Serkan'ın 13. dakikada attığı golden önce Beşiktaş, 5 ve 8. dakikalarda iki ölü toptan pozisyon buldu. Ne var ki bunları gole çeviremedi. Ama 13. dakikada orta saha üstünlüğünü ele geçiren Samsunsporlu Evren, bu alanda önce Tayfur'u safdışı bıraktı, topla uzun süre dripling yaptı, meşin yuvarlağı Serkan'ın koşu yoluna attı. Çizgi halinde savunmayı yakalayan tecrübeli futbolcu aradan sıyrıldı ve plase bir vuruşla Cordoba'yı avladı. 
   Golden sonra Kartal oyundan iyice düştü. 24. dakikada Serkan topu Zago'nun üzerinden aşırdı, araya Sinan girdi, son anda dokundu ancak Cordoba bu gole izin vermedi. 
   İkinci yarıya daha derli toplu başlayan Beşiktaş, 54. dakikada Zago'nun Kirita tarafından düşürülmesiyle kazanılan penaltıyı Tümer ile gole çevirirken, oyuna da ağırlığını koydu. 
   56. dakikada Ahmet Dursun'un Evren tarafından ceza alanı içinde düşürülmesine hakem Arzuman'ın seyirci kalması, yönetimine gölge düşürdü. 
   69. dakika Giunti soldan ortaladı. Bir dakika önce oyuna giren Ahmed Hassan topla buluştu ve gelişine sert vurarak Kartal'ı 2-1 öne geçirdi. 
   Golden sonra skoru korumak amacıyla Kartal'ın savunmaya çekilmesi, büyük bir handikaptı. 71. dakikada sağ taraftan kazanılan serbest atışta Kirita arka direğe kesti, Sinan yükseldi, kafayı çaktı, top Cordoba'dan döndü. Bu topu Ahmet Yıldırım kornere yollayıp, tehlikeyi önledi. 
   86. dakikada Beşiktaş savunmasında oluşan karambolde Mehmet Nas, Cordoba ile karşı karşıya kaldı. Sert şutunu tecrübeli eldiven çelerken, büyük bir tehlikeyi önledi. 
   Futbolun sürprizler oyunu olduğunu unutmamak gerekir. 90 3'te kazanılan korner atışına kaleci Shorunmu da geldi. Müslüm'ün sağdan kullandığı korner atışı savunmadan sekti, Ahmed Hassan'ın önüne düştü. Mısırlı futbolcu topu yaklaşık 60 metre kadar sürdü, Şenol'a rağmen şık bir vuruşla maçın skorunu belirledi 3-1. 
   
   Şansımızı zorladık    Samsunspor karşısında sıkıntı yaşadıklarını ifade eden Lucescu, Ahmed Hassan'ın iki gol atmasının da mutluluk verici olduğunu belirtti 
   
   "Zaman gerekiyor" 
   GÜÇLENEN bir Samsunspor ile oynadıklarını, bundan dolayı kazanılan üç puanın çok önemli olduğunu söyleyen Beşiktaş Teknik Direktörü Mircea Lucescu, "Bu maçta biraz şansımız da vardı" ifadesini kullandı. Futbolda şans faktörünün de çok önemli olduğunu vurgulayan Rumen çalıştırıcı, "Biz bunu zorladık ve başardık" ifadesini kullandı. Yeni transferlere de değinen Luce, "Onların da, benim de zamana ihtiyacım var. Uyum sağlamaları hiç de kolay değil" dedi. 
   
   "Hepimiz biriz" 
   YENİLERİ en iyi oldukları zamanda takıma katacağını belirten Lucescu, Ahmed Hassan'ın iki golünün mutlu ettiğini dile getirdi. Rumen çalıştırıcı, "Geçen sene şampiyon olan takımıma hiçbir sözüm yok. 85 puan aldılar. Aynı oyuncularla başlamak mecburiyetindeydim. Ancak iyi bir takım elde etmek için yenileri de bu takıma eklemeliydim. Yeni transferler gelince eskileri sildim diye bir düşüncem yok. Hepimiz biriz, hepimiz bir takımız" yorumunu yaptı. 
   
   Tekmeler yıldırdı    SAMSUNSPOR karşısında Beşiktaş'ın orta alanında görev yapan Daniel Pancu çabuk pes etti. İki kez sol arka adalesine darbe alan ve karşılaşmada fazla varlık gösteremeyen Rumen oyuncu, ağrıları nedeniyle değiştirilmesini istedi. Bunun üzerine 37. dakikada Pancu'nun yerine Yasin oyuna dahil oldu. Lucescu'nun, saha dışına çıkan Siyah - Beyazlı oyuncuyu sinirli bir şekilde bağırdığı gözlendi. 58. dakikada sahadan alınan Ahmet Dursun da Kırmızı - Beyazlılar'ın tekmelerinden şikayetçi oldu. 
   
   Göze çarpanlar 
   ZAGO Hırsına ve çabukluğuna diyecek bir şey yok. İlk devrede inanılmaz bir hata yaptı, ikinci yarıda ise yaptırdığı penaltıyla kendini affettirdi. 
   A.DURSUN Aldığı topları ya kaybetti, ya da savunmaya takıldı. Çabası yeterli olmadı, ikinci yarıda kendisini yedek kulübesinde buldu. 
   GIUNTI Orta alanda çok savaştı, yardıma koştu, sık sık pres yaparak takımını rahatlattı. İleri uç adamlarını da isabetli paslarıyla besledi. 
   SERKAN Hem tekniğini, hem de tecrübesini konuşturdu. Sık sık Beşiktaş'ın savunmasını rahatsız etti. Attığı golle klasını bir kez daha gösterdi. 
   SHORUNMU Nijeryalı eldiven zor bir 90 dakika yaşadı. İlk yarıda kritik toplar kurtardı. Son dakikada kalesini boş bırakarak, üçüncü golün yenmesine neden oldu. 
   EVREN Forvetin arkasında gizli golcü olarak görev yaptı. Tekniğiyle göz doldurdu, Serkan'ın attığı goldeki asisti mükemmeldi. 
   SİNAN Beşiktaş karşısında Samsunspor'un en hareketli ismiydi. Çalıştı, direndi, ama son vuruşlarda etkili olamadı. 
   
   Notlar 
   Nanni'de geri sayım 
   KARTAL'IN prensipte anlaşma sağladığı Arjantinli golcü Roberto Nanni için son karar başkana kaldı. Velez Sarsfield Başkan Yardımcısı Guillermo Pizzoglio, Nanni'nin bonservisi konusunda parasal sorunun devam ettiğini ileri sürerken, Beşiktaş yöneticileri ise Velez Sarsfield Başkanı ile yapılan görüşmenin sonucu belirleyeceğini ifade etti. 
   
   Sergen dopingi 
   SAKAT olduğu için İstanbul'da kalıp, fizyoterapist Cem Türker ile birlikte çalışan Sergen Yalçın, maç önceki takım arkadaşlarını arayıp moral verdi. Yıldız oyuncu, arkadaşlarından galibiyet istedi. 
   
   Jübile 7 Eylül'de 
   BEŞİKTAŞ'IN eski oyunculardan Gökhan Keskin'in jübile tarihi belli oldu. Siyah - Beyazlı takım, Gökhan'ın jübilesi için 7 Eylül'de İnönü Stadı'nda Bursaspor ile karşı karşıya gelecek. 
   
   Kuş uçmadı 
   SAMSUN Emniyet Müdürlüğü'nün "Özel Teşkilat Timi"nde görev alan iki sivil polis kamera, iki polis de fotoğraf makinesiyle tribünde taşkınlık yapanları görüntüledi. 12 bin kişinin yer aldığı tribünlerde yaklaşık bin kadar Beşiktaş taraftarı da takımlarına destek verdi. 
   
   Formalar beğenildi 
   SİYAH - Beyazlılar'ın, Samsunspor maçında giydikleri yeni 'gri' renkli formalar beğeni topladı. PAF takım ise Samsunspor'u 3 - 0'la geçti. Yaşamını kaybeden eski hakem Yılmaz Özkaraduman için maç öncesinde 1 dakikalık saygı duruşunda bulunuldu. 
   
   Rakamlar diyorki 
   Geçen sezon son 7 maçını da kazanan Beşiktaş, Samsunspor karşısında 8. galibiyetini elde etti. Siyah - Beyazlılar ayrıca arka araya 5. deplasman zaferini de buldu. 
   Tümer, 666 gün sonra Samsun 19 Mayıs Stadı'na ayak bastı. En son 10 Ekim 2001'de eski takımının karşısına çıkan Siyah - Beyazlı futbolcu, Karadeniz ekibine karşı da dün ilk golünü attı. 
   Cordoba, ilk kez çıktığı Samsun deplasmanında ilk golünü yedi. Kolombiyalı eldiven, geçen sezon İnönü'deki maçta Kırmızı - Beyazlılar'a kalesinde geçit vermemiş, Samsun'daki maçta ise eldivenlerini Göksel'e devretmişti. 
   Kırmızı - Beyazlılar 686 gündür Beşiktaş'ı ligde yenemiyor. En son 10 Eylül 2001'de Samsun'daki karşılaşmada Siyah - Beyazlılar'ı 2-1 mağlup eden Samsunspor, ardından çıktığı 4 maçta 1 beraberlik, 3 mağlubiyet aldı. 
   Geçen sezonun en çok kart gören isimlerinden Zago, dün de bu geleneğini devam ettirdi. Brezilyalı futbolcu Siyah - Beyazlı forma ile ligdeki 13. sarı kartını gördü. 
   
   Maçın hakemi 
   Başarılıydı 
   MAÇA iyi başladı, pozisyonları yakından takip etmeye çalıştı. Futbolcular üzerinde otoritesini kurdu, sonucu etkileyecek hata yapmadı. Zago'nun düşürülmesindeki penaltı kararı yerindeydi. Ancak ilk yarıda aynı futbolcunun Musa'ya yaptığı sert harekete kart çıkartmadı. Ahmet Dursun'un bir pozisyonda topu elle indirmesini de süzemedi. 
   
   
</TEXT>
</DOC>
