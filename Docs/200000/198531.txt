<DOC>
<DOCNO> 198531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama protestocuları, altın madeninin çalışanları oldu 
</HEADLINE>
<TEXT>
   NEREDEN NEREYE 
   Ovacık Altın Madeni'nde halkla ilişkiler, personel servisi ve tünellerde görev yapan "eski eylemciler", pişman olmadıklarını söylüyor. Şirket ise, "Eylemler sayesinde dünyanın en çevreci madenini kurduk" görüşünde... 
      Önay Yılmaz 
   
   Bergama'daki Ovacık Altın Madeni'nin çalışmasına karşı çıkanlar ve protesto eylemlerinin önderleri konumundakiler, şimdilerde madenin en hızlı çalışanları ve savunucuları arasında yer alıyor. Eski protestocuların bazıları halkla ilişkilerde, personel servisi işinde, kimileri de yeraltı tünellerinde operatör olarak görev yapıyor. 
   Personel servisi işinin bir bölümünü, madene eskiden karşı olan eski eylemci Narlıca Muhtarı Veysel Akçit üstlendi. Yine eylemlere öncülük edenlerden aynı köyden Gazanfer Akyüz de madenin halkla ilişkiler biriminde görev yapıyor. Akyüz, madene gelenlere tanıtım gezileri düzenliyor, "işletme hakkındaki yanlış imajı" düzeltmeye çalışıyor. 
   
   Pişman değiliz 
   Yine Narlıca köyü eylemcilerinden Hamit Andaş, Yüksel Gencer, Yusuf Gencer, madenin yeraltı tünellerinde operatörlük yapıyor. Veysel Bıçak, satın alma servisinde bilgisayar operatörü olarak çalışıyor. Pınarköy Muhtarı Alaattin Ceylan, madende çalışmadığını, ancak artık desteklediğini söylüyor. Yine protesto eylemlerine öncülük eden Çamköy Muhtarı Ali Zeybek, madendeki sondaj çalışmalarının su taşıma müteahhitliğini yapıyor. 
   Dünün eylemcileri, bugünün maden çalışanları olan köylüler, "Geçmişte eylem yaptığımız için pişman değiliz. Karşı çıkmasaydık, bugün böyle çevreci ve her türlü denetime açık olan bir madene kavuşmazdık" dediler. 
   Yusuf Gencer, "Bir provokasyon sonucu eskiden eylemlere gider, hatta en ön saflarda yer alırdım. Burada çevrenin ve çevreciliğin ne demek olduğunu öğrendim, iş sahibi oldum. Öğreniyor ve bilinçleniyorum" diyor. 
   Eylemcilerin önde gelen isimlerinden Metin Andaş'ın oğlu Hamit Andaş da, "Eskiden babamla birlikte eylemlerin başında yer alırdık" sözleriyle geçmişi anıyor. 
   Veysel Bıçak, eskiden çobanlık yaptığını, madende iş sahibi olduğunu ve bilgisayar kullanmayı öğrendiğini anlatıyor. 
   Narlıca Köyü Muhtarı Veysel Akçit de, "Köylerimiz güzelleşti ve atmosferleri değişti. Eylemler sayesinde dünyanın en çevreci madeni ülkeye kazandırıldı. Bu maden diğer madenlere örnek olsun" diyor. 
   
   Eylemler işe yaradı 
   Madenin Toplumsal İlişkiler Müdürü Hayri Öğüt, eylemlerin faydasını kabul ettiklerini itiraf ederek, şunları anlatıyor 
   "Altın madenciliğinde çevre açısından risk oluşturmaması için iki farklı yöntem var ya atık barajları uygulanıyor ya da kimyasal arıtma yapılıyor. Fakat aşırı çevreci eylemler nedeniyle yetkililer, baraja ilaveten kimyasal arıtma da kurdular. Hem kimyasal arıtma hem atık havuzu olan dünyadaki tek altın madeniyiz. Şu anda dünyada mevcut 800'ü aşkın altın işletmesi arasında çevreye en duyarlı olanı Ovacık. Çevre ölçüm değerleri aylık rapor edilmekte. Resmi ve gayri resmi denetime açık. Ayrıca iş güvenliği açısından da dünya standartlarının üzerine çıktık." 
   
   Bölgelere göre işçi dağılımı    Yönetim, personel alımında ilk tercihini madene en yakın köyler Ovacık, Narlıca ve Çamköy'den yana kullanılıyor. İkinci sırada daha uzak olan Pınar, Sağancı, Süleymanlı, Aşağı Kırıklar, Alacalar ve Tepeköy bulunuyor. Madende çalışanların memleketlerine göre dağılımı şöyle 
   Ovacık 37, Çamköy 26, Narlıca 36, Alacalar 3, Sağancı 11, Aşağıkırıklar 3, Tepeköy 3, Pınarköy 10, Süleymanlı 2, Bergama - Dikili 92, İzmir 25, Türkiye genelinden diğer merkezler 29. 
   
   
   
</TEXT>
</DOC>
