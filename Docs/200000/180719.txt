<DOC>
<DOCNO> 180719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sondun16.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Arafat denetiminde bir hükümeti kabul etmeyecek 
</HEADLINE>
<TEXT>

     İsrail, Yaser Arafat'ın denetiminde bir Filistin hükümetini kabul etmeyeceğini bildirdi. 
     Başbakanı Ariel Şaron'un makamından yapılan açıklamada, ''Filistin Başbakanı Mahmud Abbas'ın görevinden istifa etmesinin Filistinlilerin iç meselesi olduğu'' kaydedildi. 
     Açıklamada, İsrail'in gelişmeleri izlediği belirtildi. 
     AFP'ye demeç veren bir İsrailli yetkili, ''İsrail gelişmeleri yakından izliyor. Abbas, barış sürecinde Filistin tarafında İsrail'in tek muhatabı olmaya devam ediyor'' demişti. 
     Bu arada, güvenlik danışmanı Cibril Recep, Arafat'ın Abbas'ın istifasını incelemekte olduğunu bildirdi. 
     Ramallah'ta gazetecilerle konuşan Recep, ''Başkan Arafat istifa mektubunu inceliyor, henüz kararını vermedi'' dedi. 
     Arafat'a yakın bazı kaynaklar, Arafat'ın başbakanın istifasını kabul ettiğini söylemişlerdi. 
     Öte yandan, FKÖ siyasi büro şefi Faruk Kaddumi, Abbas'ı istifa kararından caydırabilmek için arabuluculuk yapılabileceğini söyledi. 
     Şam'da bulunan Kaddumi, gazetecilerle konuşurken, ''Filistin'deki demokratik açılım''dan memnuniyet duyduğunu belirterek, ''Abbas'ı istifa kararından döndürebilmek için bazı arabuluculuk girişimleri olabilir'' dedi. 
     
</TEXT>
</DOC>
