<DOC>
<DOCNO> 179726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yazar/toruner.html </URL>
<DATE> 2003/09/02/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
30 senede büyük işler 
</HEADLINE>
<TEXT>

   
   Kahramanmaraş'a en son 1973 yılında gelmiştim. O günden bugüne yapılanları görünce ve bunları diğer illerle karşılaştırınca yapılanların büyüklüğünü gördüm. Onun için Kahramanmaraş yine kahraman. Ama, bu kez ekonomide ve şehircilikte. Bu şehre emeği geçen herkesi tebrik ederim. 
   Vali İlhan Atış, Rektör Nafi Baytorun, Ticaret Odası Başkanı Mehmet Tanrıverdi ve yardımcısı Mehmet Arifioğlu ile görüştüm. İlde ekonomik bir devrim yaşanmış. 524 fabrika, sadece 700 adet altın işleyen atölye var. Yunanistan'da üretilen pamuk ipliğinin 2 katı tek başına burada üretiliyor. İlde işsiz sayısı çok düşük. 
   Yöneticiler ilin sorunlarını şöyle sıralıyorlar 
   a Havaalanı 2001 yılında kapatıldı. Mutlaka yeniden açılmalı. 
   b İlin çok yakınlarından otobanlar geçiyor. Yapılacak 60 km'lik bir otobanla bu il de otoban zincirine bağlanabilir. 
   c İhracatımız yüksek. Ancak, demiryolunu kullanamıyoruz. Çok yakından geçen demiryoluna olan bağlantımız ıslah edilip, bu ile de sefer konulmalı. Bunun için, sadece 7 km'lik bir ıslah yeterli. 
   d Pamuk üreticisi destek primi istiyor. Amerika ve Avrupalı üreticiler destek primi ile çalışıyorlar. 20 sentlik bir prim bile yeterli. Aksi takdirde pamuk üretimi yok olacak. 
   Vatandaşlara göre, ek olarak şu sorunlar var 
   
   Ne diyorlar    Fatih Nalbantbaşı Medya Turka gazetesi sahibi ve Mehmet Fiskeci Medya Turka Yazı İşleri Müdürü Yerel TV yok. RTÜK zamanında başvurulmadı diye, bu ile ruhsat vermiyor. 400 milyarlık cihazımız hazır. Yerel TV bu ilin de hakkıdır. İzin istiyoruz. 
   Ali Osman Köklü öğretmen SİT alanı ilan edilen yerlerdeki eski binalar bakımsızlıktan yıkılıyor. Kültür ve sanat evi eski bina olmalıyken yeni binada yapıldı. 
   Ayben Akdoğan öğretmen Tarihi binalar korunmuyor. Eski valilik, Alman Hastanesi, Uzunoluk Hamamı yıkıldı. Yerlerine ucube şeyler yapıldı. Tarihimizi kaybediyoruz. 
   Halil İbrahim Gümüşbaş muhtar Her iktidar söz verdiği halde yollarımız yapılmıyor. 
   Mehmet Emlik Ekonomide iyi olsak da eğitimde 46. sıradayız. İlde eğitime önem verilmiyor. 
   İsmail Minyar bakkal Alacaklarımızı tahsil edemiyoruz. Halk alışverişi büyük yerlerden yapıyor, bizden sadece ekmek ve gazete alıyor veya veresiye alışveriş yapıyor. Mümkünse, süpermarketler şehir dışına çıkarılsın. 
   Halkın şahsi sorunları ise şöyle 
   Ali Gökot Beni Mustafa Kalaycı adında bir polis 5000 mark dolandırdı. Mahkeme ağır cezada ama polis bulunamıyor. Ankara Araştırma Şubesi'nde çalıştığını tespit ettik. Ama, teşkilat mahkemeye bilgi vermiyor. İlgililerin yardımını bekliyorum. 
   
   Şik yetler de var    Hacıbayram Kaldırım Memur devletle anlaşamıyor. Ben öğretmen lisesi mezunuyum ve işsizim. Memura halen verilen para ile de çalışmaya hazırım. 
   İbrahim Kazankıran, Mehmet Akif Bakırcıoğlu, Tayfun Yüce, Sinan El, Mesut Külbaş Biz de işsiziz. 
   Üzeyir Sönmüş Tarım İş Müdürlüğü'nde çalışıyorum. Hastayım. 1986'da geçirdiğim bir trafik kazası sonucu, yediklerim karnıma iniyor. Yurtiçinde tedavim olanaksız. Ama, SSK beni yurtdışına göndermiyor. 
   Mehmet Suat Bal Ankara Üniversitesi'nde akademisyenim. Yeni YÖK yasasında da liyakat esası yok. Yükselme merkezi sınav ve belli ölçütlerle yapılmalı. 
   Mehmet Fırtına SSK Hastanesi 1976'da açılmış bir dispanser. Herkes Adana ve Gaziantep'e sevk ediliyor. SSK'dan tam teşekküllü bir hastane istiyoruz. Bize ilimizde bakılsın. 
   Ahmet Naci İmar Bankası zedelerdenim. Ödeme bekliyoruz. 
   Ali Ciğer Köy Hizmetleri'nden emekliyim. 320 milyon maaşla 2 çocuk okutuyorum. Herkese yapıldı, bize hiçbir zam yapılmadı. Zam istiyoruz. 
   Kerem Bağrıaçık Şoförüm. Bizi hep sigortasız çalıştırıyorlar. Bu önlensin. 468 günlük sigorta açığım var. Kapatamıyorum. 
   
      
   
</TEXT>
</DOC>
