<DOC>
<DOCNO> 157810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko06.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanların yüzde 43.5'i ücretli, yüzde 2.6'sı işveren 
</HEADLINE>
<TEXT>

     Türkiye'de çalışanların yüzde 43.5'i ücretli, yüzde 20.1'i kendi hesabına çalışırken, yüzde 2.6'sı ise işveren konumunda bulunuyor. Nüfusun yüzde 33.8'i ise ücretsiz aile işçisi durumunda. 
     Devlet İstatistik Enstitüsü DİE verilerine göre, 1927 yılında Türkiye'de 63 il bulunurken, 2000 yılında bu sayı 81'e yükseldi. 
     1927 yılında en fazla nüfusa sahip olan iller sırasıyla İstanbul, İzmir ve Konya olarak sıralanırken, 2000 yılına gelindiğinde sıralama İstanbul, Ankara ve İzmir olarak değişti. 
     
     HANELER KÜÇÜLÜYOR 

     1955 yılında 5.7 kişi olan ortalama hane halkı büyüklüğü, 2000 yılına gelindiğinde 4.5 kişiye geriledi. 
     İl merkezlerinde hane halkı büyüklüğü 4 kişi olarak hesaplanırken, ilçe merkezlerinde 4.6, köylerde ise 5.2 kişiyi buluyor. 
     1927 yılında yüzde 24.2 olan şehir nüfusu oranı ise 1950 yılına kadar değişmezken, 2000 yılında yüzde 64.9'a kadar yükseldi. 
     
     YURTDIŞINDA DOĞANLAR 

     1935 yılında ülke nüfusunun yüzde 94.1'i Türkiye'de doğarken, Türkiye'de doğanların oranı 1975 yılında yüzde 100'lere yaklaştı. Ancak 1980 yılında yüzde 98.1'e düşen bu oran 2000 yılına kadar aynı düzeyini korudu. 
     Yurtdışında doğanlar içinde en yüksek paya Bulgaristan doğumlular sahip bulunuyor. Bunun yanında Almanya ve Yunanistan doğumlu olanlar da önemli bir paya sahip bulunuyor. 
     
     KADIN VE ERKEK MEDYAN YAŞ 

     Kadınların beklenen ortalama ömrünün daha yüksek olması nedeniyle kadın nüfusunun medyan yaşı erkeklerin medyan yaşından daha yüksek seviyede bulunuyor. 
     Nitekim 2000 yılında medyan yaş erkek nüfusta 24.4'e, kadın nüfusta ise 25.3'e yükseldi. 
     
     YAŞLI NÜFUS ARTIYOR 

     1990-2000 döneminde genç nüfus artış hızının sıfıra yaklaştığı, üretken nüfusun artış hızının aynı düzeyde kaldığı ve yaşlı nüfusun ise en fazla artış hızına sahip olduğu görülüyor. 
     Yıllık nüfus artış hızı binde 18.3 iken, bu oran yaşlı nüfusta binde 46.8, genç nüfusta ise binde 2.4 olarak tespit edildi. 
     
     EĞİTİM SEVİYESİ YÜKSELİYOR 

     1935 yılında erkeklerin yüzde 29.4'ü, kadınların ise yüzde 9.8'i okuma yazma bilirken, 2000 yılında bu oran erkeklerde yüzde 93.9'a kadınlarda yüzde 80.6'ya yükseldi. 
     En az ilköğretim mezunu olanların oranı 1975 yılında erkeklerde yüzde 17, kadınlarda ise yüzde 7.9 iken, bu oran 2000 yılında erkeklerde yüzde 43.6'ya kadınlarda ise yüzde 26.6'ya çıktı. 
     Eğitim düzeyinde özellikle lise ve yükseköğretim mezunlarında önemli gelişmeler kaydedildi. 1975 yılında erkeklerin yüzde 5.2'si, kadınların ise yüzde 2.5'i lise mezunu iken, 2000 yılında erkeklerin yüzde 16'sı, kadınların ise yüzde 9.1'i lise mezunu konumunda bulunuyor. 
     1975'te erkeklerin yüzde 3'ü, kadınların ise yüzde 0.7'si yüksek öğretim mezunu iken, 2000 yılına gelindiğinde bu oran erkeklerde yüzde 10.2'ye, kadınlarda ise yüzde 5.4'e yükseldi. 
     
     DOĞURGANLIK AZALIYOR 

     1960 yılında doğurgan çağdaki her 1000 kadına 698 çocuk düşerken, 2000 yılına gelindiğinde 362 çocuğa indi. 
     Kadın başına düşen çocuk sayısı 40 yıllık dönemde yaklaşık yüzde 48 oranında azaldı. 
     
     İŞGÜCÜ-İSTİHDAM 

     Türkiye'de işgücüne katılma oranı 1980-2000 döneminde sürekli olarak azaldı. 
     1980 yılında yüzde 79.8 olan erkeklerin işgücüne katılım oranı, 2000 yılında yüzde 70.6'ya düştü, bu dönemde kadınların oranı da yüzde 45.8'den 39.6'ya geriledi. 
     Buna karşılık istihdam edilenlerin sayısında aynı dönemde sürekli bir artış görüldü. Nitekim istihdam edilen nüfusun yıllık artış hızı bu dönemde binde 17 olarak ölçüldü. 
     
     İSTİHDAMDA TARIMIN PAYI AZALIYOR 

     Aynı dönemde tarım sektörünün istihdam içindeki payı azalırken, yüzde 60'tan yüzde 48.4'e geriledi. 
     Hizmetler sektörünün payı ise bu dönemde yüzde 23.4'ten yüzde 33.5'e çıktı. 
     Sanayi ve inşaat sektöründe istihdam edilenlerin oranında bu dönemde önemli bir değişim yaşanmazken, 2000 yılında sanayide istihdam edilenlerin oranı yüzde 13.3, inşaat sektöründe istihdam edilenlerin oranı ise yüzde 4.6 olarak belirlendi. 
     
     ÜCRETLİ VE İŞVEREN ARTIYOR 

     1980-2000 döneminde ücretli ve işveren olarak çalışanların oranı her iki cinsiyette de artış gösterirken, işveren olarak çalışan kadınların oranındaki artış erkeklerden fazla oldu. 
     2000 yılında çalışanların yüzde 43.5'i ücretli, yüzde 33.8'i ücretsiz aile işçisi ve yüzde 20.1'i kendi hesabına çalışırken, yüzde 2.6'sı işveren konumunda bulunuyor. 
     
     MEDENİ DURUM 

     İl merkezlerinde evli olan nüfusun oranı yüzde 60 olarak hesaplanırken, bu oran ilçe merkezlerinde yüzde 59, köylerde ise yüzde 62 olarak belirlendi. 
     Yerleşim yerlerine göre cinsiyetler arasında en önemli farklılık, hiç evlenmemiş nüfusta görülüyor. Hiç evlenmemiş kadınların oranı il merkezlerinde yüzde 30, ilçe merkezlerinde yüzde 31, köylerde ise 29 olarak hesaplanırken, bu oran erkeklerde il merkezlerinde yüzde 40, ilçe merkezlerinde yüzde 41, köylerde de yüzde 36'yı buluyor. 
     Türkiye genelinde eşi ölmüş kadınların oranı yüzde 8 iken, erkeklerin oranı ise yüzde 1 olarak belirlendi. 
     
     KONUTLARIN NİTELİKLERİ 

     Öte yandan il merkezlerinde yaşayan hane halklarının yüzde 96'sı tuvaleti içinde bulunan konutlarda otururken, bu oran ilçelerde yüzde 87, köylerde ise yüzde 61'e düşüyor. 
     Evlerinde borulu suyu olan konutların oranı illerde yüzde 98, ilçelerde yüzde 93, köylerde ise yüzde 27 olarak hesaplandı. 
     Ayrıca Türkiye genelinde hane halklarının yüzde 68'i kendi evinde otururken, bu oran illerde yüzde 58, ilçelerde yüzde 64, köylerde ise yüzde 87'ye kadar çıkıyor. 

     
</TEXT>
</DOC>
