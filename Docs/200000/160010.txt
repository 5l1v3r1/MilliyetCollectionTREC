<DOC>
<DOCNO> 160010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo20.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor hakemlere tepkili... 
</HEADLINE>
<TEXT>

     Türkiye Basketbol Ligi play-off final serisi ilk maçında Efes Pilsen'e 83-79 yenilen Ülkerspor'da, maçın hakemlerine tepki gösterildi. 
     Ülkerspor Kulübü Genel Müdürü Lütfi Arıboğan, Efes Pilsen ile yaptıkları final serisi maçlarında hakemlerin dikkatli olması gerektiğini belirterek, ''Final serisinde çalınan düdükler daha dengeli olmalı. Dünkü maçta Kambala'nın Paculia'ya attığı dirsekler görülmedi'' dedi. 
     Arıboğan, Efes Pilsenli oyuncu Kambala'nın hakemler tarafından fazla korunduğunu iddia ederek, ''Maçtan sonra görüntüleri bir kez daha izledik. Topsuz alanda Kambala'nın iki defa Paculia'ya dirsek attığını gördük. Hakemler final maçlarında daha dengeli düdük çalmalı. Rakibimize yenildik. Ancak saha avantajını kaybetmedik. Geçen yılki final serisinde de biz deplasmanda iki maç kazanmıştık'' diye konuştu. 
     Efes Pilsen maçındaki performanslarına da değinen Lütfi Arıboğan, şunları söyledi 
     ''Kazanmak için daha iyi oynamamız lazım. Efes Pilsen'i de tebrik ediyorum. Özellikle şutlarda kötü günümüzdeydik. Şut yüzdemizi yüksek tutsaydık, olumsuzluklara rağmen maçı kazanabilirdik. Çok fazla 3 sayılık atış kaçırdık. Ancak 1 Haziran Pazar günü rakibimizle yapacağımız maçta şartların normal olması halinde kazanacağımızı düşünüyorum. Amacımız da ikinci karşılaşmayı kazanarak avantajı tamamen rakibimize kaptırmamak.'' 
     
</TEXT>
</DOC>
