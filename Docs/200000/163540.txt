<DOC>
<DOCNO> 163540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur07.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1 yılda 900 kişi "serinlerken" boğuldu.. 
</HEADLINE>
<TEXT>

     Türkiye'de, yılda ortalama 900 kişinin serinlemek isterken girdiği suda boğulduğu belirtildi. 
     Acil Tıp Derneği ATD Genel Başkanı Dr. Ülkümen Rodoplu, çoğunlukla 10-19 yaş grubundakilerin suda boğulma olayıyla karşı karşıya kaldıklarını ve yaşamlarını yitirdiklerini söyledi. 
     Dünya istatistiklerinde, boğulma nedeniyle görülen ölüm oranında son 20 yılda artış gözlendiğini, bunun, yüzme havuzlarının sayısı, nüfus ve alkol tüketim artışına bağlandığını kaydeden Dr. Rodoplu, şu bilgiyi verdi 
     ''Dünyanın aksine bizde, deniz ve havuzda boğulma olayı daha az bir olgu olarak karşımıza çıkıyor. Türkiye'de, yılda ortalama 900 kişi serinlemek isterken girdikleri suda boğularak yaşamını yitiriyor. Boğulma olgusu, Türkiye'de gelişmiş ülkelerin aksine, göl, nehir suyu, baraj gölü, su kanalları, havuz ve küvette yaşanıyor. Su üstünde ya da su kenarında bulunması gereken herkesin, yüzme, kurtarma, ilkyardım ve temel yaşam desteği bilgisinin olması gerekir.'' Alkol alımının ardından yüzme ya da tekne gezisinin, suda boğulma olasılığını artırdığına dikkati çeken Dr. Rodoplu, bu konuda hem yasal ve cezai önlemler alınması hem de halk eğitimleri ile uyarıların tekrarlanmasının önemli olduğunu söyledi. 
     Günlük gezi teknelerinde yeterli sayıda can simidi bulunmasının şart olduğunu kaydeden Dr. Rodoplu, bazı olgularda boyun travması ya da benzeri yaralanmanın ardından suda boğulma olaylarının yaşandığını anlattı. 
     Yüzme havuzlarında çalışan personelin kurtarma ve temel yaşam desteği eğitimlerinin tam olması ve temel yaşam desteği eğitim sertifikalarının her yıl yenilenmesi gerektiğine işaret eden Dr. Rodoplu, şunları söyledi 
     ''Havuzlarda ilkyardım ve acil yardım malzemeleri el altında bulundurulmalıdır. Bu malzemeler belli aralıklarla kontrol edilmelidir. 12 yaşın altında olan çocuklar mutlaka anne-babalarının ya da bir başka erişkinin denetimi altında suya girmelidir. Bayılma ya da havale nöbetleri olanlar, tek başına suya girmekten kaçınmalı, mutlaka en az bir kişinin denetimi altında olmalıdır. Kan şekeri düşüklüğü, kalp krizi, kalp ritm bozuklukları, depresyon, intihar gibi olgular suda boğulma riskini artırmaktadır.'' Boğulmakta olan kişinin ilk müdahalesinin, sudan hızlı ve dikkatlice çıkarılmasıyla başladığını anlatan Dr. Rodoplu, ''Sudan insan çıkarma ve kurtarma konusunda eğitimli değilseniz, boğulmakta olan bir insanı kurtarmak amacıyla suya girmeyiniz. Üzerinizdeki ceket, bir dal parçası, teknedeki can simidi, kürek, halat benzeri malzemeleri kullanarak, kişiyi sudan çıkarmaya çalışınız. Boğulmakta olan kişi, can havliyle sizi de suyun dibine çekebilir'' diye konuştu. 
     
</TEXT>
</DOC>
