<DOC>
<DOCNO> 156394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko20.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Kayıtdışı ekonominin üstüne gideceğiz 
</HEADLINE>
<TEXT>

     Maliye Bakanı Kemal Unakıtan, kayıtdışı ekonominin üstüne kararlılıkla gideceklerini ve vergi kaçıranlara göz açtırmayacaklarını belirterek, bütün ödemelerinin banka kayıtlarına geçmesini öngören uygulamanın yakında başlayacağını bildirdi. 
     Marmara Üniversitesi İktisadi ve İdari Bilimler Fakültesi Maliye Bölümü tarafından düzenlenen 18. Maliye Sempozyumu, Girne Merit Crystal Cove Otel'de başladı. 
     Maliye Bakanı Unakıtan, seminerin açılışında yaptığı konuşmada, Türkiye'nin 25 yıl önce kamu borçları diye ciddi bir sorunu olmadığını, sonradan bu işin bir dert olmaya başladığını söyledi. 
     Osmanlı Devleti'nden beri döviz açıkları ile borçların Türkiye'nin yakasını hiç bırakmadığını anlatan Unakıtan, 1980'li yıllarda Türkiye'nin dış borcunun 21 milyar dolar olduğunu, bugün ise borcun 150 milyar doları geçtiğini söyledi. Unakıtan, ''ne oldu da bize bu kadar borç aldık. Ne var yani, ne yaptık'' dedi. 
     ''Borç bu kadar artarken, milli gelirde artış olmadığını, demek ki bir hastalık olduğunu'' ifade eden Unakıtan, hastalığın kamu maliyesi ve ülkenin kötü yönetilmesinden kaynaklandığını kaydetti. Kamu açıklarının kapatılması için önce Merkez Bankası'nda sürekli para basıldığını, sonra da dışarıdan borç alınmaya başlandığını ifade eden Unakıtan, 'dış borç kapısının, nerede kapanacağı belli olmadan ardına kadar açıldığını ve bugünkü sıkıntıların bu olduğunu'' söyledi. 
     
     ''BORÇLARIN FAİZLERİ DÜŞÜRÜLMELİ'' 
     Türkiye'nin bugün hak ettiği tabloya sahip olmadığını ifade eden Kemal Unakıtan, sıkıntının bütçe açıklarından kaynaklandığını, gelirlerin giderleri karşılamadığını belirtti. 
     ''Türkiye'nin dış borçlarının fazlalığından ziyade borçların yapısının önemli olduğuna'' işaret eden Unakıtan, Türkiye'nin borçlanma faizinin yüksek olduğunu, faizlerin düşürülmesi gerektiğini söyledi. 
     ''Borçların faizlerini düşürmek zorundayız'' diyen Maliye Bakanı Kemal Unakıtan, IMF istese de istemese de hazırlanan programlara ve mali disipline tavizsiz uymak zorunda olduklarını vurguladı. Unakıtan, ''Artık kimseden sihirli bir şey beklemenin anlamsızlığı yok'' dedi. 
     Kemal Unakıtan, faizlerin düşmesi için siyasi ve ekonomik istikrarın çok önemli olduğunu belirterek, 3 Kasım seçimlerinde halkın bu yönde karar verdiğini kaydetti. 
     
     ''GELİRLERİ ARTIRACAĞIZ'' 
     Kamu borçlarının kapatılması için yapacakları şeylerin bilinmeyen şeyler olmadığını, ısrarla bunların üzerinde duracaklarını dile getiren Unakıtan, bütçede gider kalemini düşürüp, gelir kalemini artıracaklarını söyledi. 
     Giderleri azaltmak için faizleri düşüreceklerini, bunun için ne gerekiyorsa yapacaklarını kaydeden Maliye Bakanı Unakıtan, ''Enflasyonu düşürmek mecburiyetindeyiz. İstikrarlı büyümeyi sağlamak mecburiyetindeyiz. Bunlardan hiçbir şekilde taviz vermememiz lazım. Bunlardan taviz verdik mi, ondan sonra çek kuyruğunu gitsin işin, hiçbir şeye hakim olamayız'' dedi. 
     Kemal Unakıtan, sosyal güvenlik harcamalarının da bütçede önemli bir gider kalemi oluşturduğunu, ''35-40 yaşındaki adamı emekli etmenin alemi olmadığını'' söyledi. IMF ve Dünya Bankası'ndan gelenlerle ekonominin düzeltilemeyeceğini ifade eden Unakıtan, ''Kendi evimizi bizim düzeltmemiz lazım. Ona göre akıllı politikalar üretmek ve onları da tavizsiz bir şekilde uygulamak mecburiyetimiz var'' diye konuştu. 
     Sağlıklı mali yapıya kavuşmak zorunda olduklarını anlatan Kemal Unakıtan, giderlerden kalem kalem tasarrufa gidileceğini, ancak devletin verdiği hizmetlerin kalitesini düşürmeyeceklerini söyledi. 
     Özelleştirmenin de kendisine bağlandığını ve önünde yoğun bir program olduğunu anlatan Kemal Unakıtan, hantal yapıların devletin kamburu olduğunu, bu tür yapılan özelleştirilmesi için üste para bile verebileceğini, çünkü bunların millete büyük yük olduğunu kaydetti. 
     
     ''KAYITDIŞI KRONİK BİR YARA'' 
     Türkiye'de kayıtdışı ekonomi olduğunu, bununla savaşmak gerektiğini ifade eden Maliye Bakanı Kemal Unakıtan, kayıtdışı ekonominin kronik bir yara olduğunu vurguladı. Kayıtdışı ekonomiyi kayıt altına almanın bir günde olacak bir iş olmadığına işaret eden Unakıtan, bunun için hep birlikte hareket edilmesi gerektiğini ifade etti. Maliye Bakanı Unakıtan, bundan sonraki ilk işinin kayıtdışı ekonominin üstüne gitmek olduğunu açıklayarak, ''Vallaha fena geleceğiz'' dedi. Unakıtan, vergi kaçıranlara da göz açtırmayacaklarını söyledi. 
     
     ''BÜTÜN ÖDEMELER BANKA KAYITLARINA GEÇECEK'' 
     Unakıtan, ekonomideki bütün ödemelerin banka kayıtlarından geçmesini getirdiklerini, yakında bunun uygulamasına geçileceğini bildirdi. 
     Vergi denetimlerini artıracaklarını dile getiren Unakıtan, verginin tabana yayılması, makul ödenebilir olması ve vergi gelirlerinin artırılması gerektiğini kaydetti. ''Ekonomiyi büyütmemiz lazım'' diyen Kemal Unakıtan, büyüyen ekonomiden herkesin karı olacağını belirtti. 
     Seminerin KKTC'de düzenlenmesinin önemli olduğunun altını çizen Bakan Unakıtan, Kıbrıs Türkü'nün dertlerinin Türkiye'nin derdi olduğunu kaydetti. Unakıtan, KKTC'nin turizm gelirlerinin artırılması gerektiğine işaret ederek, Türkiye'deki kurum ve kuruluşlara toplantılarını KKTC'de yapmalarını önerdi. 
     
</TEXT>
</DOC>
