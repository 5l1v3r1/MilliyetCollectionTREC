<DOC>
<DOCNO> 158309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur05.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
112 Acil Servisi arayan telefon sapıkları mahkemelik oldu... 
</HEADLINE>
<TEXT>

     112 Acil Servis telefonlarını arayarak görevli memurları rahatsız eden kişiler, görüntülü telefonlarla tespit edilerek, savcılığa suç duyurusunda bulunuluyor. 
     Antalya İl Sağlık Müdürü Dr. Hüseyin Gül, 112 Acil Servis'te 1,5 yıl önce kullanılmaya başlanan görüntülü telefon sistemi ile telefonla rahatsız eden kişilerin önüne geçildiğini söyledi. Görevlilerin, aramayı yapan kişiye öncelikle telefon numarasını sorduğunu belirten Gül, ''Eğer bu kişi cihazda görülen numarayı söylemezse gerekli uyarı yapıldıktan sonra telefon kapatılıyor. Arayan kişi cihazda görülen numarayı vermesine rağmen rahatsız edici konuşmalar yapmaya devam ediyorsa kimliği tespit ediliyor'' dedi. 
     Rahatsızlık verdiği tespit edilen kişiler hakkında tutanak tutulduğunu vurgulayan Gül, şunları kaydetti 
     ''Bu kişilerin görevli memurlarımızı rahatsız ettiğini belirtir bir yazıyla birlikte savcılığa suç duyurusunda bulunuyoruz. Görüntülü telefon sistemiyle birlikte 20'nin üzerinde kişiye dava açtık. Bu sistemin yanı sıra, telesekreter uygulaması da amaç dışı çağrıların önüne geçti. Telefon satın aldıktan sonra deneme yapmak için ücretsiz olan telefonumuzu arıyorlardı. Şimdi bu amaçla arama yapanların karşısına telesekreter çıkıyor. Hem arayan kişi telefonunu denemiş oluyor, hem de görevli memur meşgul edilmiyor.'' Hüseyin Gül, numarası görünmeyen cep telefonu numaralarının da tespit edildiğini vurgulayarak, görüntülü telefon sistemi sayesinde rahatsız etmek amacıyla yapılan aramaların onda bir oranında azaldığını söyledi. 
     
     86 MİLYON LİRA PARA CEZASI 

     Cumhuriyet Savcısı Yusuf Hakkı Doğan ise telefonla rahatsızlık veren kişiler hakkında Türk Ceza Kanunu'nun TCK 547'nci Maddesi gereği yasal işlem yapıldığını bildirdi. Savcı Doğan, şunları söyledi 
     ''TCK'nın 547'nci Maddesi, halkı rahatsız etmekle ilgili. Bu maddeye dayanarak rahatsızlık veren kişi hakkında cezai müeyyide uygulanabiliyor. Eğer bu eylem devam eder, hakaret veya tehdit boyutuna ulaşırsa, bununla ilgili de diğer maddeler devreye giriyor. Arayan kişi sadece memurları işinden alıkoyar, telefon açarak rahatsız ederse, 547'nci madde gereği hakkında 86 milyon lira para cezası uygulanıyor.'' Yusuf Hakkı Doğan, cep telefonu veya sabit hatlardan rahatsız edilen vatandaşların da savcılığa suç duyurusunda bulunabileceklerini hatırlattı. 
     
</TEXT>
</DOC>
