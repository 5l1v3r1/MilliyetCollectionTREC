<DOC>
<DOCNO> 178312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko03a.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
5.7 katrilyonluk haciz operasyonu 
</HEADLINE>
<TEXT>

   5.7 katrilyonluk alacağı için harekete geçen Hazine, belediyeler, üniversiteler, hastaneler ve Olimpiyat Stadı'na haciz koyduracak 
   AHMET ERHAN ÇELİK ANKARA 
   
      Hazine ve Maliye Bakanlığı, kamu şirketleri, belediyeler ve üniversitelerden alacaklarını tahsil etmek için malvarlıklarına haciz getirecek. 
   Hazine, gerekli yazıları deftardarlık ve vergi dairelerine ulaştırdı. 5.7 katrilyon liralık haciz operasyonu şimdilik 21 yerel yönetim ve kamu şirketini kapsıyor. İstanbul Olimpiyat Oyunları Hazırlık ve Düzenleme Kurulu, 2.2 trilyon liralık borcunu ödemezse Olimpiyat Stadı da Hazine'nin mülkiyetine geçecek. Haczedilecek kuruluşlar arasında 13 belediye, Devlet Demiryolları, Türkiye Taşkömürü gibi KİT'ler, siyasilerin hastanesi olarak bilinen Başkent Hastanesi ile vakıf hastaneleri, İstanbul Üniversitesi ile bazı üniversiteler de var. 
   Hacizler 6183 sayılı Amme Alacakları Usulü Hakkındaki Kanun hükümlerine göre yapılacak. Bu kanun Hazine alacaklarının vergi borcu gibi tamamı tahsil edilinceye kadar takibini gerektiriyor. Bu nedenle borçlular borçlarını temizleyinceye kadar malvarlıklarını, gelirlerini, kasa nakitlerini Hazine'ye devredecekler. 
   
   Alacak toplamı 9.3 katrilyon lira 
   Vadesi geçmiş Hazine alacakları haziran itibariyle 9.3 katrilyon liraya ulaştı. Ancak bu rakamın içinde ihtilaflı borç kalemleri de bulunuyor. Ziraat Bankası, Özelleştirme İdaresi gibi kuruluşların da önemli miktarda vadesi geçmiş borcu var. Ancak bu kuruluşlar borçlarının mahsuplaştırılmasını istiyor. 
   
   
</TEXT>
</DOC>
