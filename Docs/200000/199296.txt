<DOC>
<DOCNO> 199296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo11.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 4 sıra geriledi, Gençler'den füze gibi çıkış, Fener yok 
</HEADLINE>
<TEXT>

     Uluslararası Futbol Tarihi ve İstatistikleri Federasyonu'nun IFFHS kasım ayı dünya sıralamasında Beşiktaş 35. sırada yer aldı. 
     Bir yıl içinde takımların oynadığı ulusal ve uluslararası maçlar göz önüne alınarak yapılan değerlendirmede Türkiye'nin en iyi takımı olarak dikkat çeken Beşiktaş, 156.5 puanla önceki aya göre 4 sıra gerileyerek, kendisine 35. sırada yer buldu. 
     Dünyanın en iyi takımları sıralamasında 2000 yılında birinciliğe kadar çıkan Galatasaray ise ekim ayındaki çıkışının aksine, 1 basamak düşerek, kasım ayında 132 puanla 70'incilikte kaldı. 
     
     GENÇLERBİRLİĞİ YENİ YILDIZ 

     UEFA Kupası'nda İngiltere'nin Blackburn Rovers ve Portekiz'in Sporting Lizbon takımlarını eleyerek büyük başarı yakalayan Gençlerbirliği, IFFHS Dünya Sıralaması'ndaki çıkışını kasım ayında da sürdürürken, Türk takımları içinde ikinci sıraya yerleşti. 
     Son üç ayda yükselişini sürdüren Gençlerbirliği, 77'ncilikten 139.5 puanla 56'ncılığa çıkarken, Galatasaray'ı da geride bırakmış oldu. 
     
     FENERBAHÇE SİLİNDİ 

     Bu sezon Avrupa kupalarında mücadele edemeyen ve ligde de iyi sonuçlar alamayan Fenerbahçe, kasım ayında ''Dünyanın En İyi Takımları Listesi''nden adeta silindi. 
     Geçen ay 63 puanla 104 sıra birden gerileyerek, 294'üncülüğe inen Fenerbahçe, bu ay ise 350 dünya kulübünün yer aldığı listeye giremedi. 
     
     TRABZONSPOR 107, GAZİANTEPSPOR 125. SIRADA 

     Değerlendirmede, Trabzonspor 112 puanla 107. sırada yer alırken, 89 sıra birden atlayan Gaziantepspor da 103 puanla 125'inciliğe yerleşti. 
     Listede Malatyaspor 92 puanla 154. durumda bulunurken, Denizlispor 70.5 puanla 245'inciliği aldı. Diğer yandan, Avrupa Şampiyonlar Ligi'nde Beşiktaş'ın rakibi İngiliz Chelsea takımı 199 puanla 19. durumda yer alırken, Galatasaray'ın rakipleri Juventus 239 puanla 9, Real Sociedad ise 138 puanla 57. durumda bulunuyor. 
     
     ZİRVEDE NÖBET DEĞİŞİMİ 

     Geçen sezonun Avrupa Şampiyonlar Ligi şampiyonu İtalya'nın AC Milan takımı, bu ay yerini İspanya'nın Real Madrid takımına kaptırdı. 
     Real Madrid, kasım ayında 309 puanla zirveye çıkarken, İtalyan AC Milan ise 307 puanla ikinci sıraya geriledi. Brezilya'nın Santos takımı ise 296 puanla üçüncülüğünü korudu. 
     
     İLK 10 TAKIM VE TÜRK EKİPLERİ 

     IFFHS'nin kasım ayı değerlendirmesine göre zirvedeki ilk 10 takım ve Türk ekiplerinin sıralaması şöyle oluştu 
     

Sıra Takım Ülke Puan 1. Real Madrid İspanya 309 2. Milan İtalya 307 3. Santos Brezilya 296 4. Boca Juniors Arjantin 262 5. Porto Portekiz 260 6. Celtic İskoçya 255 7. Arsenal İngiltere 249 8. Deportivo La Coruna İspanya 244 9. Manchester United İngiltere 239 - Juventus İtalya 239 35. Beşiktaş Türkiye 156.5 56. Gençlerbirliği Türkiye 139.5 70. Galatasaray Türkiye 132 107. Trabzonspor Türkiye 112 125. Gaziantepspor Türkiye 103 154. Malatyaspor Türkiye 92 245. Denizlispor Türkiye 70.5      
</TEXT>
</DOC>
