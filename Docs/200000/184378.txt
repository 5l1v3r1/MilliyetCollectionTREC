<DOC>
<DOCNO> 184378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo14.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'dan A.Hassan ve Yasin'e sert uyarılar... 
</HEADLINE>
<TEXT>

     Beşiktaş, Trabzonspor ile yapacağı lig maçının hazırlıklarını, BJK Nevzat Demir Tesisleri'nde yaptığı antrenmanla sürdürdü. 
     Teknik direktör Mircea Lucescu yönetiminde gerçekleştirilen ve yaklaşık 2 saat süren idmanda, siyah-beyazlı futbolcular kondisyon ve pas çalışmasının ardından 4 gruba ayrılarak 2 yarı alanda çift kale maç yaptı. 
     Sol aşil tendonunda ağrıları olan Sergen, sağ dizinde ödem oluşan Ahmet Yıldırım ve uzun süredir sakat olan Ahmet Dursun, takımdan ayrı fizyotirapistler eşliğinde koşu yaptı. 
     Kulüp doktoru Ayhan Optur, Sergen'i bu akşam yapılacak idmana vermeyi planladıklarını ve bu futbolcunun büyük bir olasılıkla Trabzonspor maçına yetişeceğini, Ahmet Yıldırım'ın durumunun ise yapacakları kontrollerden sonra netlik kazanacağını söyledi. Ahmet Dursun'u Avrupa Şampiyonlar Ligi'nde 1 Ekim'deki FC Chelsea maçına yetiştirmeyi palanladıklarını belirten Optur, takımda sakatlık sorunu yaşayan başka futbolcunun bulunmadığını kaydetti. 
     Bu arada teknik direktör Lucescu, idman öncesi tesislerde futbolcularıyla bir toplantı yaptı. Toplantı nedeniyle antrenman yaklaşık yarım saat geç başladı. 
     
     LUCESCU'DAN SERT UYARILAR 
     Lucescu, bugünkü idmanda önce Ahmed Hassan ardından da Yasin Sülün'ü sert bir biçimde uyardı. 
     Pas çalışması sırasında futbolcularından yerden oynamaları yönünde istekte bulunan Rumen teknik adam, bir pozisyonda Ahmed Hassan'ın istediği gibi pas vermemesi üzerine oldukça sinirlendi. Çalışmayı durduran Lucescu, Mısırlı futbolcuyu sert bir dille uyararak, yerden pas vermesini istedi. Ahmed Hassan da ''Yerden pas verdim'' deyince Lucescu, el kol hareketleriyle ''Dediğimi yapın yerden oynayın'' diye bağırdı. 
     
     YASİN SÜLÜN'E SİNİRLENDİ 
     Lucescu, bu olayın ardından son günlerde idmanlarda oldukça gergin olduğu gözlenen Yasin Sülün'e sinirlendi. 
     Yasin Sülün'ün, Ahmed Hassan'a sert girmesi ve bu iki oyuncunun saha içinde tartışmaları üzerine çalışmayı yeniden durduran Lucescu, bu kez Yasin'e, ''Seni son kez uyarıyorum. Aynı biçimde davranacaksan dışarı çık'' dedi. Yasin de ''Tamam faul yaptım ama Ahmed Hassan da bana küfür etti'' diye konuştu. Daha sonra tartışan 2 futbolcu, birbirlerine sarılarak barıştı. 
     
     İDMANIN SONU NEŞELİ GEÇTİ 
     Antrenmanın son bölümünde ise yaşanan tüm bu tartışmalar yerini neşeye bıraktı. 
     Siyah-beyazlılar son bölümde, 4 gruba ayrılarak turnuva maçları yaparken, özellikle kazanan takımlar maç sonraları sevinç gösterilerinde bulundu. 3 takımın da turnuva sonunda aynı puanlarda olması üzerine Rumen çalıştırıcı takımlarda bulunan 5'er futbolcuya uzaktan topu üst direğe vurdurmalarını istedi. Bu uygulama sonunda da Tayfur'un takımıyla, İbrahim'in takımı finale kaldı. Finalde yapılan penaltı atışları da berabere bitince Lucescu, 2 takımı da galip ilan etti ve antrenman sona erdi. Özellikle penaltı atışları sırasında futbolcuların birbirlerine takılmaları ortama neşe kattı. 
     Siyah-beyazlılar bu akşam yapacakları antrenmanla Trabzonspor maçı hazırlıklarını sürdürecek. 
     
</TEXT>
</DOC>
