<DOC>
<DOCNO> 187869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko03.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetçilere folklor oynattılar 'Kalite Oskarı'nı kazandılar 
</HEADLINE>
<TEXT>

   Avrupa Kalite Büyük Ödülü'nü alan Bosch'un Bursa Fabrikası en yüksek puanı 'çalışanlarının işe adanmışlığı' ile aldı. Habersiz bir denetimde çalışanlar ve müfettişler birlikte halay çekti 
      ŞULE YÜCEBIYIK Helsinki 
   
   Avrupa'nın kalite oskarı olarak bilinen, EFQM Avrupa Kalite Büyük Ödülü'nün bu yılki sahibi Bosch Bursa Fabrikası oldu. Finlandiya'nın başkenti Helsinki'de düzenlenen ödül töreninde, Bosch Türkiye Genel Müdürü Dr. Peter Klaus Fouquet ödülünü Finlandiya Cumhurbaşkanı Tarja Halonen'in elinden aldı. 
   Avrupa Kalite Yönetimi Vakfı'nın bu yıl 12'ncisini verdiği Avrupa Kalite Ödülü'nün "Operasyonel Birim" kategorisinde, 2003'ün dört adayından biri olan Bosch finalde Danimarka, İspanya ve İngiltere'den aday gösterilen rakiplerini geride bıraktı. Bosch Türkiye Brisa, Baksa ve Beko'dan sonra EFQM büyük ödülünü alan 4'üncü Türk şirketi oldu. 
   
   'Yatırımlar artarak sürecek' 
   Bursa'da, enjeksiyon başta olmak üzere dizel araç sistemleri üreten Bosch Türkiye'ye ödülü getiren en önemli faktör, 'çalışanların mutluluğu' oldu. Fabrikayı incelemek için gelen EFQM denetçileri, çalışanların arasındaki dayanışmadan ve şirketlerine olan bağlılıklarından çok etkilendiler. 
   Haber verilmeden yapılan denetimlerden birinde, işçilerden oluşan folklor ekibi, çalgısız ve kostümsüz bir şekilde folklor oynadı. Hatta denetçileri de aralarına alarak halay çektiler. Müfettişler Bosch'a en yüksek puanı 'işe adanmışlık' alanında verdiler. Denetçileri etkileyen bir başka olay da bir işçinin kredi kartı ve Bosch kimliğini yan yana koyup "Paradan vazgeçerim ama Bosch'tan asla" demesi oldu. 
   Avrupa'daki her 3 dizel araçtan birinin sisteminin Bursa'da üretildiğini anlatan Bosch Türkiye CEO'su Dr. Peter Klaus Fouquet, "Türkiye'ye yatırımlarımız artarak devam edecek" dedi. 
   Bu arada Kocaeli Sanayi Odası da EFQM'ce 'kamu sektörü' alanında özel ödüle layık görüldü. 
   
   Ödülü dayanışma ruhu getirdi    Avrupa Kalite Büyük Ödülü ile birlikte Bosch Bursa Fabrikası üretimin yanı sıra mükemmellikte de dünyadaki 30 Bosch kuruluşunu geride bıraktı. Bosch Türkiye CEO'su Fouquet, kurdukları gönüllü toplam kalite gruplarının sadece işle değil, süreç yönetimiyle ilgili de çalışmalar yaptığını anlattı. 
   
   'Bosch'ta çalışan kolay kız bulur'    Bosch Türkiye CEO'su Dr. Peter Klaus Fouquet, 1996'dan bu yana Bosch Türkiye'de çalışanların mutluluğunu artırmak için çalıştıklarını, bugün bu oranı yüzde 82'ye çıkardıklarını söyledi. 
   Bosch Türkiye'de çalışan 2 bin 800 kişiye yaptıkları iş ne olursa olsun 'önemli ve değerli' olduklarını sık sık hatırlattıklarını anlatan Fouquet, "Bu modelle, ihracatımızı 340 milyon euroya, k rlılığımızı maksimuma çıkardık. Şirket kültürünü yeniden kurduk. Bu ödülle uluslararası rekabet gücü kazanacağız" dedi. Bursa'da "Bosch'ta çalışıyorsan evlenmek için kolay kız bulursun" şeklinde bir deyimin yerleştiğini anlatan Fouquet "Bu bile çabalarımızın boşa gitmediğinin göstergesi" dedi. 
   Fouquet, Bosch Türkiye'de verdikleri eğitimle dışarıdan da yüzlerce insana mesleki yeterlilik kazandırdıklarını söyledi. 
   
   
</TEXT>
</DOC>
