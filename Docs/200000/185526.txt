<DOC>
<DOCNO> 185526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun28.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, yine Irak savaşını savundu... 
</HEADLINE>
<TEXT>

     İngiltere Başbakanı Tony Blair, Irak'a açılan savaşı savunarak, yine aynı kararı alacağını söyledi. 
     Başbakan Blair, partisinin yıllık olağan kongresinde Irak savaşı ve diğer konularla ilgili olarak yaptığı konuşmada, Irak konusunun uluslararası toplumu, partisini, ülkesini, aileleri ve arkadaşlarını böldüğünü belirtti. 
     Blair, birçok insanın hayal kırıklığına uğradığını, incindiğini ve kızgın olduğunu bildiğini kaydederek, şunları söyledi 
     ''Bazılarının bu harekatın yanlış olduğuna derinden inandığını biliyorum. Onların fikrine saygı göstermiyor değilim. Ancak, bir şey istiyorum kararıma karşı çıkın, ama en azından niçin bu kararı aldığımı ve yine aynı kararı alacağımı anlamaya çalışın.'' Irak'a savaş açılması kararını savunan Blair, Başbakan olan birisinin, kitle imha silahlarıyla ilgili olarak, bu silahları kullandığına dair bilgiler olan Saddam Hüseyin rejiminden gelen bilgilere kayıtsız kalamayacağını kaydetti. 
     Blair, kitle imha silahlarıyla kendi halkından binlerce kişiyi öldüren eski Irak rejiminin, yıllarca BM silah denetçilerine yalan söylediğini ve bu silahları sakladığını belirterek, zamanla da terörizm ve kitle imha silahı ticaretinin arttığını söyledi. 
     
</TEXT>
</DOC>
