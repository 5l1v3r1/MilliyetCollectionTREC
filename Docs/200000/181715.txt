<DOC>
<DOCNO> 181715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo04.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos'un ''Altın Adamı'' Uche... 
</HEADLINE>
<TEXT>

     Işık Sigorta ''11 Altın Adam'' Yarışması'nda yeni sezonun ilk jüri toplantısı İstanbul'da yapıldı. 
     Kalyon Otel'de gerçekleştirilen ve ligin ilk 4 haftasının değerlendirildiği ağustos ayı jüri toplantısına konuk olarak Beşiktaş Teknik Direktörü Mircea Lucescu katılırken, Gençlik ve Spor Genel Müdürü Mehmet Atalay da gecede yer aldı. 
     Geçtiğimiz günlerde hayatlarını kaybeden gazeteciler Mehmet Tan ile Mahmut Küçük için 1 dakikalık saygı duruşuyla başlayan yeni sezonun ilk toplantısında, İstanbulspor'un başarılı savunma oyuncusu Deniz Uygar Uche 127 puanla ayın altın adamı seçildi. 
     Jüri üyeleri, Beşiktaş'ın Brezilyalı futbolcusu Guiaro Ronaldo'yu 115 puanla ayın gümüş futbolcusu, Galatasaray'ın Brezilyalı oyuncusu Cesar Prates'i de 69 puanla ayın bronz futbolcusu olarak belirledi. 
     Diğer yandan bu yıl ilk kez yapılan ayın altın yöneticisi kategorisinde 100 puanla Futbol Federasyonu Başkanı Haluk Ulusoy ilk sırayı alırken, ayın altın teknik direktörü 150 puanla İstanbulspor'un başarılı çalıştırcısı Aykut Kocaman seçildi. Ayın altın hakemi kategorisinde ise 93 puanla Ali Aydın jüri üyelerinden en fazla oyu alan isim oldu. 
     
</TEXT>
</DOC>
