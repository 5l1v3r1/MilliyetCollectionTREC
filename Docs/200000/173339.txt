<DOC>
<DOCNO> 173339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko08.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 476 milyon dolar 1 hafta içinde gelecek 
</HEADLINE>
<TEXT>

     Devlet Bakanı Ali Babacan, Uluslararası Para Fonu'ndan IMF alınacak 476 milyon dolar tutarındaki kredi diliminin belgelerinin hazırlandığını paranın ise bir hafta içerisinde Hazine kasasına gireceğini söyledi. 
     Babacan, eşi Zeynep ve oğlu Kerem ile birlikte AK Parti Ankara İl Teşkilatı'nın Çankırı'nın Çerkes İlçesi'nde bulunan Işıkdağı piknik alanında düzenlediği pikniğe katıldı. 
     Babacan burada, 2004-2005 yıllarında IMF'ye ödenecek borçların yeniden düzenlemesine ilişkin olarak şunları söyledi 
     ''Yeni düzenleme bizim borç çevirme rasyomuzda 3-5 puan gibi bir düşme sağlayacak. Bu da faizler üzerindeki baskıyı azaltacak ve reel sektörün kullanımına daha fazla kaynak sağlayacak.'' Babacan, 2004-2005 yıllarındaki erkene alınmış ödeme planına göre hesap edildiğinde borç rasyonlarının biraz yüksek göründüğünü kaydederek, ''Yılın ilk yarısında neredeyse yüzde 100 gibi borç çevirme rasyosu gerçekleştirdik. Borç çevirme rasyosu ne kadar düşerse o kadar çok rakam piyasaya kalacak ve faizler üzerindeki baskıda aynı ölçüde düşecek'' diye konuştu. 
     
     PİKNİKTEN İZLENİMLER 
     Eşi ve oğluyla beraber öğle saatlerinde piknik alanına gelen Bakan Babacan, burada ezanın okunmasından sonra pikniğe katılanlarla beraber öğle namazı kıldı. 
     Babacan, daha sonra Ankara türküleri eşliğinde halay çekti. Bakan Babacan'ın halay çektiği sırada bazı partililerin silahla havaya ateş açtıkları görüldü. Bunun üzerine Babacan'ın korumaları havaya ateş açan partilileri uyardı. 
     Bakan Babacan'ın oğlu Kerem piknik alanına getirilen midilli cinsi ata binerken eşi Zeynep, Ak Partili kadınlar ile sohbet etti. 
     Yaklaşık 1 yıldır eşi ile piknik yapmadığını belirten Zeynep Babacan burada olmaktan mutluluk duyduğunu söyledi. 
     Pikniğe, AK Partisi Grup Başkan Vekili Salih Kapusuz ile Keçiören Belediye Başkanı Turgut Altınok'da katıldı. 
     
</TEXT>
</DOC>
