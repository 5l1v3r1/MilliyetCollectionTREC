<DOC>
<DOCNO> 180574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur23.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite hazırlıklar "fast food" yiyor... 
</HEADLINE>
<TEXT>

     Fırat Üniversitesi Halk Sağlığı Anabilim Dalı'nca yapılan araştırma, üniversiteye hazırlık için dershaneye giden öğrencilerin ''fast food'' tipi gıdaları sık tükettiklerini ortaya koydu. 
     Yrd. Doç. Dr. Ayşe Ferdane Oğuzöncül başkanlığında, üniversiteye hazırlanan 16-18 yaş grubundaki 1007 öğrencinin katılımıyla bir araştırma yapıldı. 
     Araştırmada, haftada ortalama 4 öğün ''fast food'' tükettikleri saptanan öğrencilerin yüzde 52.7'sinin bu tip yiyecekleri öğle yemeklerinde, yüzde 39.5'inin ara öğünlerde yediği belirlendi. 
     Öğrencilerin yüzde 40.4'ü böyle bir beslenme şeklini sevmelerini, yüzde 34.3'ü zamanlarının kısıtlı olmasını, yüzde 15'i ucuz olmasını gerekçe göstererek bu tip beslenmeyi tercih ettiklerini belirttiler. 
     
     EN FAVORİ TOST 
     Araştırmada, öğrenciler tarafından en çok tercih edilen hazır besin maddeleri yüzde 30 ile tost, yüzde 18.8 ile döner olarak tespit edildi. En çok tercih edilen içecek tipleri ise yüzde 44.8 ile kolalı içecekler, yüzde 29 ile süt-ayran ve yüzde 17 ile çay olarak belirlendi. 
     Fast food tipi gıdaların tüketiminde öğrencilerin yüzde 61.9'unun marka seçimi yapmadığı, yüzde 22.9'unun ünlü genel markaları ve yüzde 15.2'sinin yerel markaların tercih ettiği vurgulandı. 
     Araştırmaya katılanların yüzde 39.7'sinin fast food tüketiminin sağlık açısından zararlı olduğunu söylediği, buna karşın öğrencilerin yüzde 'ünün bu tip beslenmenin sağlık açısından zararlarının ne olduğunu açıklayamadıkları kaydedildi. 
     
     ZİHİNSEL PERFORMANS DÜŞÜKLÜĞÜ 
     Araştırma sonuçlarını değerlendiren Yrd. Doç. Dr. Oğuzöncül, üniversiteye hazırlık öğrencilerinin fast food tipi gıdaları sık tükettiğine işaret ederek, öğrencilerin bu tip gıdaların beslenme ve sağlık üzerine etkileri hakkındaki bilgi düzeylerini yetersiz bulduklarını dile getirdi. 
     Yanlış beslenmenin birçok hastalığa davetiye çıkardığına dikkati çeken Yrd. Doç. Dr. Oğuzöncül, ''Yanlış beslenme zihinsel performans düşüklüğüne yol açar, ileride obezite, hipertansiyon ve şeker hastalığına neden olabilir'' dedi. 
     Atıştırarak öğün geçiştiren bu öğrencilerin gelişme çağında olduklarına işaret eden Yrd. Doç. Dr. Oğuzöncül, bu beslenme şeklinin büyümeyi de olumsuz etkilediğini söyledi. Yrd. Doç. Dr. Oğuzöncül, öğrencilerin tek taraflı beslenerek sebze, meyve yemediklerini, bu nedenle de protein ve vitaminleri alamadıklarını vurguladı. 
     Beslenme hatasına Türkiye'de sıklıkla rastlandığını ifade eden Yrd. Doç. Dr. Oğuzöncül, son yapılan çalışmaların, gençlerde obezite oranının yükseldiğini, şeker hastalığının daha erken yaşlarda ortaya çıktığı ve demir anemisinin daha sık görüldüğünü ortaya koyduğunu anlattı. 
     
</TEXT>
</DOC>
