<DOC>
<DOCNO> 176521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo15.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Başarısızlığın nedenlerini araştıracağız 
</HEADLINE>
<TEXT>

     Trabzonspor Kulübü Başkanı Özkan Sümer, Fenerbahçe maçının ardından teknik heyetten kendilerine şu ana dek herhangi bir sorunun aktarılmadığını söyledi. 
     Özkan Sümer, ilk 2 hafta sonunda ortada bir başarısızlığın bulunduğunu belirterek, '' Bu başarısızlık teknik kadrodan kaynaklanıyor demek istemiyoruz. Bir başarısızlık var ve bu başarısızlığa neden olan tüm sebepleri araştıracağız'' dedi. 
     Teknik direktör Samet Aybaba'nın Fenerbahçe maçı sonrasında, bazı sorunlar var ve bu sorunlar karşısında yaptırımlar uygulayacağız. Eğer, uygulanmazsa da devam etmenin bir anlamı yok yönündeki açıklamalarıyla ilgili olarak da Sümer, şöyle konuştu 
     ''Sorunlar derken ne demek isteniliyor bunu bilmiyorum. Yapılan transferlerin iyi olduğu yönünde kendi ifadeleri var. Hiçbir teknik adamın başka tür sebepler göstererek başarısızlığı saklamak gibi bir eylemi doğru olmaz. Futbolcuların paralarının ödenmediği biçiminde ifadeler var. Bu, bizden kaynaklanmıyor. Kaynağa göre planlama yapıyorsunuz, kaynaktan doğan aksaklıklar nedeniyle para, söylenilen günden daha geç ödenebiliyor. Kaldı ki bir başarısızlığın nedeninde oyunculara zamanında para ödenmemesi varsa, bu da oyuncular üzerinde ciddi sakıncalar ortaya çıkarır.'' 
     
</TEXT>
</DOC>
