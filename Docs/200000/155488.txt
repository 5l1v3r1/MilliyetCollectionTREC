<DOC>
<DOCNO> 155488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/siyaset/siy02.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lı sağır kaldı 
</HEADLINE>
<TEXT>

İşitme cihazı almak için raporlarla SSK'nın kapısını çalan binlerce hasta, aletler için ihale açılamadığından üç yıldır sıra bekliyor 
     ŞÜKRAN ÖZÇAKMAK 

     İşitme sorunu yaşayan binlerce SSK'lı, 2001'den beri, işitme cihazı almak için ellerindeki raporlarla hastane kapılarını aşındırıyor. İşçi emeklisi Necip Ağdağ 68 da işitme engelli olduğunu kanıtlamak için bin bir çileyle rapor aldığını belirterek, "SSK sonunda bizi de sağır etti. Yedi aydır her hafta SSK Okmeydanı Hastanesi'ne gidip cihazın gelip gelmediğini soruyorum. Her seferinde 'Gelmedi, biz seni ararız' diyorlar. Belki unutmuşlardır diye gelmeye devam ediyorum" dedi. SSK Okmeydanı Hastanesi'nde 1000, SSK İstanbul Hastanesi'nde ise 500 hasta işitme cihazı için bekliyor. 
     Sorun, bazı şirketlerin işitme cihazlarını SSK'ya fahiş fiyatla satıp kurumu zarara uğrattıkları iddiasıyla başladı. Yaşar Okuyan'ın bakanlığı döneminde, ihaleleri durduran SSK, her hastanenin kendi ihtiyacı doğrultusunda ihale açmasını istedi. 2003'te yeni bir genelge yayımlayan SSK Genel Müdürlüğü, işitme cihazının ihalelerinin SSK Ankara Eğitim Hastanesi tarafından toplu olarak yapılacağını duyurdu. 2002'de ihale açmayı başaran hastane, ikinci ihaleyi açamadı. Önceki gün SSK Genel Müdürlüğü'nde yapılan toplantıda soruna çözüm bulunamadı. 
     

</TEXT>
</DOC>
