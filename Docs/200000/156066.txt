<DOC>
<DOCNO> 156066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/siyaset/siy02.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıl sonra kaldığı yerden 
</HEADLINE>
<TEXT>

Saadet Partisi'nin 1'inci Kongresi'nde Genel Başkan seçilen Erbakan, RP'den korkan dış güçlerin AKP'yi kurdurttuğunu söyledi ve "AKP'lilerin partilerine döneceğini" iddia etti 
     ABDULLAH KARAKUŞ SELMAN EKİCİ Ankara 

     Kapatılan RP'nin Genel Başkanı Necmettin Erbakan, beş yıllık siyasi yasağının sona ermesinin ardından SP Genel Başkanı oldu. Emaneti Recai Kutan'dan devralan Erbakan, SP'nin 1. Kongresi'nde Milli Görüş şovu yaptı. 
     Kongreyi, "Milli Görüş'ün ikinci şahlanışı" olarak niteleyen Erbakan, Atatürk, Fatih Sultan Mehmet, Alparslan, Sütçü İmam ve Şahin Bey'i Milli Görüşçü olarak tanımladı. AKP'lilerin SP'ye döneceğini de iddia eden Erbakan, "Herkes aslına döner. En kısa zamanda onlar da SP'liyiz diyeceklerdir" dedi. 
     RP'den korkan dış güçlerin partilerini böldüğünü ve AKP'yi kurdurduklarını iddia eden Erbakan, "Ey AKP yöneticileri, siz eğer 'Biz de 54. Hükümet'in bakanıydık' derseniz yanılırsınız. Çünkü siz bakandınız, bakardınız, görmezdiniz" diye konuştu. 
     Erbakan, sözlerini Milli Görüş yemini ettirip "Zafer yakındır" diyerek bitirdi. AKP'lileri "Global köyün kavalcısı" olarak niteleyen Kutan da, "Necmettin Hoca'dan akıl alın. Adam tecrübeli arkadaş, kabul etmek lazım" diye konuştu. 
     
     Kendi ekibiyle geldi 
     Erbakan, Genel İdare Kurulu'nu GİK kendi ekibinden oluşturdu. Siyasi yasağı biten Ahmet Tekdal ve Şevket Kazan'ın da bulunduğu GİK'te özel kalem müdürü Mehmet Karaman, danışmanı Metin Gündoğan, Oğuzhan Asiltürk, avukatları Mustafa Kamalak, Şeref Malkoç ve Hayrettin Dilekcan ile Recai Kutan, Temal Karamollaoğlu, Yasin Hatipoğlu, Bahri Zengin, Cevat Ayhan, Erkan Gülek, Lütfü Esengün, Musa Demirci, Zeki Çelik ve Fehim Adak da yer aldı. 
     1153 delegeden 968'inin oy kullandığı kongrede geçerli 960 oyun tamamını alan Erbakan, 5 yıl sonra genel başkan oldu. 
     
NOTLAR... 
</TEXT>
</DOC>
