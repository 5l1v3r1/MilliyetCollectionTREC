<DOC>
<DOCNO> 193371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/guncel/gun01.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'den yardım istediler 
</HEADLINE>
<TEXT>

      Polisin bulduğu "Uzan çantası" Adalet Bakanlığı'nda inceleniyor. Uzanlar'ın Ürdün'den "Vatandaşımız değilsiniz" şeklinde bir yazı istedikleri öğrenildi... 
   Semra Pelek 
   
   İmar Bankası soruşturması sırasında polisin bulduğu siyah bir çanta içinden çıkan Cem ve Hakan Uzan'ın Ürdün vatandaşlığıyla ilgili belgeleri Adalet Bakanlığı inceliyor. Çantadan çıkanlar arasında Genç Parti Genel Başkanı Cem Uzan'ın Ürdün pasaportu fotokopisi, Hakan Uzan'ın orijinal Ürdün vatandaşlık belgesi bulunuyor. Ayrıca Uzanlar'ın Türkiye'deki gelişmeler nedeniyle 'sadakat yemini' ettikleri Ürdün'den "vatandaşımız değilsiniz" şeklinde bir yazı rica ettikleri de öğrenildi. 
   Bankacılık Düzenleme ve Denetleme Kurumu'nun BDDK suç duyurusu üzerine İmar Bankası'na yönelik soruşturmada, Uzanlar'a ve banka üst düzey yöneticilerine ait çok sayıda ev ve işyerine baskınlar yapılmıştı. Baskın yapılan adreslerden biri de Uzanlar'a ait İstanbul Şenlikköy'deki işyeriydi. Operasyonları yürüten İstanbul Mali Şube Müdürlüğü burada Hakan Uzan'a ait siyah bir evrak çantası buldu. 
   
   ÇANTADAN ÇIKANLAR 
   Tutanakla kayda alınan çantanın içinden çıkanlar ise ilginçti. Çantada çıkanların dökümü tutanaklara şöyle geçti 
   Hakan Uzan'a ait orijinal 967 1 04265 numaralı Ürdün vatandaşlık belgesi Hakan ve Cem Uzan'ın Ürdün vatandaşlığına kabul edildiğine dair ülke resmi gazetesinin birer fotokopisi Cem Uzan'ın 2004 yılına kadar geçerli olan 9601032332 numaralı Ürdün pasaportunun bir fotokopisi. 
   Arapça yazılı belgeler savcılık kanalıyla tercüme ettirildi. Tercümesi yapılan belgelerde Uzan kardeşlerle ilgili şu ifade yer aldı "Ürdün Vatandaşlık Kanunu'nun 12. maddesine göre Ürdün Krallığı'na ve anayasasına sadakatle yemin etmiştir." 
   Bu evrakın yanı sıra çantada Uzanlar'ın Ürdün makamlarıyla yaptığı yazışmalar da bulundu. Bu yazışmalardan birinde Uzanlar vatandaşlık konusu nedeniyle Türkiye'de sorun yaşadıklarını belirterek, Ürdün'den yardım istedi. Yani Uzanlar, Ürdün'den vatandaş olmadıklarına dair bir yazı gönderilmesini rica etti. Ürdün makamları da yazışmalara cevap olarak Uzan kardeşlerin istediği ve onların ülke vatandaşı olmadığını belirten bir yazı gönderdi. 
   
   Vatandaşlıktan çıkarılabilirler    Çantada bulunan tüm bu belgeler ve tercümeleri "gizli" kaydıyla incelenmek üzere Adalet Bakanlığı'na gönderildi. Türkiye yasaları Ürdün vatandaşlığına geçenlerin "izin" almasını şart koşuyor. Bu nedenle vatandaşlık konusunu inceleyen bakanlığın, inceleme sonunda Uzanlar'ın Türk vatandaşlığından çıkarılması için gerekli yazışmaları başlatabileceği öğrenildi. 
   Daha önce milletvekili seçilen Merve Kavakçı, izinsiz ABD vatandaşı olduğu için Türk vatandaşlığı hakkını kaybetmişti. 
   
   
   
   
</TEXT>
</DOC>
