<DOC>
<DOCNO> 176869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/siyaset/siy04.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Necmettin Hoca'nın yolundan giden Milli Gazete'den ilginç tavsiye 
</HEADLINE>
<TEXT>
   Bayat keke konyak dökün 
   İslami basının temsilcilerinden Milli Gazete, dün okurlarına, "Bayatlayan kekinizi 2-3 kaşık rom veya konyakla canlandırın" tavsiyesinde bulundu 
      İSTANBUL Milliyet 

   
   Necmettin Erbakan ve Saadet Partisi'ne yakın olan Milli Gazete, dün içki yasağını "kek"le deldi. Milli Gazete, kurumuş keki canlandırmak için kekin delinen değişik yerlerinden 2 - 3 kaşık konyak veya rom koymayı tavsiye etti. 
   Bu "pratik bilgi" gazetenin 14. sayfasındaki "Ailemiz" bölümünde yer aldı. Sağlık, yemek, rüya tabiri, fıkra, çocuk isimleri gibi bölümlerin yer aldığı sayfada, "Pratik Bilgi" başlıklı bölümün dünkü konusu kek ve pastalardı. İslami basının temsilcilerinden olan Milli Gazete, eğer kekiniz kuruduysa, pastanız söndüyse ne yapmanız gerektiğini bakın nasıl anlattı 
   Sönmüş pastalar Eğer pastanızın ortası çökmüşse, sivri bir bıçakla ortasını yuvarlak biçimde çıkararak onu çember pastaya dönüştürebilirsiniz 
   Pastanın pişmesi Meyveli kekinizin pişip pişmediğini anlamak için ortasına bir bıçak sokun. Bıçağın kolay ve temiz çıkması gerekir. 
   Kek kurumuşsa Çok pişmiş veya kurumuş meyveli bir keki yumuşatmanın da yolu var... Keki tersine çevirip bir şişle birçok yerinden delin. Sonra da deldiğiniz yerlere 2 - 3 kaşık konyak veya rom dökün. Servis yapmadan önce 24 saat bekleyin. 
   
   
</TEXT>
</DOC>
