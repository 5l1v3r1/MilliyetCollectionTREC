<DOC>
<DOCNO> 152066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun32.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Texaslı pop grubu Dixie Chicks, Bush'u protesto için soyundu 
</HEADLINE>
<TEXT>

     Irak savaşı öncesi turnede bulundukları Londra'da savaş ve ABD Başkanı George Bush aleyhtarı konuşmalarıyla Amerikan medyasının husumetini üzerlerine çeken ''Dixie Chicks'' adlı kadın pop grubunun üyeleri eleştirilere çırılçıplak soyunarak cevap verdi. 
     ''Dixie Chicks'' üyelerinin çıplak fotoğrafları önümüzdeki hafta yayınlanacak olan ''Entertainment Weekly'' adlı derginin kapağını süsleyecek. Fotoğrafların üzerinde ''Saddam'ın Melekleri'', ''Dixie Fahişeleri'', ''Yurtsever'', ''Gururlu Amerikalılar'' gibi yazılar yer alıyor. 
     Grup üyesi Martie Maguire, Emily Robinson ve Natalie Maines, Londra'daki konserlerinde seyircilere hitaben yaptıkları konuşmada, ''Biliyor musunuz, Başkan Bush'un Teksaslı olmasından utanç duyuyoruz'' demişler ve Amerikalıların tepkisini çekmişlerdi. 
     ''Grammy'' ödüllü Dixie Chicks grubu da Teksas kökenli. Grup üyelerinin sözleri Amerikalılar tarafından yurtsever duyguları incitici nitelikte görülmüş ve grubun plak satışlarında düşüş gözlenmişti. 
     Çırılçıplak soyunarak çektirdikleri fotoğraflar ve üzerine yazılan yazılar hakkında konuşan grup üyelerinden Martie Maguire, ''İnsanların bize yakıştırdıkları aşırı sıfatların ne kadar saçma olduğunu göstermek istedik. Amacımızın insanları tahrik etmek olmadığını anlamalarını istedik. Yoksa sorun çıplaklık değil'' diye konuştu. 
     Grup üyeleri ''Amerikan aleyhtarı olmadıklarını'' da sözlerine eklediler. 
     ''Kendimi vatansever sayıyorum'' diyen Natalie Maines, ''Keşke Başkan Bush şimdi şurada karşımda olsaydı. Ona soracağım çok şey var'' dedi. 
     Dixie Chicks üyeleri, ABC televizyonu talk-şovcusu Diane Sawyer ile yaptıkları ve bu gece yayınlanacak mülakatlarında da, ''Savaşla ilgili soruları dile getirdikleri için üzgün olmadıklarını'' belirttiler. 
     





</TEXT>
</DOC>
