<DOC>
<DOCNO> 163417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/yazar/altan.html </URL>
<DATE> 2003/06/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gebertme edebiyatı 
</HEADLINE>
<TEXT>

     - Bırak bakayım onları, şimdi gebertirim seni... 
     
     Baba, pazar günü top oyunundan kan ter içinde eve dönen on dört yaşındaki oğlunun üstüne yürür 
     - Ulan nerdesin bu saate kadar, hani ders çalışacaktın. Ayağımın altına alırsam, şimdi gebertirim seni... 
     
     Öfkeli koca, silleli tokatlı kavgadan sonra, mindere kapanıp içini çekerek 
     - Ah ölüyorum, ölüyorum, diye inleyen karısına cevap verir 
     - Geber... 
     
     Kahvede nargile içerek arkadaşının okuduğu gazeteyi dinlerken, koyun eti diye eşek eti satan bir kasabın yakalandığını öğrenen kişi, hızlıca açıklar fikrini 
     Bunlardan birkaçını gebertiver de, bak bakalım bir daha yaparlar mı bu namussuzluğu... 
     
     Gelin, komşunun kızına, yatalak kaynanasından dert yanarken, dişlerini gıcırdata gıcırdata mırıldanır 
     - Bir türlü geberemedi gitti cadı. 
     
     Manav, erik çalan mahalle çocuğunun peşinden koşan çırağına, dükkan kapısından güç verir 
     - Yakala gebert keratayı... 
     
     Kızına takılan bir haylazdan yakınan emekli memura, bacanağı akıl öğretir. 
     - Ben senin yerinde olsam, gider gebertirim iti. 
     
     Dul kadın, sarhoş damadının borçları için evi hacze geleceklerini öğrenince, yumruklamaya başlar göğsünü 
     - Ne talihsiz kulmuşum, bugünleri görmek için ne günah işledim ya Rabbim, bir türlü geberemedim gittim... 
     
     Daktilo kız, kendisine evlenme teklif eden gencin, başkasıyla nişanlandığını öğrenince, yastıklara kapanır ağlar 
     - İkisi de geberir inşallah... 
     
     Maçta kavga çıkınca, oyuncuların taraftarları, karşılıklı koroya başlarlar 
     - Vur, gebert, ye onu... 
     
     Sokakta oynarken, fazla gürültü yapan çocuklara, kapıcı gözdağı verir 
     - Şimdi gelirsem yanınıza, topunuzu gebertirim... 
     
     Öğretmen dersini bilmeyen öğrenciyi azarlar 
     - Yarın gene çalışmadan gel de bak, ben seni nasıl gebertiyorum. 
     
     Kıt not veren sert öğretmen ölünce de, öğrenciler 
     - Geberdi gitti, derler. 
     
     Hizmetçi balığı kapan kedinin peşinden bağırır 
     - Geberesice... 
     
     Türkçede en çok kullanılan fiillerin başında gelir gebertmek... 
     Geber, gebersin, gebertiver, gebermiş, gebertsene, geberteceğim, geberdi, geberiyor, geberecek, geberemedi, geberesice... 
     
     Acaba neden "gebertmek" günlük konuşmamızda dil pelesengi haline gelmiştir 
     Yaşamasını da, yaşatmasını da henüz beceremediğimiz için mi 
     
     Not 19 yıl önce yazılmış bir yazı... "Hürriyet"ten... 
     
     

</TEXT>
</DOC>
