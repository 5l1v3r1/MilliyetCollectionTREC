<DOC>
<DOCNO> 160169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun25.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya rüşvet skandalıyla çalkalanıyor 
</HEADLINE>
<TEXT>

     Avusturya İçişleri Bakanlığı'na bağlı bazı birimlerde görev yapan memurların nakliye şirketlerinden rüşvet aldıkları ortaya çıktı. 
     İçişleri Bakanlığı İç İlişkiler Bürosu'nun BIA yaptığı araştırmada, polis, jandarma ve gümrük teşkilatında çalışan 50 kişinin, rüşvet karşılığında, ülke topraklarından geçecek kimyasal veya nükleer atık gibi özel maddelerin taşınma izinlerini normalden çok daha çabuk çıkarttıkları belirlendi. 
     BIA şefi Martin Kreutner, kimyasal veya nükleer atık gibi özel maddelerin ülke topraklarından geçişiyle ilgili izin belgelerinin düzenlenmesinin normalde günler aldığını, ancak rüşvet alan bazı memurların belgeleri birkaç saat içinde hazırladıklarının tespit edildiğini söyledi. 
     Kreutner, özel maddelerin Avusturya topraklarından sorunsuz geçiş yapabilmesi için bazı jandarma, polis ve trafik teşkilatı çalışanlarının yine rüşvet karşılığında yükü taşıyan araçlara refakat ettiklerinin anlaşıldığını kaydetti. 
     Kaernten eyaletindeki bir nakliye şirketinin sahibinin ihbarı üzerine yapılan araştırmada, izin belgeleri için toplam yaklaşık 400 bin euro rüşvet verildiği ortaya çıktı. 
     Kreutner, başlatılan soruşturmada Adalet Bakanlığı ile işbirliği yapıldığını belirtti. 
     
</TEXT>
</DOC>
