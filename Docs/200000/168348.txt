<DOC>
<DOCNO> 168348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur26.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta girdiği evde kadına tecavüz eden hırsız yakalandı 
</HEADLINE>
<TEXT>

     İstanbul'da, hırsızlık amacıyla girdiği evdeki kadına silah tehdidiyle tecavüz ettiği öne sürülen bir kişi yakalandı. 
     Asayiş Şube Müdürlüğü Hırsızlık Büro Amirliği'nden verilen bilgiye göre, 30 Haziran 2003 tarihinde Beşiktaş'ta hırsızlık amacıyla girdiği apartmanın giriş katındaki daireden 300 dolar, 10 milyon lira ve 4 altını aldıktan sonra 43 yaşındaki ev sahibi kadına silah zoruyla tecavüz ettiği bildirilen Kemalettin Oğuz Erdoğan 41 , altınları bozdurmak için gittiği Kapalıçarşı'da polisin takibi sonucu gözaltına alındı. 
     Üzerinden 1 adet ruhsatsız tabanca, çalıntı olduğu anlaşılan 2 milyar 140 milyon lira değerinde altın çıkan Erdoğan'ın, 6 Temmuz 2003 tarihinde Kadıköy'deki bir eve daha girdiği, ancak durumu fark eden ev sahibine yakalanmamak için tabancayla havaya ateş açarak kaçtığı belirlendi. 
     Erdoğan'ın ayrıca, Fatih Şehremini'de emekli bir emniyet müdürünün eşi olan N.D ve arkadaşı K.A'nın çantalarını da silah tehdidiyle gasp ettiği anlaşıldı. 
     Polisle silahlı çatışmaya girmek, 9 ayrı evden gasp, uyuşturucu madde satmak ve kullanmak ile hırsızlık suçlarından sabıkalı olduğu belirtilen Kemalettin Oğuz Erdoğan, polisteki işlemlerinin tamamlanmasından sonra İstanbul Cumhuriyet Başsavcılığı'na sevk edildi. 
     
</TEXT>
</DOC>
