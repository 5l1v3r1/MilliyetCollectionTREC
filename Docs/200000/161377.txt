<DOC>
<DOCNO> 161377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/spor/spo02.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım Barca’ya 
</HEADLINE>
<TEXT>

İspanyol Kulübü, Rüştü’yü transfer ettiğini resmen açıkladı. Barcelona’nın milli kaleciye 15 Haziran’da Beckham ile birlikte imza attıracağı belirtildi 
     MEHMET ÇİFTÇİ 

     Flaş haber 
     PARASAL konularda Fenerbahçe ile anlaşamayan ve Barcelona’nın cazip teklifini geri çevirmeyen Rüştü, 15 Haziran’da imza atacak. İspanyol Kulübü dün milli kaleciyi transfer ettiğini resmen açıkladı, bu gelişmeyi ülke basını flaş haber olarak halka verdi. Barcelona’nın Manchester United’ın yıldız oyuncusu Beckham ile de anlaştığı belirtildi. 
     
     Asper gündemde 
     İSPANYOL Kulübü’nün başkanlık seçimleri sonrası iki futbolcu için muhteşem bir imza töreni yapacağı da kaydedildi. Rüştü’yü elinden kaçıran Fenerbahçe yönetimi ise yeni kaleci arayışlarına hız verdi. Sarı - Lacivertliler, Daum’un tavsiyesi üzerine Beşiktaş’ın eski kalecisi Asper ile temasa geçti. Trabzonsporlu Petkoviç de gündeme alındı. 
     
Serhat’ın aklı karışık      HAFTALAR sonra suskunluğunu bozan Serhat, Daum’un kendisini çağırması halinde geri dönebileceğini söyledi. Galatasaray ve Beşiktaş da dahil birçok kulüpten transfer teklifi aldığını kaydeden genç golcü, "Kafam çok karışık. Fenerbahçe’de beni çok kırdılar. Öncelikle bana yöneltilen ağır eleştirilerin hesabını soracağım. Ne karar vereceğimi ben de bilmiyorum. kısa zamanda herşey aydınlığa kavuşacak" dedi. 
     
     Fenerbahçe günlüğü 
     Yıldırım harıl harıl 
     BAŞKAN Aziz Yıldırım, Şubat’ta görevi bırakacağını açıklamasına rağmen, harıl harıl çalışıyor. Yıldırım, Kenan Evren Lisesi’nin yanına inşaa edilecek iş merkezinin temelini de kongreden önce atmayı hedefliyor. Halka arz için Ankara - İstanbul arası mekik dokuyan Fenerbahçe Başkanı, Şükrü Saracoğlu Stadı’nın devri için de önemli adımlar attı. Numaralı tribünün de yıkılması için de kaynak arayışlarında son aşamaya gelindi. 
     
     İsmail evleniyor 
     GEÇTİĞİMİZ sezon Gençlerbirliği’nden transfer edilen ancak sakatlığı nedeniyle Fenerbahçe formasını hiç giyemeyen İsmail Güldüren cumartesi günü dünya evine girecek. İnegöl’de yapılacak düğünle bekarlığa veda edecek genç oyuncu, "Çok kötü bir sezon geçirdim. Ancak bu defteri kapattım. Gelecek yıl Daum ile birlikte sahalara fırtına gibi döneceğim. Fenerbahçe’ye borcumu ödeyeceğim" dedi. 
     
     Amatörler kenetlendi 
     DEREAĞZI’NDA amatör şubeler sorumlusu Mahmut Uslu başkanlığında toplanan tüm şubeler, yeni sezonda birlikte hareket etme kararı aldılar. Basın Sözcüsü Atilla Kıyat’ın istifasından sonra asil üyelere geçen Hakan Dinçay, "Gelecek sezon tüm spor okullarını tek bütçede toplayacağız. Dereağzı Anadolu’dan gelecek olan gençlerin akınına uğrayacak. Fenerbahçe milli takımlara sporcu yetiştiren bir fabrika olacak" diye konuştu. 
     
     

</TEXT>
</DOC>
