<DOC>
<DOCNO> 160745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun08.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li parlamenterden Bush yönetimine "savaş" suçlaması.. 
</HEADLINE>
<TEXT>

     Amerikalı bir parlamenter, Beyaz Saray yönetimini, Irak savaşını meşru kılmak için sahte belgeler kullanmakla suçladı. 
     Demokrat Parti'den California temsilcisi Henry Waxman, Beyaz Saray'a yolladığı mektupta, Başkan George Bush'a seslenerek, ''Siz ve en saygın danışmanlarınız, sahte belgelere dayanarak iddialar öne sürdünüz'' ifadesini kullandı. 
     Waxman, ''Önleyici askeri operasyon adını verdiğiniz doktrin, göz ardı edilemeyecek temel sorunlar içeriyor. CİA'deki analiz uzmanlarınız bile Irak'ta nükleer silah bulunduğu iddialarına şüpheyle yaklaşırken siz ve diğer yetkililer, bu iddiaları temcit pilavı gibi ısıtıp ısıtıp öne sürdünüz, Irak'a saldırmak için bunları gerekçe yaptınız'' diye yazdı. 
     Irak'ta şimdiye dek hiçbir kitle imha silahı bulamadığı için eleştiri oklarına gittikçe daha fazla hedef olan Amerikan yönetimi, silahların er geç bulunacağını iddia ediyor. 
     
</TEXT>
</DOC>
