<DOC>
<DOCNO> 152949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun15.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS nerede doğdu 
</HEADLINE>
<TEXT>

     Dünya genelinde etkisini gösteren ve binlerce insana bulaşarak, yüzlerce insanın ölümüne neden olan Akut Solunum Yetersizliği Sendromu'nun SARS nerede doğduğu sorusuna, tüm çalışmalara rağmen henüz net cevap bulunamadı. 
     Dünya Sağlık Örgütü DSÖ uzmanları, salgının başlangıç noktasının, insanların sağlıksız ortamda küçükbaş hayvanlarla birarada yaşadığı Çin'in güneyindeki Guangdong eyaleti olabileceği ihtimali üzerinde duruyor. 
     Hayvanlarla insanların iç içe yaşadığı bölgede ısının ve nem oranının hastalıklara elverişli ortam hazırlaması, gizemli zatürree olarak bilinen SARS'ın virüsünün, hayvanlardan insanlara burada geçtiği ve bölgede baş göstermiş olabileceği ihtimallerini kuvvetlendiriyor. 
     Bölgedeki ilk hastalık belirtisinin, bir tüccarın hastaneye başvurmasıyla Kasım ayında kayıtlara geçtiği ve Şubat ayında yüzlerce kişiye virüs bulaştığı biliniyor. 
     Yetkililer, Guangdong'daki yerel yönetimi, gerekli önlemleri zamanında almamak ve ilgili çevreleri uyarmamakla suçluyor. 
     Bölge sakinleri ise hastalığın, buradaki domuz çiftliklerinde baş gösterdiğine işaret eden iddiaları kabul etmiyor ve hava şartlarının, virüsün yayılmasına hız kazandırmadığını ileri sürüyor. 
     Çin anakarasında hastalığın en yaygın olduğu yer olan Guangdong'da şu ana kadar 1300 kişide hastalık belirtilerine rastlandı ve 49 kişi bu hastalık nedeniyle can verdi. 
     




</TEXT>
</DOC>
