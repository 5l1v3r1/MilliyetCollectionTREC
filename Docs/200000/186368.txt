<DOC>
<DOCNO> 186368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/siyaset/siy00a.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer endişesi 
</HEADLINE>
<TEXT>

   Cumhurbaşkanı'nın vetosundan çekinen hükümet, TBMM'den yetki istemekten vazgeçerek, yeniden tezkere formülüne döndü 
      ABDULLAH KARAKUŞ, BARKIN ŞIK Ankara 

   
   Irak'a asker gönderme kararının değerlendirildiği eylül ayındaki MGK toplantısının ardından atacağı adımlar için TBMM'den "yetki" isteme formülünü geliştiren hükümet, Cumhurbaşkanı Ahmet Necdet Sezer'in "Meclis yetkisini devredemez" uyarısı üzerine rotasını yeniden "izin tezkeresi"ne çevirdi. Hükümet, 1990'da Anayasa Mahkemesi üyesi olan Sezer'in ANAP hükümetinin Körfez Krizi için aldığı yetkinin iptali için açılan ve "ret kararı" verilen davada karşı oy kullandığını saptadı. Bu gelişme, Başbakan Tayyip Erdoğan'ın önceki gün bir araya geldiği Sezer'in "yetkiyle olmaz" uyarısıyla birleşince yeniden tezkere formülüne dönmek zorunda kalan hükümetin, son kararı pazartesi günü Bakanlar Kurulu'nda vereceği öğrenildi. 
   
   Köşk'ten sonra tartıştı 
   Hükümetin planlarını bozmasına neden olan ilk gelişme, Sezer'in Meclis'in açılış törenindeki konuşmasıyla yaşandı. Sezer, yurtdışına asker gönderilmesi konusundaki yetkinin "münhasıran - sadece" TBMM'de olduğunu ve devredilemeyeceğini söyledi. Sezer'in önceki gün Erdoğan'la haftalık görüşmesinde de aynı konuya işaret ettiği kaydedildi. Daha sonra Başbakan yardımcıları Abdullah Gül, Mehmet Ali Şahin, Milli Savunma Bakanı Vecdi Gönül ve Adalet Bakanı Cemil Çiçek'le bir araya gelen Erdoğan, hukukçu kurmaylarıyla da konuyu tartıştı. Görüşmelerde, hükümete "asker gönderme yetkisi" verilmesi formülünün "TBMM yetkisinin devredilmesi" yolunda hukuk tartışması başlatacağı, yetkinin bir yasayla alınması zorunluluğunun hem süreyi uzatacağı hem de Köşk vetosu riski taşıdığı üzerinde duruldu. Bu gerekçeler ışığında eğilim, "hükümetin göndereceği tezkere ile Meclis'ten alınacak ve doğrudan Resmi Gazete'de yayımlanacak tezkere düzenlenmesine" döndü. Çiçek,"Yetki doğru olanı, izin ise gerçekçi olanıdır. Yetki veto edilebilir. Kanun gibi çıkıyor. Onaya tabi. İzin ise onaya tabi değil. Veto edilemez. Korkulu rüya görmektense uyanık olmak daha iyidir" dedi. 
   Dünkü Kurucular Kurulu'nda asker gönderme değerlendirilirken, Meclis'e yetki tezkeresi getirebileceklerini söyleyen Gül, "Bunu aldıktan sonra ABD ile masaya daha rahat oturacağız" dedi. 
   
   Gül Süre konacak 
   Başbakan Recep Tayyip Erdoğan ile birlikte Roma'ya giden Dışişleri Bakanı Abdullah Gül, uçakta gazetecilere yaptığı açıklamada, hükümetin TBMM'ye göndereceği tezkerede süre kısıtlaması olacağını vurgularken, asker sayısı ve görev yerinin tezkereye konup konmaması konusunda mutabakat sağlanmadığını açıkladı. 
   
   Osmanlı'ya uzanan uyarı    1990'da, dönemin hükümeti Körfez Krizi nedeniyle TBMM'den yurtdışına asker gönderilmesi konusunda yasayla yetki aldı. SHP'nin iptal için Anayasa Mahkemesi'ne açtığı dava, 7'ye karşı 4 oyla reddedildi. O tarihte mahkeme üyesi olan Sezer'in karşı oy yazısının ana hatları şöyle 
   Savaş yetkisinin Meclis'e verilmesinde, Osmanlı İmparatorluğu'nun 1. Dünya Savaşı'na yetkililerin çoğunun bilgisi dışında yalnızca birkaç kişinin kararı ile sürüklenerek kendisini bir oldubitti içinde bulması ve 1950'de de TBMM toplantıya çağrılmaksızın, Cumhurbaşkanı, Başbakan ve Milli Savunma Bakanı'nca Kore'ye asker gönderilmesi kararının verilmesi gibi olaylar etkin olmuştur. 
   Anayasa TBMM'ye bu yetkiyi "milletlerarası hukukun meşru saydığı haller" için vermiştir. 92. maddedeki bu işlemler, TBMM'nin "yasa" prosedürü içinde değil, "karar" biçiminde gerçekleştirilmesi gereken işlemlerdir. 
   
   
   
   
</TEXT>
</DOC>
