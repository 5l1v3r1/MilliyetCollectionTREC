<DOC>
<DOCNO> 167931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/siyaset/siy06.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülersoy’un son çağrısı doğal besin kullanın’dı 
</HEADLINE>
<TEXT>

Önceki gün vefat eden Çelik Gülersoy’un son arzusu, doğal ürünlerin desteklenmesiydi. Gülersoy, köylerde doğal besinler üreten çiftçiye destek olunması çağrısını yapmıştı 
     ÜMRAN AVCI İstanbul 

     Hormon katkılı besinlerin kanser yaptığı bilimsel gerçeğinden yola çıkan Çelik Gülersoy, kendisinin de kanser hastası olması hassasiyetiyle doğal ürünlerle, ekolojik ürünlerle beslenmeye ayrı bir önem veriyordu. 
     Önceki gün vefat eden Türkiye Turing ve Otomobil Kurumu Genel Müdürü Gülersoy, insanların doğal ürünlerle beslenmesi arzusunu yazılı olarak da dile getirdi. Kuruma ait Fenerbahçe Parkı ve Cafe Bebek’te "doğal besinler" servisi açmıştı. Kadıköy ve Bebeklilere seslenen Gülersoy, iki tesiste satılan doğal bal, tereyağı ve peynirleri tüketmeye çağırıyordu. Dağlarda, yaylalarda doğal besinler üreten çiftçiye destek olunması gerektiğini vurgulayan Gülersoy’un çağrısı şöyleydi 
     Kadıköylülere çağrı... 
     "Kadıköylüler, Bebekliler El verin, destek olun, bir çığır açalım. Sanayinin hiçbir türü girmemiş, tarım ilacının henüz bilinmediği hatta tarımın olmadığı bakir bölgelerimiz var. Biz o yöreleri bulduk. Irmakları, suları, havası billur. 
     Tanrı’nın yarattığı gibi duran Tunceli Munzur Dağları’nın, Artvin Posof yaylalarının çiçeklerinden en halis ürünler çıkabilecek. Köylü ilgi ve alıcı bekliyor. Onlara el verelim. Laleli - gelincikli, karlı dağların üretimi artsın. 
     Yoksul köylerin eline para geçsin. Siz de bin çiçek yaylalarının balını yiyin. Bal pahalı ise çocuklar kuşburnu pekmezi yesin O da o kadar yararlı. Ama halisi olsun. Lütfen hemen yazılın, sipariş verin ve hatta bir avans ödeyin ki sistemin bir güvencesi olsun " 

</TEXT>
</DOC>
