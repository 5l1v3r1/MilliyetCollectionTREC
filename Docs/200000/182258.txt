<DOC>
<DOCNO> 182258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun03.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Atıl Kutoğlu rüzgarı esti... 
</HEADLINE>
<TEXT>

     Dünyaca ünlü Türk modacı Atıl Kutoğlu, 2004 ilkbahar yaz kreasyonlarını New York moda haftasında, Bryant Park'ta düzenlediği defileyle tanıttı. 
     İstanbul Tekstil ve Konfeksiyon İhracatçıları Birliği'nin İTKİB sponsorluğunda sergilediği koleksiyonda altın ve gümüş renklerin hakim olduğunu belirten Kutoğlu, ''Bu sezon dünya jet sosyetesinden bir bayanın Türkiye'deki tatilini hayal ettim ve güney kıyılarımızda bir yatta giyeceği kıyafetleri tasarladım'' diye konuştu. 
     Kutoğlu, Bossa kumaşlarını geniş şekilde kullandığı defilesinden sonra yaptığı değerlendirmede şunları söyledi 
     ''Kendi kültürümüzden esinlenerek parlak renkli kumaşlar, özellikle Bossa'nın çok güzel kumaşlarıyla çalıştık bu sezon. Deriler çok ön plandaydı. Altın ve gümüş payetler de çok değişik bir hava yarattı. Biraz da New York'taki ünlü Stüdyo 54'ün havasını vermeye çalıştım ve sanıyorum New York'lu izleyiciyi en çok şovun bu bölümü etkiledi.'' 1970'li yılların New York'unda sosyetenin buluşma yeri olan Stüdyo-54 adlı gece kulübünün ünlü müşterileri arasında Bianca Jagger ve Calvin Klein gibi isimler bulunuyor. 
     ''Türk modası adına New York'ta bir kez daha çok başarılı bir defile yapmak ve koleksiyonumun beğenilerek alkış alması beni son derece mutlu etti'' diyen Kutoğlu, ''Türk tekstil ve konfeksiyon endüstrisinin modern, çok kaliteli, çok sofistike ürünler yaratabileceğini Atıl Kutoğlu markasıyla göstermek istiyorum'' diye konuştu. 

     
</TEXT>
</DOC>
