<DOC>
<DOCNO> 168926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/kohen.html </URL>
<DATE> 2003/07/12/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bir açılım daha... 
</HEADLINE>
<TEXT>

     Bu öneri, geçen nisanda adada kapıların serbest dolaşıma açılmasının bir nevi devamı niteliğindedir. 
     Geçen cumartesi günkü yazımızda, Denktaş'a yakın bir kaynağa atfen, bu önerinin, ulaşım, ticaret ve Maraş konularını kapsayacağını bildirmiştik. Nitekim dün KKTC lideri, yaptığı açıklamada Lefkoşa'da uluslararası havaalanının ve Maraş'ın BM denetiminde açılması fikrini ortaya atmıştır. 
     Aslında bu yeni bir fikir değil. Nerede ise 10 yıl önce bu konu, "güven yaratıcı önlemler" çerçevesinde müzakere edilmiş, ancak yaşama geçirilememişti. 
     Şimdi Denktaş'ın getirdiği öneri, bu eski fikrin değişen şartlar içinde yenilenmesinden ibaret. Ancak bunun arkasındaki düşünce de, kendi deyişi ile, "karşılıklı güven yaratıcı önlemler ile, Kıbrıs meselesinin halledilmesi için zeminin hazırlanmasına" yardımcı olmaktır. 
     
     BU öneri Annan planının Denktaş tarafından reddedilmesinin ardından, Kıbrıs sorununda görülen tıkanıklığın giderilmesini ve yeni bir müzakere ortamının oluşmasını gerçekten sağlayacak mı 
     Denktaş'ın - ve de Ankara'nın - umudu bu. 
     Şu da bir gerçek ki, Denktaş bu öneriyi yaparken serbest dolaşım kararında olduğu gibi Türk pozisyonuna taktik bazı kazançlar sağlamayı da amaçlamıştır. Bir kere BM Genel Sekreteri'ni bu önerileri - ve yöntemi - desteklemeye davet etmekle, onun adını taşıyan planı bir kenara ittiğini, yani bu planı müzakere konusu yapmak istemediği mesajını vermiştir. Denktaş ayrıca dünkü demecinde "eşitlik" anlayışını vurgulamakla önerisinin bu esasa dayandığını hatırlatmıştır. Nihayet Türk tarafı, yeni bir açılım daha yapmak suretiyle, boş durmadığını, anlaşmak için inisiyatifi elinde tuttuğunu göstermiştir... 
     Bu yeni açılımın önemli bir yanı da, Türkiye'nin buna dahil olmasıdır. Nitekim Denktaş'ın Annan'a mektubunda, Türkiye'nin de liman ve havaalanlarını Kıbrıs Rumlarına açmaya hazır olduğunu ve bunun da karşılıklı serbest ticaretin başlamasını sağlayacağını belirtmesi, bu açılımda yeni ve anlamlı bir unsurdur. 
     Böylece, Denktaş ile Ankara'nın birlikte hareket ettiği yani ortak bir politika izlendiği mesajı da verilmiş oluyor. Nitekim Dışişleri Bakanı Gül'ün dünkü açıklaması da bunun açık bir göstergesi... 
     
     BU açılımın başarı şansı nedir 
     Çözümü Annan planı çerçevesinde arayan ve işlemekte olan AB takviminin rahatlığı içinde hareket eden Rum yönetiminin "güven yaratıcı önlemler" gibisinden önerilere itibar etmesi olasılığı zayıf. Açıkçası Rum tarafına Annan planının öngördüğü çözüm şeklinin ki bu AB'nin desteğine sahip bir yana itilmesi pahasına Lefkoşa Havaalanı'nın ve hatta Maraş'ın açılması pek cazip görünmeyebilir. 
     Bunda önemli olan, bizzat Annan'ın bu öneriyi nasıl karşılayacağıdır. Eğer kendisi, Türk tarafının inisiyatifini desteklerse, bunun sadece BM'de değil, aynı zamanda AB'de de bir etkisi olabilir. Ne var ki, Annan "güven yaratıcı önlemler"i benimserse dahi, bu kendisinin ve uluslararası camianın çözüm planından vazgeçtiği anlamına gelmeyecektir. 
     
     

</TEXT>
</DOC>
