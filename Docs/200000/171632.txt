<DOC>
<DOCNO> 171632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo02.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetimi İlhan Mansız'a destek verdi... 
</HEADLINE>
<TEXT>

     Beşiktaş'ta bugün yapılan zirvede, İtalya'da tedavi olan İlhan Mansız'ın raporunun beklenmesine karar verildi. 
     Siyah-beyazlılarda kulüp başkanı Serdar Bilgili ve asbaşkanlar Yıldırım Demirören ile Kıvanç Oktay, teknik direktör Mircea Lucescu ile biraraya geldi. Asbaşkan Yıldırım Demirören toplantı sonrası yaptığı açıklamada, Lucescu ile İlhan'ın durumunu görüştüklerini kaydederek, ''Biz ve Lucescu İlhan'a güveniyor ve inanıyoruz. İlhan'ın ay sonunda gelecek raporunu bekliyoruz. Rapor iyi çıkarsa kesinlikle santrfor almayacağız'' dedi. 
     Lucescu'nun toplantıda, ''Sağlıklı bir İlhan Mansız benim için en iyi transferdir'' dediğini kaydeden Demirören, İlhan'ın şu anda tedavisinin sürdüğünü ifade ederek, ''Umut ediyoruz ki İlhan kısa sürede bu sakatlığını atlatıp aramıza dönecektir. Sağlıklı bir İlhan'ın Beşiktaş'a çok şeyler katacağına inanıyoruz. Bu nedenle de İlhan'ın raporu iyi çıkarsa herhangi bir santrfor almaya da gerek duymuyoruz'' şeklinde konuştu. 
     
</TEXT>
</DOC>
