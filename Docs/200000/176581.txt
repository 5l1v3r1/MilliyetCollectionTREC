<DOC>
<DOCNO> 176581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/dunya/adun.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Son görüntüsü ölümü oldu 
</HEADLINE>
<TEXT>

   Panik ve korku içindeki Amerikan askerlerinin düşman diye öldürdüğü Reuters'ın deneyimli kameramanı Mazen Dana'nın son görüntüleri, kendisine ateş açan Amerikan tankı oldu 
      DIŞ HABERLER SERVİSİ 

   
   Bağdat yakınlarındaki bir cezaevinde çekim yaparken kamerasını roketatar zanneden Amerikan askerlerince öldürülen İngiliz Reuters ajansının Filistinli kameramanı, son nefesinde kendi ölümünü haber yaptı. 
   Üzerine gelen Amerikan tanklarını elindeki kamerayla görüntüleyen 43 yaşındaki ödüllü kameraman Mazen Dana, bir tanktaki askerin kendisine Ebu Gureyb cezaevi yakınlarında altı el ateş açmasını kaydetmeyi başardı. 
   Reuters'ın Bağdat bürosundan yapılan açıklamaya göre, Mazen Dana'nın çektiği son görüntülerde, önce altı el silah sesi duyuluyor ve ilk kurşunun ardından kamera öne doğru kaymaya başlıyor. Kamera daha sonra yere yuvarlanıyor. 
   
   Konvoya doğru gitti 
   Görüntüler, Dana'nın gazeteci arkadaşlarının olayın oluş şekliyle ilgili olarak anlattıklarıyla da örtüşüyor. Reuters'ın ses kayıtçısı Nail El Şyukhi, Dana'nın vurulduğu anı şöyle anlattı 
   "Çekimi bitirmiş, arabamıza binmiştik. Birden öncülüğünü bir tankın yaptığı bir Amerikan konvoyu üzerimize doğru gelmeye başladı. Mazen, çekim yapmak için arabadan dışarı çıktı ve konvoya doğru 4 - 5 metre gitti. O anda tanktaki askerlerden biri ateş açtı. Kendimi yere attım. Mazen'in eliyle göğsünü tutarak bağırdığını gördüm. Askerlere, 'Bir gazeteci öldürdünüz, yardım edin kanamasını durdurun' diye haykırdım. Mazen son nefesini gözlerimin önünde verdi." 
   Olaya tanık olan Fransız televizyonu Kanal 2'den Stephan Breitner de Amerikalı askerlerin, Dana'yı vurduktan sonra yardıma geldiklerini ve kanamasını durdurmaya çalıştıklarını söyledi. 
   
      Son sözleri... 
   Kameraman Mazen Dana'nın öldürülmeden kısa bir süre önce meslektaşlarına, "Amerikan askerlerine çok yakın bir mesafede çalışmak sorun değil. Yeter ki ateş açmasınlar" dediği de ortaya çıktı. 
   Dana'nın geçtiğimiz yıllarda Filistin'de El Halil'de İsrail askerleriyle Filistinliler arasındaki çatışmalar sırasında defalarca dövüldüğü ve en az üç kez kurşunla yaralandığı için çok deneyimli olduğu ve bu nedenle aşırı bir özgüven duygusuyla hareket ederek, Amerikan askerlerinin çılgınca davranabilecekleri yolundaki uyarıları dikkate almadığı sanılıyor. 
   Şoför Munzer Abbas, Dana'nın, gazeteci arkadaşlarından Nail El Şyukhi'ye, cezaevini tepeden gören bir açıyla çekim yapmak istediğini söylediğini, Şyuki'nin de kendisini "Amerikalılara dikkat et" diyerek uyardığını aktardı. Munzer Abbas, "Mazen Dana, ateş etmedikleri sürece Amerikalılardan hiç endişe etmediğini söyledi" dedi. 
   Dana'nın çekim yaptığı Gureyb Cezaevi'ne geçtiğimiz cumartesi gecesi havan topu saldırısı düzenlenmiş, olayda altı mahk m ölürken, 59 mahk m da yaralanmıştı. 
   Dana, Irak'ta savaşın başladığı 20 Mart'tan bu yana öldürülen 17. gazeteci oldu. 
   
   Kamerayı roketatar zannetmişler    ABD ordusu, Irak'taki askerlerinin, Reuters kameramanı Mazen Dana'yı vurduğunu doğrularken, gazetecinin kamerasının askerler tarafından roketatar sanıldığını bildirdi. Genelkurmay Başkanlığı'ndan bir sözcü, Amerikan askerlerinin, "RPG roketatarıyla kendilerini hedef aldığını düşündükleri bir kişiyi vurduğunu, ancak bu kişinin Reuters kameramanı çıktığını" söyledi. Vurulan kişinin 28. Çatışma Destek Hastanesi'ne kaldırıldığı belirtilen açıklamada, gazetecinin hastaneye vardığında öldüğü ve olayla ilgili soruşturma başlatıldığı bildirildi. ABD Merkez Komutanlığı Sözcüsü Kıdemli Binbaşı Lewis Matson da "Trajik olaylardan biri, çok üzüntü verici" dedi. 
   
   Amerikalılar, gazeteci olduğumuzu biliyordu    ABD askerlerince öldürülen Reuters kameramanı Mazen Dana'nın arkadaşları, Amerikalı askerlerinin kendilerinin gazeteci olduğunu bildiğini, buna rağmen ateş açtıklarını iddia ettiler. 
   Dana ile birlikte çalışan gazeteci Nail el Şyukhi, olaydan önce kendisinin hapishane yakınındaki bir Amerikalı askere, bir yetkiliyle görüşüp görüşemeyeceklerini sorduğunu ve ret yanıtını aldığını anlattı. 
   Olayın öğleden sonra, gün ışığında meydana geldiğine dikkati çeken Şyukhi, "Bizi gördüler ve kim olduğumuzu, ne yaptığımızı biliyorlardı" dedi. 
   Olaya tanık olan öteki gazeteciler de cezaevi çevresinde en az yarım saat süreyle çalışma yaptıklarını, askerlerin kendilerini hedef alarak ateş açtıklarını, olayın bir kaza olmadığını ve ABD askerlerinin çok gergin olduğunu söylediler. 
   Gazeteciler çok genç olan Amerikan askerlerinin ne yaptığını bilmediklerini iddia etti. 
   Reuters yetkilisi Tom Glocer da, Dana'nın ölümü hakkında eksiksiz ve kapsamlı soruşturma yapılmasını istedi. 
   
   
</TEXT>
</DOC>
