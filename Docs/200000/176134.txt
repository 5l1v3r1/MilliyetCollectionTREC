<DOC>
<DOCNO> 176134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/soneko06.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuru fasulye dargelirliyi sevindirecek 
</HEADLINE>
<TEXT>

     Üretiminin az olması nedeniyle 2001 yılında kilo fiyatı 1 milyon 87 bin liraya kadar yükselen kuru fasulyenin kilo fiyatı 432 bin liraya kadar düştü. Yeni sezonla birlikte fiyatı daha da düşmesi beklenen kuru fasulye, dargelirlileri bu yıl sevindirecek. 
     Çiftçilerin genellikle bir yıl önce iyi para eden ürüne yönelmesi bazı ürünlerin fiyatını astronomik şekilde artırırken, üretimi yoğun yapılan ürünlerin fiyatının düşmesine neden oluyor. 
     Örneğin, 2001 yılında Konya'da üretimi sadece 30 bin ton olan kuru fasulyenin Ticaret Borsası'nda kilo fiyatı 1 milyon 87 bin liraya kadar yükselmiş, Konya gibi tarım kentlerinde de kuru fasulye üretimi azalınca, dargelirliler, sofraları ile özdeşleşen bu üründen mahrum kalmıştı. 
     Aynı yıl hububattan umduğunu bulamayan çiftçi, geçen yıl politikasını değiştirip bakliyata yönelince, fasulye üretiminde patlama yaşandı. Bir önceki yıla göre yüzde 110 oranında yükselen kuru fasulye üretimi, 63 bin ton olarak gerçekleşirken, Konya Ticaret Borsası'nda kuru fasulyenin kilo fiyatı ortalama 698 bin liradan işlem gördü. 
     Geçen yıl başlayan düşüşler, stokların hasat öncesi borsada işlem görmesi nedeniyle bu yıl da devam etti. 2003 yılı üretiminin 50 bin tonun altında beklenmesine karşın borsada kuru fasulyenin kilosu kalitesine göre 432 ile 589 bin lira arasında değişen fiyatlarda alınıyor. 
     Dargelirli ailelerin en önemli protein kaynaklarından kuru fasulyenin kilo fiyatının, hasat sonrası piyasaya sunulacak yeni ürünle daha da düşmesi bekleniyor. 
     Konya Ticaret Borsası Başkanı Mehmet Kara, ekimde yalnız bırakılan çiftçinin kendisine kar getireceğine inandığı ürüne yönelmesi nedeniyle ülkedeki çok sayıda tarım ürününde fiyat farklılıklarının yaşandığını bildirdi. 
     Kara, üretim politikası olmadığını ve ihtiyaca göre ekim yapılmadığını ileri sürerek, şunları söyledi 
     ''Dengesiz yapılan ekim nedeniyle 2001 yılında fiyatı yükselen kuru fasulyenin geçen yıl üretimin fazla olması nedeniyle başlayan düşüşü bu yıl da devam ediyor. Halen geçen yılın ürünü borsaya getiriliyor. Yeni ürün henüz gelmiyor. Hasat sonrası yaklaşık 50 bin ton fasulyenin daha piyasaya girecek olması fiyatları inanılmaz oranda düşürebilir. Çiftçiyi olumsuz yönde etkileyecek bu duruma en fazla dargelirli aileler sevinecek.'' 
     
</TEXT>
</DOC>
