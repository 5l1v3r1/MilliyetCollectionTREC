<DOC>
<DOCNO> 183893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko02.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, IMF Başkanı ile görüştü 
</HEADLINE>
<TEXT>

     Başbakan Recep Tayyip Erdoğan, Uluslararası Para Fonu IMF Başkanı Horst Köhler'in, ekonomik programın uygulamasında gösterilen başarıyı teyit ettiğini söyledi. 
     Başbakan Erdoğan, IMF-Dünya Bankası ortak toplantısı çerçevesinde bulunduğu Dubai'de, Köhler ve beraberindeki IMF heyeti ile yaklaşık 40 dakika görüştü. 
     Devlet Bakanı Ali Babacan ile IMF heyetinden 1. Başkan Yardımcısı Anne Krueger, Avrupa Bölümü Başkanı Michael Deppler ve İcra Direktörü Willi Kiekens'in de hazır bulunduğu toplantının ardından, Erdoğan açıklamalarda bulunarak soruları yanıtladı. 
     Bir gazetecinin Köhler'in basın toplantısında Türkiye'yi örnek gösterdiğini hatırlatması üzerine Başbakan Erdoğan, Köhler'in toplantıda özellikle, ikinci dünyüa savaşı sonrasında Almanya'nın ''devamlılık, tutarlılık ve istikrar'' gibi üç özelliğe dikkat etmesiyle nereye geldiğini söylediğini anlattı. Erdoğan, şunları söyledi 
     ''Türkiye'de de zaten bu özelliklere dikkat ederek ekonomiyi şekillendirdiğimiz, götürdüğümüz ortada. Ve bu özelliklere dikkat ederek işi götürür, disiplini kaybetmezsek, bu işi başardığımızı kendileri de neticeleri itibariyle şu ana kadar gördüklerini söylediler ve Türkiye iyi bir örnek olacak dediler.'' Erdoğan, bir gazetecinin ''önerileri oldu mu'' sorusu üzerine de ''işte bu söylediğim devamlılık, tutarlılık ve istikrarda hassas olmak'' karşılığını verdi. 
     
     HEDEFLERİ YAKALAYACAĞIZ 

     Erdoğan, ''yapısal reformla gündeme geldi mi'' sorusuna karşılık ise ''Hayır, hayır. Onlar zaten mevcut ekonomik programımızda olan şeyler'' dedi. 
     Erdoğan bir gazetecinin ''başarı öyküsü devam edecek mi'' sorusu üzerine, şöyle konuştu 
     ''Şimdi ekonomik programı, her yerde söylüyoruz, mali disiplini, aynı şekilde sürdürüyoruz. Popülist yaklaşımlarla taviz veremeyiz. Şu anda önümüzde yerel seçimler var. Biz kalkıp da mesela Türkiye'de alışıldığı gibi, işte programı değiştirelim, popülist yaklaşımlarla taviz verelim biz bunları yapamayız. Bizim program akışımız neyse, aynı ciddiyetle devam ettireceğiz.'' Erdoğan, 2004 bütçe hazırlıklarıyla ilgili soruya karşılık da, ''Onu 6. gözden geçirmeyle birlikte süratle çıkaracağız'' dedi. 
     Faiz dışı fazla ile ilgili soruya karşılık Erdoğan, ''Faiz dışı fazla hedefinin zamanında IMF ile müşterek olarak hazırlandığını'' hatırlattı. 
     Başbakan Erdoğan, ''Şu anda biz, yüzde 6.5'lik faiz dışı fazla hedefine doğru emin adımlarla gidiyoruz. Büyüme hızımızı zaten yüzde 5 olarak hedeflemişiz. Enflasyondaki bu yılki hedefimiz zaten yüzde 20 idi. Bunu yakalamanın gayreti içindeyiz. İnşallah, önümüzdeki yıl için bunu çok daha fazla düşürmek suretiyle bu disiplini sürdüreceğiz ve bu hedefleri yakalayacağız'' diye konuştu. 
     
     BAKANLAR KURULU, KAMU YÖNETİMİ REFORMU AĞIRLIKLI 

     Başbakan Erdoğan, bir gazetecinin bugünkü bakanlar kurulunun gündemini sorması üzerine, kamu yönetimi reformuyla ilgili çalışma grubunu Kurul öncesinde toplayacaklarını ve çalışma grubuyla söz konusu reformu görüşeceklerini belirtirken, ''Kamu yönetimi reformunu görüşmeden sonra, eğer vakit kalırsa, bakanlar kurulu toplantısı olarak devam edecek'' dedi. 
     Bugünkü bakanlar kurulu'nda Irak'ın gündemde olup olmayacağı sorusuna karşılık Erdoğan, ''Bugün kamu yönetimi reformu konusu ağırlıklı olacak'' yanıtını verdi. 
     Bir gazetecinin, Köhler ile yapılan toplantıya ilişkin değerlendirmesini sorması üzerine, Erdoğan şunları söyledi ''Arkadaşlarımızla bir değerlendirme yapacağız. Gayet olumlu ve verimli bir görüşme oldu. Bildiğiniz gibi, 6. gözden geçirme ile ilgili çalışmalara arkadaşlarımız süratle başladılar. O devam edecek. Bir taraftan da bütçe çalışmaları devam edecek.'' 
     
</TEXT>
</DOC>
