<DOC>
<DOCNO> 170697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun11.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanlığı Kelly'nin adını nasıl sızdırdı 
</HEADLINE>
<TEXT>

     İngiltere'de yayınlanan The Guardian gazetesi, Savunma Bakanlığı'nın Dr. David Kelly'nin adını BBC'nin köstebeği olarak açıklarken hangi yöntemi izlediğini açıkladı. 
     Savunma Bakanlığı'nın bu konuda teamüllere tam olarak uygun davrandığının söylenemeyeceği belirtilen haberde, ''Hükümet bir bilginin dışarı sızmasını istemediğinde çelik duvarlar örebiliyor. Ama bu 9 Temmuz'da gazeteciler Irak dosyasıyla ilgili bilgiyi sızdıran kişinin adını bulmaya çalıştığında hiç de böyle olmadı'' denildi. 
     Guardian, Financial Times ve The Times savunma muhabirlerinin tümünün aynı deneyimi yaşadıklarını ve bu kez hükümet mekanizmalarının çok daha kolay işlediğini gördüklerini yazan gazete, şunları kaydetti 
     ''Hükümet son derece cömert bir teklifte bulundu ve siz bize isimle gelin, biz doğru olup olmadığını söyleyelim dedi. Bir gazeteci telefon defterindeki bütün isimleri tek tek okumaya başladığında karşısındaki bürokrat o kadar sabırlı davranmayıp, telefonu gazetecinin yüzüne kapattı. Ama bu bütün muhabirler için geçerli değildi.'' Guardian'ın deneyimli savunma ve istihbarat muhabiri Richard Norton-Taylor'ın daha gerçekçi davranıp üç isim saymayı önerdiği belirtilen haberde, ''Savunma Bakanlığı basın bürosu çalışanı ilk iki ismi reddetti, Dr. David Kelly'nin adı geçince onayladı ve bilim adamının adı da böylece ortaya çıkmış oldu'' denildi. 
     Bu durumun da Hoon'un ''Biz teamüllere uygun davrandık'' savunmasını çürütmeye yettiğini belirten Guardian, ''Çünkü Guardian'a ismi veren bürokrat amirine danışmadan bunu yapamazdı. Amiri Bakan Hoon'a, o da belli ki Başbakanı'na danışıyordu'' ifadesine yer verdi. 
     
</TEXT>
</DOC>
