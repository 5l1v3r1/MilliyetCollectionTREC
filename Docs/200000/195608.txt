<DOC>
<DOCNO> 195608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur30.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye artık 8.5 milyar dolarlık krediye muhtaç değil" 
</HEADLINE>
<TEXT>

     Başbakan Recep Tayyip Erdoğan, ''Türkiye, artık 8.5 milyar dolarlık krediye muhtaç olacak noktada değil'' dedi. 
     Türkiye Odalar ve Borsalar Birliği TOBB Karadeniz Bölgesi Ekonomi Zirvesi'ne, Rize Dedeman Oteli'ndeki iftarın ardından Rize Sanayi ve Ticaret Odası'nda devam edildi. 
     Burada bir konuşma yapan Başbakan Erdoğan, Karadeniz Bölgesi'nin çözülmesi gereken pek çok sorununun bulunduğunun farkında olduklarını belirterek, Türkiye'nin birikmiş sorunlarını çözebilmek için herkesin bütün gücüyle çalıştığını bildirdi. 
     ''Hedefimiz karamsarlığın kökünü kazımak, Türkiye'nin enerjisini Türkiye'ye kazandırmaktır'' diyen Erdoğan, izledikleri ekonomik programların sosyal dinamikleri ihmal etmemesine özen gösterdiklerine işaret etti. 
     Enflasyonu son 30 yılın en iyi noktasına getirerek, yüzde 20'ler noktasına çektiklerini anımsatan Erdoğan, bu başarının herkesin başarısı olduğunu ve üretici kesimin de heyecanlarına ortak olduğunu görmekten mutlu olduklarını belirtti. 
     Erdoğan, şöyle konuştu 
     ''Gördüğüz gibi bizimle aynı hassasiyeti taşımayan kişiler, ülke gündemini kördüğüm olmuş eski meselelere ısrarla çekmek istiyorlar. Herkes bilsin ki Türkiye geri gitmeyecek. Türkiye, yıllar sonra elde ettiği istikrarı kurda, kuşa yedirmeyecek. Gereksiz tartışmalarla zaman kaybetmeyecektir. 
     Bir örnek veriyorum şimdi de kamusal alan-toplumsal alan ayrımcılığı yaparak birileri farklı vatandaş tanımları getiriyor. Bu eski dar alan tartışmaları beyhudedir ve muasır medeniyet yolunda yürüyen Türkiye'ye yakışmamaktadır. Bu dar alanda siyaset yapanlar milletimizin tasfiyesine uğramışlardır. Eğer siyaset yapmak istiyorlarsa demokratik cumhuriyetimizde alabildiğine geniş bir siyasi alan vardır. Buyursun yapsınlar. Bizim gündemimizde dar alanda kısa paslaşmalar değil üretim var, yatırım var, hukuk var, adalet var. Bizim gündemimizde yeni kavga alanları meydana getirmek değil, ülkemize zaman ve güç kaybettiren yaraları sarmak var. Herkes içtenlikle özeleştirisini yapmalı ve ülkesine borcunu ödemelidir. Türkiye gerçeğini kavramak için sırça köşklerden halkın arasına inmek gerekir.'' 
     
     ''SAHTE GÜNDEMDEN ÇIKILMALI'' 
     Başbakan Erdoğan, imkanı olan herkesin üretime yönelmesini, çalışmak, üretmek ve kazanmak isteyen herkesin sosyal barışa, adalete ve kalkınmaya omuz vermesini istedi. Yılların kaybedildiği kaba, ideolojik meselelerin Türkiye'nin enerjisini toprağa verdiğini belirten Erdoğan, hep birlikte bu sahte gündemlerden çıkılmasını da istedi. 
     Başbakan Erdoğan, piyasanın hassas dengelerini koruyarak, para ile para kazanma yerine, üretim hedefini toplumun önüne koyduğuna dikkati çekerek, ''Bilesiniz ki sizin büyümenizi, en az sizler kadar isteyen bir hükümet iş başındadır'' dedi. 
     Türkiye'de 13 ay öncesine kadar ekonomik krizlerin konuşulduğunu ve işçinin, memurun maaşının ödenemeyecek bir durumda olunduğunu vurgulayan Erdoğan, ''Bizim kendimizi anlatmak gibi bir derdimiz yok, kendilerini millete anlatamayanlar, siyaset üretemeyenler ülkenin açılan bahtını karartma yarışına girişmesinler'' diye konuştu. Recep Tayyip Erdoğan, bu ülkenin Başbakanı olarak, ülkesinin ve milletinin emanetini omzunda hissetmek gibi bir sorumluluğu olduğunu belirtti. 
     Bugün ülkenin en önemli sorunlarının başında işsizlik sorununun geldiğini söyleyen Erdoğan, Türkiye'nin son 10 yılda nüfusunun 11 milyon arttığını ancak sadece 431 bin kişiye yeni iş kapısı açıldığını bildirdi. 
     Başbakan Erdoğan, işsizlikle mücadelenin temel yolunun yeni yatırımlar yapılması ve ekonomik büyüme olduğunu söyledi. Bunun için öncelikle sürdürülebilir bir büyümenin, garanti altına alınabilir bir makro ekonomik ortamın oluşturulması gerektiğini dile getiren Erdoğan, hükümetin kısa sürede bu ortamı hazırlayacak işler yaptığını ifade etti. 
     TBMM'den geçirilen reform yasaları hakkında da bilgi veren Başbakan Erdoğan, ''Yaşanan olumlu gelişmeler, ülkemizde istikrar ve güven ortamını geliştirmekte ve ekonomi tekrar sürdürülebilir yüksek kalkınma hızına ulaşmaktadır'' diye konuştu. 
     
     EKONOMİDE HEDEFLER 
     2003 yılının ilk 6 ayında yüzde 5.4 oranında büyüme gerçekleştiğini, yıl sonu hedefi yüzde 5'lik büyümenin de şimdiden kesinleştiğini ifade eden Erdoğan, ihracatta kırılan rekorların 13 ay öncesinde hayal bile edilemediğini söyledi. 
     Başbakan Erdoğan, bölgesel adaletsizlikle sonuna kadar mücadele edeceklerini ve Türkiye'nin kaynaklarını Türkiye'ye kazandıracaklarını anlattı. 
     Devleti asıl fonksiyonlarına çekerek, kamunun ekonomideki payını azaltarak, özel sektörün payını artıracaklarını belirten Erdoğan, ''Devlet, artık istihdam kapısı olmaktan çıkmıştır'' dedi. 
     Başbakan Erdoğan, uzun vadeli projelerinde herkese adalet ve üretim imkanı sağlamak istediklerini, ayrıca bölgesel gelişmişlik farklarını en aza indirmek amacında olduklarını bildirdi. 
     
     ''DAR ALANDA TİCARET OLMUYOR" 
     İşadamlarına, yörelerine, doğup büyüdükleri yerlere yatırım yapması çağrısını yinelediğini kaydeden Erdoğan, ''İşadamlarımız artık risk almaktan korkmasınlar, dar alanda siyaset olmadığı gibi ticaret de olmuyor'' dedi. 
     Erdoğan, iş başını geldiklerinde 2 bin 600 dolar olan kişi başına milli geliri 3 bin 300 dolara çıkardıklarını, bunun göz ardı edilmemesi gerektiğini söyledi. 
     Başbakan Erdoğan, 8.5 milyar dolarlık kredi konusuyla ilgili olarak da ''Biz, böyle bir kredi istemedik. ABD'nin Türkiye'ye vermeyi planladığı 1 milyar dolarlık bir kredi vardı. Bu kredi, o. Biz, bütçemizi de bu krediye göre ayarlamadık. Gelirse eyvallah... Türkiye artık 8.5 milyar dolarlık krediye muhtaç olacak noktada değil'' diye konuştu. 
     Türkiye'nin trafik kazalarından kaynaklanan yıllık 4-5 milyar dolar bir kaybı olduğunu ifade eden Erdoğan, bu kazalarla duble yolların öneminin bir kez daha ortaya çıktığını, bu nedenle de yıl sonuna kadar 1660 kilometre duble yolu tamamlayacaklarını kaydetti. 
     
</TEXT>
</DOC>
