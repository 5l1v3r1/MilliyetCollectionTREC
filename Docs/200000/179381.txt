<DOC>
<DOCNO> 179381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur23.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kongresi'nde "Kuran-ı Kerim'li yemin" tartışması... 
</HEADLINE>
<TEXT>

     Cumhuriyet Halk Partisi'nin CHP Konya'nın merkez Selçuklu İlçe Kongresi'nde, kürsüye çıkan Konya İl Başkan adaylarından Mehmet Ali Ünal'ın, Kuran-ı Kerim üzerine el basarak yemin etmesinin yankıları sürüyor. 
     CHP Konya İl Başkanı Rahmi Baştoklu, yaptığı açıklamada, laik ve cumhuriyetçi bir kimliğe sahip olan CHP'nin, dinin siyasete alet edilmesine sonuna kadar karşı olduğunu söyledi. 
     Hüma Otel'de yapılan Selçuklu İlçe Kongresi'nde kürsüye gelen Ünal'ın elini Kuran-ı Kerim üzerine koyarak yemin etmesini, CHP'ye uygun bir davranış olarak görmediklerini ifade eden Baştoklu, ''Yaşanan bu olay partimizde sık karşılaştığımız bir durum değil'' dedi. 
     Ünal'ın bu davranışını ''yanlış'' olarak nitelendiren Baştoklu, şunları söyledi 
     ''Tüm dini değerler gibi, kutsal kitabımız Kuran-ı Kerim de bizim için büyük önem taşıyor. Ancak, bu kutsal değerden, bir siyasi partinin kongresinde yararlanmaya çalışmak, şık bir hareket değildir. Şu anda için kendisine bir yaptırım uygulamamız mümkün değil. Kongre sürecinin devam ettiği bu aşamada konuyla ilgili kongre zabıtlarını genel merkeze göndereceğiz. Genel merkez yetkililerinin, bu arkadaşımızla ilgili nasıl bir karar alacağını bilemeyiz.'' Kongrede CHP Selçuklu İlçe Başkanlığı'na getirilen Bahri Kılınçel ise yaşanan olayın, kongrenin, herkesin özgürce konuşabildiği demokratik bir ortamda geçtiğini göstermesi yönünden dikkati çekici olduğunu söyledi. 
     ''Sayın Ünal'ın bu davranışını yadırgadım'' diyen Kılınçel, ''Parti içi bir mücadelede böyle pürüzler yaşanabilir. Ünal'ın yaptığı davranışın yanlış olduğu kesin. Ancak, bu davranışın ciddi bir yaptırım gerektirdiğini düşünmüyorum. Arkadaşımız demokratik hakkı kullandı'' diye konuştu. 
     Dün yapılan kongrede, CHP Selçuklu İlçe Başkanı Bahri Kılıçel karşısındaki aday Mehmet Emin Kocaman'ı desteklemek için söz alan CHP Konya İl Başkan Adayı Mehmet Ali Ünal, cebinde taşıdığı Kuran-ı Kerim'i çıkarıp, elini üzerine koyarak, ''Kuran'a el koyarak şunu söylüyorum. CHP İl Başkanlığı'nı ve ilçe başkanlıklarını bize verirseniz, partiyi adaletli, eşit, insan onuruna yakışır, insanlığa, topluma, Konyalılara hizmet verecek hale getirmezsem namussuzsum'' demişti. 
     Ünal'ın konuşmasının ardından söz alan CHP Konya Milletvekili Nezir Büyükcengiz ise ''Namaz da kılıyorum, oruç da tutuyorum. Ancak CHP kongresinde Kuran-ı Kerim kürsüye konulup da bunun üzerine yemin edilmez. Bu yanlıştır. Kuran-ı Kerim ile siyaset yapmak bizim partimize yakışmaz'' diyerek, olaya tepki göstermişti. 
     
</TEXT>
</DOC>
