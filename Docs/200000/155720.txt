<DOC>
<DOCNO> 155720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/ekonomi/eko10.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hedeflemesi 2004 yılına bırakılıyor 
</HEADLINE>
<TEXT>

     SEÇKİN ÜREY Ankara 

     Merkez Bankası, enflasyon hedeflemesine geçişi 2004’e bıraktı. Bankanın kamuoyunu hazırlamak amacıyla 2004 bütçesi görüşmelerinin başlayacağı ağustos ayından itibaren enflasyon hedefine geçişi gündeme taşıyacağı bildirildi. 
     IMF Birinci Yardımcısı Anne Krueger, Ankara ziyareti sırasında görüştüğü Merkez Bankası üst yönetimiyle enflasyon hedeflemesini de ele aldı. Enflasyon hedeflemesinde kamuda sağlanacak mali disiplinin önemine dikkat çeken Merkez Bankası yönetimi, 2004 Mart’ında yapılacak yerel seçimler için disiplinin gevşetilip gevşetilmeyeceğinin büyük önem taşıdığını kaydetti. Bu nedenle hedefleme için en iyi zaman aralığının aynı zamanda takvim yılı olan bütçe yılı olduğu ifade edildi. 
     Merkez Bankası, AB üyeliğine giden yolda kat edilecek mesafe açısından da 2004’ü kritik yıl olarak görüyor. AB üyelik müzakerelerinin başlaması halinde enflasyon hedefinin tutturulması için de iyi bir çıpa’ elde edilecek. 
     Dün ayrıca, DYP Genel Başkanı Mehmet Ağar ile partinin ekonomi kurmaylarına brifing veren Merkez Bankası Başkanı Serdengeçti, Bülent Ecevit hükümetinin enflasyonla mücadele politikasının başarılı olduğunu söyledi. Serdengeçti, "2003 hedefini gerçekleştirilebilir hedef olarak görüyoruz" dedi. 
     

</TEXT>
</DOC>
