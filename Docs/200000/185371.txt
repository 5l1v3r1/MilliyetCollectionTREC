<DOC>
<DOCNO> 185371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur05.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ-kur borçlarında son gün 1 Ekim... 
</HEADLINE>
<TEXT>

     SSK ve Bağ-Kur borçlarının yeniden yapılandırılması uygulamasından yararlanma süresi, Bağ-Kur'da 1 Ekim Çarşamba, SSK'da ise 3 Ekim Cuma günü dolacak. 
     Bağ-Kur ve SSK'ya prim borcu bulunan sigortalılara ödeme kolaylığı getiren yeniden yapılandırma uygulaması uyarınca, Bağ-Kur'a borcu bulunanlar, 1 Ekim Çarşamba mesai bitimine kadar, Bağ-Kur il müdürlükleri, İstanbul ve Ankara'daki şube müdürlükleri ve irtibat bürolarına başvurabilecek. Uygulamadan yararlanmak isteyenlerin, bu birimler ve www.bagkur.gov.tr adresinden edinecekleri talep dilekçelerini doldurarak, il müdürlüklerine teslim etmeleri gerekiyor. 
     SSK'ya borcu bulunanların ise ödeme kolaylığından faydalanabilmeleri için, 3 Ekim Cuma günü mesai bitimine kadar, SSK il müdürlükleri ile bağlı oldukları il ya da sigorta müdürlüklerine dilekçeyle veya iadeli taahhütlü posta yolu ile başvuruda bulunmaları gerekiyor. Bağ-Kur ve SSK'daki prim borçlarının yeniden yapılandırılması uygulamasıyla, aylık yüzde 7, yıllık yüzde 84 olarak belirlenen gecikme zammı uygulamasından vazgeçiliyor. Bunun yerine, Hazine Müsteşarlığı'nca açıklanacak Türk Lirası cinsinden ıskontolu ihraç edilen devlet iç borçlanma senetlerinin aylık ortalama faizinin bileşik bazda uygulanması esası benimseniyor. 
     
</TEXT>
</DOC>
