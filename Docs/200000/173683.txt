<DOC>
<DOCNO> 173683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun22.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya... Patlamada ölenlerin sayısı 10'a yükseldi... 
</HEADLINE>
<TEXT>

     Endonezya'nın başkenti Cakarta'daki otelde meydana gelen patlamada ölü sayısı 10'a yükseldi. Cakarta Valisi Sutiyoso, Marriot Otel'de meydana gelen patlamada 103 kişinin de yaralandığını söyledi. 
     Sutiyoso, patlamaya intihar saldırısının neden olduğunu tahmin ettiklerini söyledi. 
     Cakarta polis müdürü General Dayi Bahtiyar ise patlamaya bir araca yerleştirilen bombanın yol açtığına inandıklarını ve araştırmaların sürdüğünü ifade etti. 
     Endonezya'daki yabancıları hedef aldığı bildirilen saldırının sorumluluğunu şimdiye kadar üstlenen olmadı. 
     Yetkililer, saldırının aşırı dinci İslamcı gruplar tarafından düzenlendiğini tahmin ettiklerini, bu gruplar arasında El Kaide'yle bağlantılı olduğu sanılan İslam Cemaati'nin de bulunduğunu belirttiler. 
     Marriot Otel'in genellikle Cakarta'ya gelen yabancıların kaldığı ve güvenli olmasıyla tanınan bir otel olduğu bildiriliyor. Norveç, İsveç, Finlandiya ve Danimarka Büyükelçiliklerinin de otele çok yakın olduğu belirtiliyor. 

     
</TEXT>
</DOC>
