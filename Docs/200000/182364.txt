<DOC>
<DOCNO> 182364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/spo04.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurnaz İspanyol 
</HEADLINE>
<TEXT>

   Trabzon'u, Çaykur Rize önünde izleyen Villarreal antrenörü Garrino'nun, "Takımı çok beğendim" sözleri şaşkınlık yarattı 
      
   UEFA Kupası'ndaki rakibi Villarreal'in yardımcı antrenörü Garrino, Çaykur Rizespor maçında tel tel dökülen Trabzonspor'u beğendiğini açıkladı. Juan Carlos Garrino, "Trabzon oturmuş, ayağa iyi pas yapan, rakibi kovalayan bir ekip. Gelirken şansları yüzde 50 görüyordum. Ancak şimdi rakibin ne kadar ciddi olduğunu daha iyi anladım" dedi. 
   BORDO - Mavili takımın, Samsunspor ile oynayacağı maçı da izleyeceğini kaydeden İspanyol antrenör, "Avni Aker Stadı'ndaki ortamı da görmek istiyorum. Takımda önemli yıldızlar var. Açıkçası şansımızı da yüzde 51 olarak görmüyorum" diye konuştu. Gökdeniz'e adeta hayran kalan Garrino, "Onu nasıl durduracağımızı bilemiyorum" yorumunu yaptı. 
   
   Aybaba'dan pansuman 
   Tecrübeli teknik adam, eksiklerinin bulunduğuna işaret etti, kısa sürede yaraları sararak, çıkışa geçeceklerini söyledi 
   
   ÇAYKUR Rizespor deplasmanında hayal kırıklığı yaratan Trabzonspor'da adeta ağızları bıçak açmıyor. Teknik Direktör Samet Aybaba, gerçek güçlerinin bu olmadığını vurgulayıp, bir an önce eksikleri giderip, toparlanacaklarını söyledi. İstenilen seviyeye ulaşamadıklarını belirten Aybaba, "Bazı futbolcularımız hala takımın düzeyine ulaşamadı" diye konuştu. 
   KÖTÜ oynadıklarını kabul eden tecrübeli hoca, "Artık daha iyi futbol ortaya koyup, kazanacağız. Yakın bir zamanda çıkışa geçeceğiz" iddiasında bulundu. Yönetim ise, Başkan Sümer'in istifasının takımı olumsuz etkilediği, bu durumun da yenilgiye yol açtığı görüşünü savundu. Bir günlük iznin ardından Trabzon, Samsun maçının hazırlıklarına bu akşam start verecek. 
   
   Gözler Sümer'de 
   KARADENİZ ekibinde başkanlıktan istifa eden Özkan Sümer bugün bir basın toplantısı düzenleyerek, bu konudaki nihai kararını açıklayacak. Trabzon Gazeteciler Cemiyeti'nde 11.30'da başlayacak toplantıda Sümer istifa kararını geri almazsa, Trabzonspor büyük olasılıkla olağanüstü genel kurul sürecine girecek. Sümer'i dönüş için ikna etme çabaları dün de devam etti. 
   
   
</TEXT>
</DOC>
