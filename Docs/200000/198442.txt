<DOC>
<DOCNO> 198442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo15.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray'dan çağrı Westfalen'i dolduralım... 
</HEADLINE>
<TEXT>

     Galatasaray Kulübü, UEFA'nın aldığı karar sonrası Avrupa Şampiyonlar Ligi'nde sarı-kırmızılı takımın Juventus ile Almanya'da yapacağı maç öncesi Türk sporseverlere çağrıda bulunarak, Dortmund'un Westfalen Stadı'nı doldurmalarını istedi. 
     Galatasaray Kulübü'nün resmi internet sitesinde yapılan açıklamada, ''2 Aralık Salı akşamı, Westfalen Stadı tribünlerini dolduracak onbinlerce vatandaşımızın, UEFA başta olmak üzere tüm dünyaya taraftarlık dersi vereceğine inanıyoruz. Takımımızın mutlak kazanmak zorunda olduğu bu 90 dakikada bizlere yakışan şekilde Galatasaray ruhunu Westfalen Stadı'na taşıyalım'' denildi. 
     Avrupa Şampiyonlar Ligi'nde Juventus ile yapılacak maçın büyük önem taşıdığı kaydedilen açıklamada, daha sonra şu görüşlere yer verildi 
     ''UEFA, bizim açımızdan büyük önem taşıyan Juventus karşılaşmasını, sebeplerini bugün de yarın da anlayamayacağımız bir karar doğrultusunda Dortmund'un Westfalen Stadı, yani tarafsız sahaya almıştır. Bizler, UEFA'nın 'tarafsız saha' olarak nitelendirdiği Dortmund Westfalen Stadı'nın 2 Aralık Salı akşamı, nasıl bir 'taraflı sahaya' dönüşeceğini şimdiden hayal edebiliyoruz. 
     Biliyoruz ki Galatasaray, taraftarıyla bütünleştiğinde, dünyadaki her şehir İstanbul, dünyadaki her stat Ali Sami Yen'dir. 2 Aralık Salı akşamı Westfalen'i, kırmızı-beyaz ve sarı-kırmızı renklerle donatalım. 'Tarafsız saha' Westfalen Stadı'nı bir geceliğine Ali Sami Yen Stadı'na çevirelim.'' 
     
</TEXT>
</DOC>
