<DOC>
<DOCNO> 177200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko18.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı, borçluların sayısını azalttı... İşte liste... 
</HEADLINE>
<TEXT>

     İstanbul'da teşhir edilen vergi borçluları sayısı ve borç tutarı, Vergi Barışı sayesinde önemli bir azalma gösterdi. 
     İstanbul Defterdarlığı, 31 Aralık 2002 tarihi itibariyle vadesi geldiği halde 1 Temmuz 2003 tarihi itibariyle ödenmemiş 50 milyar lira ve üzerinde borcu olan mükellefleri kamuoyuna açıkladı. 
     Vergi dairelerine asılan listeye göre, İstanbul'da 2 bin 520 mükellefin Vergi Usul Kanunu hükümlerine tabi vergi, resim, harç, fon payı, vergi cezaları, gecikme faizi ve gecikme zamları itibariyle 1 katrilyon 498 trilyon lira vergi borcu bulunuyor. 
     2002 yılında ise 30 milyar lira ve üzeri vergi borcu bulunan mükellef sayısı 6 bin 169, toplam borç tutarı 5 katrilyon 79 trilyon lira olarak açıklanmıştı. 
     Maliye'ye en çok borcu olan kuruluş, bu yıl da TEKEL olarak ilan edildi. Vergi Barışı'ndan yararlanarak bir kısım vergi borcunu yeniden yapılandıran TEKEL'in, 196 trilyon 405.9 milyar lira borcu gösterildi. 
     Konfeksiyon toptan ticaretiyle uğraşan Muharrem Anul 69 trilyon 99 milyar lira borcuyla listede ikinci, Forteks Enternasyonal Tekstil Sanayi ve Ticaret A.Ş. 31 trilyon 879 milyar lira borcuyla üçüncü sırada geldi. 
     Listeye göre, borç miktarının büyüklüğü açısından ilk 100 sırada yer alan mükelleflerin borç toplamı olan 817 trilyon lira, 2 bin 520 mükellefin borcunun yüzde 54.5'ini oluşturuyor. 
     
     KAMU KURULUŞLARININ BORÇ YÜKÜ AZALDI 
     İstanbul genelinde borçlu Kamu İktisadi Teşebbüsleri KİT ile Belediye İktisadi Teşebbüsleri BİT sayısı 28'den 10'a düşerken, bu kuruluşların toplam borç tutarı 3 katrilyon 194 trilyon liradan 204 trilyon liraya indi. 
     Küçükçekmece Belediyesi 2 trilyon 562 milyar, Adalar Belediye Başkanlığı 2 trilyon 186 milyar lira, Fatih Belediyesi 1 trilyon 242 milyar lira ve Sarıyer Belediyesi 447 milyar lira ile en çok borcu olan belediyeler arasında yer aldı. 
     Hamidiye Kaynak Suları A.Ş.'nin de 64 milyar lira vergi borcu bulunuyor. 
     İstanbul Defterdarlığı'nın tahsili imkansız gördüğü borçlu sayısı 1.107 azalarak 1.570'a gerilemekle birlikte, borç tutarı sadece 17 trilyon lira azalarak 942 trilyon lira düzeyinde kaldı. 
     
     KIZILAY DA LİSTEDE 
     Vergi borçluları listesinde, yayın kuruluşları, özel finans kurumları, holdingler ve ünlü isimler dikkat çekiyor. 
     Listeye göre, AKS TV Reklam ve Film Sanayi ve Ticaret A.Ş. 5 trilyon 473 milyar lira ve SATEL Sabah Televizyon Prodüksiyon A.Ş. 2 trilyon 729 milyar lira borcuyla ilk 100 arasına girdi. 
     Sabah Yayıncılık A.Ş. 1 trilyon 887 milyar lira, Sabah Dış Ticaret ve Pazarlama A.Ş. 555 milyar lira, Digi Star İletişim A.Ş. 449 milyar lira, Medya Grubu Reklam A.Ş. 399 milyar lira, ATV Haber Ajansı A.Ş. 364 milyar lira, Star Haber Ajansı A.Ş. 319 milyar lira, Cine 5 Filmcilik ve Yapımcılık A.Ş. 296 milyar, Medya Holding A.Ş. 231 milyar lira borçlu bulunuyor. 
     Listede, faizsiz bankacılık yapan Al Baraka Türk Özel Finans Kurumu A.Ş.'nin de milyar lira borcu gösterildi. İktisat Finansal Kiralama da milyar 376 milyon 250 bin lira borcuyla listeye dahil edildi. 
     Hayali ihracatlar için sahte belge düzenleme suçundan yargılanan firari işadamı Orhan Aslıtürk 13 trilyon 863 milyar lira, ortağı Muhammet Ciğer 3 trilyon 134 milyar lira vergi borçlarıyla teşhir edilirken, Orhan Aslıtürk Ortaklığı 31 trilyon 722 milyar lira ile listede dördüncü sırada yer aldı. 
     Erol Aksoy da, 724 milyar lira devlete borçlu gözüküyor. 
     Türkbank'ın da aralarında bulunduğu çeşitli davalardan yargılanan işadamı Korkmaz Yiğit'e ait Korkmaz Yiğit İnşaat Taahhüt Ticaret. A.Ş.'nin 2 trilyon 148 milyar lira, Sezginler Gıda Sanayi ve Ticaret A.Ş. 2 trilyon 759 milyar lira, Siemens Ev Aletleri Tic. A.Ş. 394 milyar lira, Robert Bosch Ev Aletleri A.Ş. 138 milyar lira borçlu olarak listeye girdiler. 
     Listede sürpriz isim, 80 milyar 635 milyon 300 bin lira borç miktarıyla Kızılay Derneği Genel Müdürlüğü oldu. 
     ''KARA LİSTEYE ALIRIZ'' 
     İstanbul Defterdarı Kadir Boy, yaptığı açıklamada, bu yıl ilan ettikleri listeye giren mükellef sayısında ve amme alacağında çük büyük düşüşler olduğuna dikkat çekerek, bunun en önemli sebebinin vergi barışından mükelleflerin büyük çapta faydalanması olduğunu söyledi. 
     Vergi Barışı'ndan yararlanmak için İstanbul'da 960 binden fazla başvuru yapıldığını, 3.8 katrilyon lira borcun yeniden yapılandırıldığını anlatan Boy, ilk 3 taksitte ödeme oranının yüzde 72 olduğunu bildirdi. 
     ''Dertli kategoriler'' olarak ifade ettikleri KİT ve BİT ile tahsili imkansız alacakları çıkardıklarında geriye 351 trilyon lira kaldığını belirten Boy, ''351 trilyon lira borcun da üzerine giderek bu ay sonu itibariyle büyük çapta halletme içindeyiz. Bununla ilgili çok sıkı, adam adama markaj bir tahsilat çalışması başlattık'' dedi. 
     Boy, mükelleflere borçlarını ödeme uyarısında bulunarak, şöyle konuştu 
     ''Listede her yıl yer alan, vergi barışından faydalanmayan, asıl yüzsüzler dediğimiz kategorinin üzerine çok acımasızca gideceğiz. En sert, en ağır yetkimizi kullanacağız. Mükelleflerimizi son defa uyarıyorum, gelip kendileri borçlarını ödesinler. Aksi takdirde bunları kara listemize alırız ve icranın dışında daha değişik denetim yöntemlerini deneriz.'' Vergi boçlularının teşhir edilmesinin tahsilatın artırılmasında olumlu etki yaptığını belirten Kadir Boy, İstanbul'un yıl sonunda hedeflediği 38 katrilyon lira vergi hedefini rahatlıkla tutturacağını, şu an 21.5 katrilyon lira civarında tahsilatları olduğunu kaydetti. 
     
     İLK 10 
     İstanbul Defterdarlığı'nın tüm vergi dairelerinde 15 Ağustos'ta astığı vergi borçluları listesi, 1 ay süreyle kalacak. 
     31 Aralık 2002 tarihi itibariyle vadesi geldiği halde 1 Temmuz 2003 tarihi itibariyle ödenmemiş 50 milyar lira ve üzerinde borcu ilk 10 mükellef ve borç miktarları şöyle 
     
     
Sıra Adı Soyadı-Ünvanı Borç Miktarı Bin TL 1- TEKEL 196.405.908.020 2- Muharrem Anul 69.992.456.000 3- Forteks Tekstil 31.879.816.220 4- Orhan Aslıtürk Ortaklığı 31.722.680.950 5- Markon Mensucat San. 24.512.019.698 6- Özdemir Elektrik Taahüt 15.618.932.663 7- Hayat Tekstil 15.324.900.635 8- Orhan Aslıtürk 13.863.406.740 9- İstanbul Tekstil 13.808.982.587 10- Moon Tekstil 12.044.556.807 
     
</TEXT>
</DOC>
