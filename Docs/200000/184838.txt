<DOC>
<DOCNO> 184838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur17.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıçam piknik alanında ''vahşet''in delilleri toplanıyor .. 
</HEADLINE>
<TEXT>

     Adana'da, elleri bağlanarak av tüfeğiyle öldürülen iki kadın ve bir erkek ile iki çocuğun cesedinin bulunduğu piknik alanında, jandarma ekipleri ''delil araştırması''nı sürdürüyor. 
     Jandarma yetkililerinden alınan bilgiye göre, ihbar üzerine yapılan aramada, av tüfeğiyle vuruldukları belirlenen Cennet Kayan 22 , Serpil Serttaş 24 , Hasan Ak 29 ile açlıktan öldüğü sanılan bir yaşındaki Çağrı Serttaş ve iki yaşındaki Cennet Kayan'ın cesetlerinin bulunduğu piknik alanında, gözden kaçan herhangi bir delil olabileceği düşüncesiyle ''titiz bir inceleme'' gerçekleştiriliyor. 
     ''Cinayet mahalli'' Yüreğir İlçesi'ne bağlı Sarıçam mevkiinde geniş güvenlik önlemi alındığı dikkati çekerken, oluşturulan 10'ar kişilik timlerin titiz bir şekilde ''kanıt peşinde'' olduğu gözlendi. 
     Gazeteci ve görevli olmayanların girişine izin verilmeyen piknik alanında, jandarma timleri, daha önce gözden kaçmış olabileceği düşünülen her türlü malzemeyi delil kapsamında değerlendirerek topluyorlar. Olayın çözümünde katkı sağlayabileceği düşünülen malzemelerin Jandarma Kriminal Laboratuvarı'na gönderileceği bildirildi. 
     Bu arada, olayla ilgili gözaltına alınanların sayısının 11'e ulaştığı öğrenildi. 
     
</TEXT>
</DOC>
