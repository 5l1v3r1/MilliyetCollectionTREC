<DOC>
<DOCNO> 167779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun03.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, "kanunsuz devletlerin" gemi ve uçaklarını arayacak 
</HEADLINE>
<TEXT>

     ABD'nin, ''kanunsuz devletler'' olarak nitelendirdiği Kuzey Kore, İran, Suriye ve Libya gibi ülkelerin uçak ve gemileriyle silah taşıyıp taşımadığını anlamak amacıyla arama yapmaya hazırlandığı bildirildi. 
     İnternetten yayın yapan World Net Daily adlı sitede yer alan habere göre, ABD Başkanı George Bush'un yeni ''yayılmacılığa karşı güvenlik girişimi'' adlı planı, ''kanunsuz devletlerin'' uçaklarının indirilerek, gemilerinin durdurularak aranmasını öngörüyor. Bush yönetimince hazırlanan planın, gelecek hafta Avustralya'da yapılacak ve 11 Batılı ülkenin yöneticilerini bir araya getirecek konferans sırasında resmen açıklanması bekleniyor. 
     Bush'un planının amacının, nükleer, kimyasal ve biyolojik silahların ya da bu silahların yapımında kullanılabilecek maddelerin ''kanunsuz devletler'' arasında el değiştirmesini önlemek olduğu belirtildi. ABD, bu uygulamayla, uyuşturucu kaçakçılığını da engellemek, ayrıca yasadışı silah satışından sağlanan gelirin önünü kesmek istiyor. 
     
     HUKUKA UYGUNLUĞU TARTIŞMA KONUSU 
     Amerikalı yetkililer, uluslararası hukuk kuralları çerçevesinde bu tür uygulamaların yasal olup olmadığı sorusunu cevaplandırmaktan kaçındılar, ancak bunun bir tür abluka olduğunu kabule yanaşmadılar. Buna karşılık uluslararası kaynaklar, özellikle Kuzey Kore'nin, gemilerinin durdurulması ya da uçaklarının inişe zorlanmasını kesin olarak abluka olarak nitelendireceğini belirttiler. Kuzey Kore Devlet Başkanı Kim Jong-il, daha önce yaptığı bir açıklamada, ''gemilerinin durdurulmasını savaş sebebi sayacağını'' bildirmişti. 
     Bush yönetimince hazırlanan planın, silah satışından elde edilen paraların transferini engellemeyi ve bu yoldan ''kanunsuz devletlerden'' silah satın almayı caydırmayı hedeflediği ifade ediliyor. 
     
</TEXT>
</DOC>
