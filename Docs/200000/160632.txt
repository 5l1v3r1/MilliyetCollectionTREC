<DOC>
<DOCNO> 160632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur27.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de olayların çıkmasına neden olan 2 askere soruşturma 
</HEADLINE>
<TEXT>

     Tunceli Valisi Ali Cafer Akyüz, dün istenmeyen olayların çıkmasına neden olan 2 asker hakkında yasal işlem başlatıldığını bildirdi. 
     Vali Akyüz, yaptığı basın toplantısında, dün bir vatandaşla tartışan 2 askerin, uzun namlulu silahlarla sağa sola ateş açmasının ardından halkın olayı protesto ettiğini anımsatarak, şu an kentte herhangi olumsuzluk olmadığını belirtti. 
     Olaydan sonra 2 askerin gözaltına alındığını ve sorgulamalarının devam ettiğini dile getiren Vali Akyüz, şunları kaydetti 
     ''İstenmeyen olayların çıkmasına neden olan 2 asker hakkında yasal işlem başlatıldı. Gerek Jandarma Bölge Komutanlığı, gerek Cumhuriyet Savcılığı, gerekse Valiliğimiz olaya el koymuş, olayların çıkmasına neden olanlar hakkında gerekli yasal işlemi başlatmışlardır. 
     Bölgemiz çok hassas, hala dağlarda teröristler dolaşıyor. Vatandaşımız devlete sonuna kadar güvenmeli, bu güven bundan sonra da devam etmelidir. İlimizde şu anda herşey normal devam ediyor. Amacımız Tunceli halkına en iyi hizmeti getirmek ve ilimizi kalkındırmaktır. Bu tür olaylar halkla devlet arasındaki ilişkiyi bozamaz.'' Tunceli'de, dün sivil giyimli iki asker, Kışla Caddesi üzerinde bulunan Gençlik Merkezi yakınlarında bir vatandaşla tartışmış, tartışmanın kavgaya dönüşmesi üzerine, askerler olay yerine 400 metre uzaklıktaki askeri misafirhaneye giderek, buradan aldıkları uzun namlulu silahlarla tekrar olay yerine gelip sağa sola ateş açmışlardı. Uzman çavuş oldukları belirlenen askerler daha sonra gözaltına alınırken, Cumhuriyet Meydanı'nda toplanan vatandaşlar söz konusu olayı protesto etmişlerdi. 
     Göstericiler daha sonra, sivil toplum örgütleri temsilcilerinin girişimleriyle ikna edilerek dağılmışlardı. 
     
</TEXT>
</DOC>
