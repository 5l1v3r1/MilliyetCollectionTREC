<DOC>
<DOCNO> 191796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun19.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı hıristiyanlar tek çatı altında birleşiyor... 
</HEADLINE>
<TEXT>

     Iraklı Hıristiyanlar, yeni Irak anayasasında kendi kimlikleri ve ortak dillerinin yer alması ve Bağdat'ın kuzeyinde kendi yönetimlerinde bir idari bölge oluşturulması için birlik olmaya karar verdiler. 
     Bağdat'ta bir konferans düzenleyen Asuri, Süryani ve Keldani toplumu temsilcileri, yayımladıkları nihai bildiride, ''Halkımızın hassas bir dönemden geçtiği günümüzde, bu konferans tek çatı altında birleşerek, halkımızın ortak dilinin anayasada belirtilmesinin gerekliliğinin altını çizmektedir'' denildi. 
     Irak geçici hükümet konseyinin Asuri üyesi Yonnadam Yusuf Kanna'nın da aralarında yer aldığı katılımcılar, ''Yeni anayasanın, kendilerini, Türkmen, Kürt ve Arap toplumuyla eşit olarak kabul etmesi'' talebinde bulundular. 
     Bildiride, bu taleplerin, Hıristiyan toplumunun ''etnik, siyasi, dini ve kültürel haklarının garanti altına alınmasıyla yasama, yürütme ve adli makamlar bünyesinde temsil edilmeleri amacıyla dile getirildiği'' vurgulandı. 
     Konferansta ayrıca, Bağdat'ın kuzeyinde bulunan ve Kürt köylerinin çoğunlukta olduğu Niniv bölgesinde ''diğer etnik kökenden ve mezhepten katılımlarla birlikte'' bir idari bölgenin yönetiminin üstlenilmesi talebinde bulunuldu. 
     Bu arada, geçici konseyin Kürt üyesi Mahmud Osman, ''Kürt toplumunun iyi ilişkiler içinde bulunduğu Hıristiyan toplumunun kültürel yaşam ve dil konusundaki taleplerini desteklediklerini, ancak idari bir bölgenin yönetimini üstlenmeleri konusunun incelenip üzerinde tartışılması gerektiğini'' kaydetti. 
     Konferans sonunda yayımlanan nihai bildiride ayrıca, Irak'ın ''kuvvetler ayrılığı sistemine uygun demokratik, çoktaraflı ve federal'' bir sistem tarafından yönetilmesinin gereği vurgulandı. 
     Konferansa, Lübnan Maruni Kilisesi başkanı Kardinal Nasrallah Sfeir'in bir temsilcisi ile geçici konsey üyesi Şii El Dava partisi lideri İbrahim el Caferi de katıldı. 
     Konferansta, bu taleplerin uygulanması amacıyla çalışmalar yapmak için bir genel sekreterlik oluşturuldu. 
     Devrik lider Saddam Hüseyin yönetimindeki tek Hıristiyan, önce dışişleri bakanlığı sonra da başbakan yardımcılığı görevlerinde bulunan, Keldani toplumu üyesi Tarık Aziz idi. 
     
</TEXT>
</DOC>
