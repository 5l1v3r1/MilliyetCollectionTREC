<DOC>
<DOCNO> 150015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo24.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Sergen'siz Diyarbakır'da... 
</HEADLINE>
<TEXT>

     Beşiktaş, Diyarbakırspor ile yarın oynayacağı erteleme maçı için Diyarbakır'a gitti. 
     Beşiktaş Kulübü Asbaşkanı Haşmet Bedii Kürüm, Atatürk Havalimanı'nda yaptığı açıklamada, Diyarbakır'ın zor bir deplasman olduğunu belirterek, 3 puanı hedeflediklerini söyledi. 
     Diyarbakırspor ve Fenerbahçe maçlarını kazanmaları halinde şampiyonluk yarışında büyük avantaj elde edeceklerini ifade eden Kürüm, ''Fenerbahçe maçları her zaman zor olur. Fenerbahçe bizden daha rahat, onlar onurları için oynayacak. Galatasaray ve Gençlerbirliği'ni yapacakları maçlardan dolayı Beşiktaş'tan daha avantajlı görüyorum. Ama Beşiktaş'ın da puan avantajı var ve onlardan daha iyi futbol oynuyor'' diye konuştu. 
     Asbaşkan Kıvanç Oktay da Diyarbakırspor maçının kendileri için son derece önemli olduğunu belirterek, bu maçı kazanmak istediklerini söyledi. 
     Menajer Sinan Engin ise ''Sezonun en zor deplasmanına çıkıyoruz. Can çekişen bir Diyarbakırspor var. Hedefimize gitmemiz için mutlaka bu maçı kazanmalıyız. İnşallah dostluk içinde, bir sakatlık olmadan bu maçı kazanırız'' dedi. 
     Engin, cezalı Sergen, sakatlıkları bulunan İbrahim, Tamer, Maldarasanu ve Bayram dışında takımda eksik bulunmadığını söyledi. 
     Siyah-beyazlıların yarın saat 17.30'da Diyarbakır Atatürk Stadı'nda oynanacak karşılaşmaya şu 11 ile çıkması bekleniyor 
     ''Cordoba, Ali Eren, Ronaldo, Zago, Kaan Dobra, Tayfur, Pancu, Giunti, Serdar, Nouma İlhan Mansız , Ahmet Dursun.'' Bu arada, siyah-beyazlılarda 3'er sarı kartları bulunan Tayfur, Ahmet Yıldırım, Nouma ve İlhan Mansız, Diyarbakırspor maçında sarı kart görmeleri halinde, Fenerbahçe derbisinde oynayamayacak. 
     





</TEXT>
</DOC>
