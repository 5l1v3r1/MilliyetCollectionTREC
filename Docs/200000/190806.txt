<DOC>
<DOCNO> 190806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur03.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki orman yangını kontrol altına alındı 
</HEADLINE>
<TEXT>

     İzmir'in Karaburun İlçesi'nde meydana gelen orman yangınının, kontrol altına alındığı bildirildi. 
     Yangınla ilgili bilgi veren Karaburun Kaymakamı Ömer Lütfi Yaran, yangının Saip Köyü yakınlarında çıktığını belirterek, ''Kontrol altına alınan yangının çıkış nedeni belli değil. İlk belirlemelere göre 100 hektar bozuk orman ve zeytinlik alan yangında zarar gördü'' dedi. 
     Yangına İzmir Orman Bölge Müdürlüğü ekiplerinin yanı sıra Urla, Çeşme, Seferihisar ve Menderes ilçelerinden de takviye geldiğini ifade eden Yaran, söndürme çalışmalarına katılmak üzere gelen helikopterin, hava muhalefeti nedeniyle sadece keşif yaptığını ve geri döndüğünü kaydetti. 
     Yaran, yangında Saip Köyü'ndeki bir barakayla depo olarak kullanılan binanın da yandığını sözlerine ekledi. 
     
</TEXT>
</DOC>
