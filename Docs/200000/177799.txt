<DOC>
<DOCNO> 177799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'lilerin yüzde 70'ine göre Irakta batağa saplanacağız... 
</HEADLINE>
<TEXT>

     Newsweek dergisinin yaptığı kamuoyu yoklamasına göre, Amerikan halkının yüzde 70'i, ''Irak'taki ABD işgal ordusunun batağa saplanacağı'' görüşünde. 
     Haftalık Newsweek dergisinin bugün Cumartesi yayımlanan kamuoyu araştırması, aynı zamanda halkın yüzde 60'ının, ABD ordusunun Irak'ta görev süresinin uzamasının ABD için Irak dışında da güvenlik tehlikeleri doğuracağı görüşünde olduğunu gösteriyor. 
     Halkın yüzde 70'i de Irak savaşının ulusal bütçe açığını büyüteceğini ve ekonomiyi yaralayacağını düşünüyor. 
     Irak savaşı ABD'ye haftada 1 milyar dolara maloluyor. 
     Newsweek, anketi, perşembe-cuma günleri 1011 kişiyi örnek alarak yaptı. 
     BM'nin Irak'ın başkenti Bağdat'taki merkezinin salı günü büyük bombalı saldırıya uğraması, Irak'taki BM temsilcisi Sergio Vieira de Mello ile birlikte 22 kişinin ölmesi ve her gün ABD askerlerine düzenlenen ölümcül saldırılar Newsweek'in araştırmasını etkiledi. 
     Newsweek'e göre Amerikan halkının yüzde 48'i ABD ordusunun hemen Irak'tan çekilmesini savunurken, yüzde 47, ''ABD Irak'ta kalsın'' diyor. 
     Yüzde 61'lik kesim ''ABD'nin Irak'ta savaşa girişmesini, ilk hareket olarak'' doğru buluyor. Bu hususta Temmuz sonundaki görüş yüzde 68 oranında ''ABD Irak'ta doğru iş yaptı'' şeklindeydi. Irak'ta Amerikalı askerlere ve BM'ye yönelik terör, kamuoyu desteğini törpülüyor. 
     Yüzde 72 oranında bir kesim, Irak'ın devlet yapısının yeniden düzenlenmesi işinin bir kısmının BM'nin üstlenmesi gerektiğini belirtiyor. Bu hususta Rusya, Fransa ve Hindistan, Irak için BM Güvenlik Konseyi'nden bir yetki çıkmadıkça ülkeye asker göndermeyeceklerini ilan etmiş bulunuyorlar. 
     Newsweek'e göre, ABD'de ''Başkan George Bush Irak siyasetini doğru yolda götürüyor'' görüşünde olanların oranı Temmuz sonunda yüzde 58 iken, bu oran bugün yüzde 54'e düştü. 
     Amerikan Associated Press ajansının naklettiği Newsweek ulusal kamuoyu yoklamasına göre halkın yüzde 49'u ilk kez Bush'u ikinci dört yıllık dönemde göreve getirmek için oy kullanmayacağını belirtiyor. Bush'u oy sandığında destekleyecek olanların oyu ilk kez yüzde 44'te kalıyor. 
     Newsweek'in araştırması, artı ve eksi yüzde 3 oranında yanılgı payı içeriyor. 
     
</TEXT>
</DOC>
