<DOC>
<DOCNO> 174852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo08.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı Fenerbahçe maçına tamaman hazır olacak 
</HEADLINE>
<TEXT>

     Gençlik ve Spor Genel Müdürü Mehmet Atalay, Atatürk Olimpiyat Stadı'ndaki tüm sorunları gideceklerini söyledi. 
     Mehmet Atalay, Galatasaray ile Diyarbakırspor maçında yaşanan bazı sıkıntılara çözüm bulacaklarını dile getirerek, ''Karşılaşmada yaşanan elektrik kesintilerini mutlaka önleyeceğiz. Stadımızda hem şehir cereyanını hem de jenaratörü kullanabiliriz. Gerekirse, maçların tamamını jenaratörlerlerle oynatabiliriz'' diye konuştu. 
     Atatürk Olimpiyat Stadı'na son 10 gün içinde 4 kez gittiğini ifade eden Atalay, şöyle devam etti 
     ''Her defasında da elektriklerin durumunu sordum. Bana herhangi bir sorun bulunmadığını bildirdiler. Galatasaray Kulübü'nün teknik toplantılara katılan görevlileri de hazırlıkları gördüler. Maalesef şehir ceyranı kesildiğinde, lambalar soğuyor ve hemen devreye giremiyor.'' Atalay, bunların mazeret olmadığını da kaydederek, maçların hiçbir zaman sekteye uğramamasının gerektiğini ve bu sorunu mutlaka çözeceklerini vurguladı. 
     
     BU ÇOCUĞU KUCAĞIMIZDA BULUNDUK 
     Atalay, kendilerinden önceki dönemi suçlamadıklarını, ancak bazı sıkıntıların da bulunduğunu anlatarak, ''Bu çocuğu kucağımızda bulduk, en iyi şekle getirmek bizim vazifemiz. Eksikleri savunacak durumumuz da yok'' dedi. 
     Stadın trafik sorununun maçta beklenenden daha alt düzeyde yaşandığını belirten Atalay, ''Trafik sıkışıklığı çok fazla yaşanmadı. Bu nedenle İstanbul Valisi ve İstanbul Emniyet Müdürü'ne çok teşekkür ediyorum. Bundan sonraki maçlarda trafiğin daha iyi ve düzenli olması için çalışacağız'' diye konuştu. 
     
     İKİTELLİ YAN YOLU DEVREYE GİRECEK 
     Atalay, trafiğin rahatlaması için İkitelli yan yolunun Fenerbahçe maçına dek devreye gireceğini açıkladı. 
     Bu yolun ardından, kuzey ve güney yan yolların genişliğinin 2 katına çıkarılacağını belirten Atalay, ''Ancak bunlar sadece trafiği rahatlatmak için. Bütün sıkıntılar, stada tren istasyonu ve hafif metro gelince bitecek. Bayındırlık Bakanlığı yolları, Ulaştırma Bakanlığı Halkalı'dan stada tren istasyonu getirme işini yapacak. Belediye de hafif metroyu getirdiğinde sorun bitecek. Bu çalışmalar ise çok para ve zaman gerekiyor'' dedi. 
     Atalay, taraftarların İETT otobüsleriyle stadın 1 kilometre yakınına dek getirilmesinin eleştirilmesine de yanıt vererek, ''Bu dünyada bulunan modern bir uygulama. Dünya Kupası'nda da böyle yapıldı'' dedi. 
     
     KONUK TAKIM TARAFTARLARI TEHLİKESİ 
     Atatürk Olimpiyat Stadı'nda konuk taraftarlara ayrılan yerlerin yarattığı sıkıntının bilincinde olduklarını da anlatan Atalay, güvenlik açısından her türlü önlemi almaya çalışacaklarını bildirdi. 
     Futbolda Şiddet Yasası'nın devreye germesiyle taraftarların daha dikkatli olacağına değinen Atalay, ''Burası bir atletizm stadı, ancak biz futbol oynatmaya çalışıyoruz. Bazı tehlikeler yaşanabilir. Ayrıca Galatasaray Kulübü de maç öncesinde taraftarların sahaya atlamasından korkuyordu, ama bu yaşanmadı. Fenerbahçe maçında da her türlü önlemi almaya çalışacağız'' şeklinde konuştu. 
     Fenerbahçeli taraftarların, dünkü karşılaşmada Diyarbakırsporlu taraftarların oturduğu yerde bulunmalarının düşünüldüğünü belirten Atalay, ancak bunun yeniden gündeme getirilip, tartışılabileceğini de sözlerine ekledi. 
     
</TEXT>
</DOC>
