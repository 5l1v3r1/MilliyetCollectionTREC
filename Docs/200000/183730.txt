<DOC>
<DOCNO> 183730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun04.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam ABD ile kaçmak için görüşme yapıyor 
</HEADLINE>
<TEXT>

     İngiliz Sunday Mirror gazetesi, Irak'ın devrik lideri Saddam Hüseyin'in 9 gündür ABD ile ülkeden sağ salim çıkışıyla ilgili gizli müzakere yürüttüğünü iddia etti. 
     Habere göre, devrik devlet başkanı, kitle imha silahları ve kendisine ait banka hesaplarıyla ilgili bilgi karşılığında güvenli şekilde eski Sovyet ülkesi Belarus'a gitmeyi istiyor. 
     ABD Başkanı George Bush'un müzakerelerden Ulusal Güvenlik Danışmanı Condoleeza Rice tarafından haberdar edildiği belirtilen haberde, Rice'in Irak'ta Amerikan kuvvetlerinin kumandanı Korgeneral Ricardo Sanchez tarafından yürütülen gizli pazarlığı koordine ettiği kaydedildi. 
     Haberde, Iraklı bir yetkilinin, ''Saddam Hüseyin'in temsilcilerinden biri batılı gibi giyinmiş halde 12 Eylül'de günbatımında koalisyon üyeleriyle görüşmek üzere Tikrit'e geldi. Onu bir güvenlik yetkilisinin beklediği bir eve götürdüler. Müzakereler şimdi doğrudan Korgeneral Sanchez başkanlığında sürdürülüyor'' dediği bildirildi. 
     Haberde, aynı Iraklının, Saddam Hüseyin'in anlaşma peşinde olduğunu, çünkü artık umutsuz, tuzağa düşmüş bir halde bulunduğunu ve giderek daha az kişinin onu saklamayı kabul ettiğini söylediği ifade edildi. 
     
</TEXT>
</DOC>
