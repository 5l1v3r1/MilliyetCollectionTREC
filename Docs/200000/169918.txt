<DOC>
<DOCNO> 169918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/spor/spo02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞOK KARAR 
</HEADLINE>
<TEXT>

Brezilya Futbol Federasyonu, Fenerbahçe'nin yeni transferi Luciano'ya 60 gün ceza verdi. Kararın Türkiye'de uygulanması için harekete geçti 
     MEHMET ÇİFTÇİ 

     Rapor hazırlandı 
     FENERBAHÇE'NİN yeni transferi Fabio Luciano'yu, Brezilya Futbol Federasyonu ağır bir cezaya çarptırdı. Santos ile Corinthians arasında oynanan Brezilya derbisinde sahada çıkan olaylarda rakibine tekme atan ve kırmızı kart gören beş oyuncudan biri olan Luciano'ya 60 gün hak mahmumiyeti cezası verildi. Brezilya Futbol Federasyonu bu cezanın uygulanması için hem UEFA'ya, hem de Türkiye Futbol Federasyonu'na rapor göndermeyi kararlaştırdı. 
     
     'Cezasını çekmeli' 
     BREZİLYA Futbol Federasyonu üyelerinden Ricardo Benitez yaptığı açıklamada, "Luciano, fair - play'a yakışmayan davranışlar ortaya koydu. Bu dosyanın kapanmasını istemiyoruz. Transfer olduğu için bizim bir yaptırımımız olamaz. Ancak cezasını çekmesi için Türk yetkilileri uyaracağız" dedi. Fenerbahçe yönetiminin de gelişmeler üzerine harekete geçtiği ve ligin ilk 4-5 haftasında oynamama tehlikesi doğan Luciano için itirazda bulunacağı öğrenildi. 
     
     Federasyon beklemede 
     LUCİANO konusunda kendilerine bir başvuru yapılmadığını belirten Futbol Federasyonu yetkilileri, "Eğer Brezilya'dan rapor gelirse, bunu değerlendiririz. Çünkü FIFA kuralları bunu gerektiriyor" dediler. Santos maçında çılgına dönen ve sahada önüne gelene tekme atan Luciano, rakip takım kalecisi Doni için de karşılaşma sonrası karakola giderek şikayette bulunmuştu. 
     
     Fenerbahçe günlüğü 
     Rüştü gitti 
     YENİ sezonda Barcelona forması giyecek olan Fenerbahçe ve A Milli Futbol Takımı'nın başarılı file bekçisi Rüştü Reçber, İspanya'ya gitti. Önceki gün Sarı - Lacivertli yöneticilerle vedalaşan Rüştü'ye Atatürk Havalimanı'nda hayranları büyük ilgi gösterdi. Havalimanında bir açıklama yapmayan tecrübeli kaleci, yolculuk öncesi bol bol imza dağıttı. 
     
     Servet işi tıkandı 
     YÖNETİCİ Nihat Özdemir, Servet konusunda Denizlispor ile bir anlaşmaya varamadıklarını söyledi. Özdemir, "Bizden 2 milyon Euro artı Hakan Bayraktar'ı istiyorlar. Bu olacak şey değil. Biz onlara Johnson, Vladimir veya Rebrov'dan birini verelim, bir miktar da para ödeyelim dedik. Görüşmeler tıkandı. Ortak bir noktada buluşursak Servet'i alırız" dedi. 
     
     Johnson'da sona doğru 
     SARI - Lacivertli yönetim Ganalı oyuncunun sözleşmesini bir iki gün içinde feshedecek. Geçen yıldan alacağı bulunan Johnson konusunda bu yola başvurulmazsa Fenerbahçe kulübünün bu futbolcuya 800 bin dolar ödeme yapmak zorunda kalacağı belirtildi. Ganalı oyuncunun 600 bin dolarlık alacağına karşılık bonservisi verilecek. 
     
     Mahmut Hanefi defteri kapandı 
     FENERBAHÇE'NİN uzun zamandır almak için çaba sarfettiği Mahmut Hanefi konusundaki görüşmeler sona erdi. Sakaryaspor Başkanı Selahattin Aydın, Sarı - Lacivertli yöneticilerin ciddi olmadığını ileri sürerek, "Arayıp geleceğiz diyorlar, gelmiyorlar. Bu defter kapandı. Mahmut'u kesinlikle Fenerbahçe'ye vermeyeceğiz" dedi. 
     
     Vladimir ile Rebrov isyanda 
     DAUM tarafından kadro dışı bırakılan Rebrov ve Vladimir, Dereağzı'nda antrenör Tuğrul Duru yönetiminde idmanlara başladı. Antrenmanın ardından konuşan iki futbolcu, "Niye istenmediğimizi bilemiyoruz. Mukavelemiz devam ediyor. Fenerbahçe takımını biz bu hale getirmedik. Bizler profesyonel futbolcuyuz. Burada çalışın diyorlar çalışıyoruz. Ama yarın ne olacak bilemiyoruz" dediler. 
     

</TEXT>
</DOC>
