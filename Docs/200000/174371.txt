<DOC>
<DOCNO> 174371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/guncel/gun03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutunduğu kaya kopunca uçuruma düştü 
</HEADLINE>
<TEXT>
   Bu defa zirveye ulaşamadı 
   Everest'e tırmanan ikinci Türk dağcı AKUT'çu Kürşat Avcı, arkadaşıyla beraber Demirkazık'a tırmanırken uçuruma yuvarlanarak öldü... 
      UĞUR MART Niğde DHA 

   
   Nasuh Mahruki'den sonra Everest'e tırmanan ikinci Türk olan AKUT üyesi Ankaralı dağcı Kürşat Avcı, Aladağlar'ın Demirkazık zirvesine tırmanırken uçuruma düşerek öldü. 
   
   3 gün önce baŞladI 
   Avcı 31 , arkadaşı Tunç Fındık 31 ile Toros Dağları'nın İç Anadolu'ya uzantısı olan Aladağlar'ın 3 bin 756 metre yükseklikteki Demirkazık zirvesine üç gün önce tırmanışa geçti. Kuzey duvarında tırmanan iki dağcıdan Avcı, dün 16.10'da tutunduğu kayanın kopması sonucu uçuruma yuvarlandı. AKUT üyesi Fındık'ın olayı Ankara'daki arkadaşlarına iletmesinden sonra kurulan telefon zinciriyle, Niğde'deki yetkililer uyarıldı. 
   Niğde Valisi Gündüz Beder, Avcı'nın cesedini Fındık'ın iple askıya aldığını belirterek, Fındık'ın Demirkazık Dağevi'ne dönüş için inişe geçtiğini, Avcı'nın cesedinin ise bu sabah indirileceğini söyledi. Türk Silahlı Kuvvetleri Doğal Afet Kurtarma DAK helikopteriyle Niğde'ye gelen altı kişilik ekip, dağcının cesedini almaya çalışacak. 
   
   47 yılda 6 dağcı öldü    Aladağlar bölgesinde, son 47 yılda 6 dağcı hayatını kaybetti. İlk olarak Prof.Dr. Emre Kongar'ın İTÜ'lü kardeşi Engin Kongar'ın yaşamı Demirkazık'ta noktalandı. Nisan 1999'da Hacettepeli Soner Ünsal 22 tutunduğu kayanın kayması sonucu, bir hafta sonra da çığ altında kalan Fransız dağcı Etiene Cortois 48 öldü. Kızılay Arama Kurtarma Ekibi üyesi Avcı, internetteki dağcılık sitelerinde şöyle anlatılıyor "Tipik bir dağ adamıdır. Bu yüzden asıl mesleği olan eczacılığı bile yararlı dağ bitkileri üzerine uzmanlaşmak yolunda ilerleterek olmak istediği ortamdan kopmama yolunda önemli bir adım atmıştır. 7000 metrenin üstüne tırmanma performansını göstermiş sayılı dağcılarımızdandır. Zirvelerde olmadığı zamanlar o da arama kurtarma işi ile uğraşıyor." 
   
   
</TEXT>
</DOC>
