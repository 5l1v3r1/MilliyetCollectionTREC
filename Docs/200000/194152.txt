<DOC>
<DOCNO> 194152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/bbas.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Potalar şenlendi 
</HEADLINE>
<TEXT>

   Avrupa Ligi'nde Ülker, AEK'yı deplasmanda devirerek, grupta zirveye yerleşti. Efes de, İspanya'nın namağlup ekibi Tau Ceramica'nın unvanına son verdi 
      
   İbrahim üzdü 
   BASKETBOL Avrupa Ligi'ndeki temsilcilerimiz Efes Pilsen ve Ülkerspor yeni sezona fırtına gibi girerken, aldıkları galibiyetlerle gruplarında ilk sıralara yerleştiler. A Grubu'nda Yunanistan'ın AEK takımını İstanbul'da 75 - 69 mağlup eden Ülkerspor, averajla liderlik koltuğuna oturdu. Ancak İbrahim'in sakatlanarak, 10 gün oynayamayacak olması takıma buruk bir sevinç yaşattı. 
   
   Efes farkı 
   İSPANYA'DA namağlup Tau Ceramica'yı rakip sahada 87-83 mağlup ederek rakibine bu sezon ilk yenilgisini tattıran Efes Pilsen de grupta Pamesa'nın ardından averajla ikinciliği aldı. FIBA Avrupa Kupası'nda ise Fenerbahçe ve Tekel maçlarını kazanırken, Türk Telekom da FIBA Avrupa Ligi'nde ilk galibiyetine uzandı. Bayan takımlarımız ise haftayı 2 galibiyet, 3 yenilgiyle kapadı. 
   
   Trajan Langdon göz kamaştırdı    EFES Pilsen'in ABD'lisi Langdon'un, Tau Ceramica maçındaki performansı İspanyol basınından övgü topladı. 25 sayı atan Langdon için As gazetesi, "Türk takımı, dahice oynayan şef Langdon'un yönetiminde çok sağlam, defansta baskılı, koşan bir basketbol oynadı" değerlendirmesini yaptı. Marca da, "Tau'nun defansı Türk takımının en tehlikelisi Langdon'u önleyemedi" diye yazdı. Gazeteler Tau için genelde "İlk yenilgisinde batıyor ve acı çekiyor" başlıklarını kullandı. 
   
   Ligde derbi günü    FUTBOLDA yenişemeyen Galatasaray ile Beşiktaş, kozlarını bu kez basketbolda paylaşacak. Abdi İpekçi Spor Salonu'nda saat 16.30'da başlayacak mücadelede, beş maçta 3'er galibiyet, 1'er yenilgileri bulunan iki takım birbirine üstünlük sağlamaya çalışacak. Karşılaşmayı TRT 2 canlı olarak yayınlayacak. Diğer maçların programı şöyle Ayhan Şahenk Spor Salonu 14.30 Darüşşafaka - Aras İTÜ, Bursa Atatürk Spor Salonu 14.30 Oyak Renault - Tofaş, Celal Atik Spor Salonu 14.30 Tuborg Pilsener - Büyük Kolej. 
   
   
</TEXT>
</DOC>
