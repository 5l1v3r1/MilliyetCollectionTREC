<DOC>
<DOCNO> 155984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko07.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD'ye Oto Sanayi İhraç İmkanları" semineri... 
</HEADLINE>
<TEXT>

     İhracatı Geliştirme Etüd Merkezi İGEME ile Uludağ İhracatçı Birlikleri tarafından düzenlenen, ''ABD'ye Oto Sanayi İhraç İmkanları'' konulu seminer, 23 Mayıs 2003 tarihinde İstanbul'da düzenlenecek. 
     İGEME'den yapılan yazılı açıklamaya göre, İstanbul Dış Ticaret Kompleksi'nde gerçekleşecek seminerde, son yıllarda hızlı bir gelişme gösteren oto yan sanayi sektörü için önemli hedef pazarlardan biri olan ABD otomotiv pazarı tanıtılacak. 
     Seminerde ayrıca, sektörün önde gelen ABD'li uzman konuşmacılar tarafından yedek parça ve orijinal parça pazarı hakkında bilgi verecekler. 
     Türkiye'de oto yan sanayinin, oto ana sanayiideki gelişmelerin sonucunda hızla geliştiği belirtilen açıklamada, Türk oto yan sanayinin yüksek kapasitesi, geniş ürün yelpazesi ve yüksek standartlarıyla otomotiv endüstrisine ve Türkiye'nin taşıt araçları parkına parça sağlarken, ihracat potansiyeli oldukça yüksek bir sektör konumunda bulunduğuna da dikkat çekildi. Oto yan sanayi ihracatı 2002 yılında 1 milyar 733 milyon dolar olan Türkiye'nin, ABD'ye olan ihracatı ise aynı yıl itibariyle 48 milyon dolar seviyesinde bulunuyor. 
     
</TEXT>
</DOC>
