<DOC>
<DOCNO> 176980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko20.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim yeniden ihaleye çıkıyor... 
</HEADLINE>
<TEXT>

     Özelleştirme İdaresi Başkanlığı'nın, Petrokimya Holding A.Ş'de bulunan yüzde 88.86 oranındaki İdare hissesinin satışı için, 26 Ağustos 2003'den itibaren verilecek ilanlarla ihaleye çıkması bekleniyor. 
     Petkim'in hisse satışı için açılacak ihalede yatırımcıların son teklif verme tarihi ise 18 Kasım 2003 olarak öngörülüyor. 
     Bu arada, özelleştirme yetkilileri Petkim'in yeniden ihaleye çıkılması için tarih belirlediklerini ancak henüz gerekli yerlere başvuru yapılmadığını dolayısıyla söz konusu tarihin kesin olmadığını da bildirdiler. 
     
     İPTAL EDİLEN PETKİM İHALESİ 
     Hatırlanacağı gibi daha önce Petkim'in yüzde 88.86 oranındaki hissesinin satışı için 20 Ocak 2003 tarihinde ilana çıkılmış ve 2 Nisan 2003 tarihinde teklif verme süresi sona ermişti. 
     6 Haziran 2003 tarihinde kapalı zarfla teklif alma ve açık artırma usulüyle kamuya açık olarak yapılan nihai pazarlık görüşmeleri sonucunda, Standart Kimya Petrol Doğalgaz Sanayii ve Ticaret A.Ş, 605 milyon ABD Doları bedelle en yüksek teklifi vermiş ve Özelleştirme Yüksek Kurulu'nun 30 Haziran 2003 tarihli kararı ile bu satış onaylanmıştı. 
     Söz konusu karar uyarınca, satış sözleşmesi imzalanması hususunda Standart Kimya Petrol Doğalgaz Sanayii ve Ticaret A.Ş'ne, kararın tebliğinden itibaren 30 gün süre verilmiş ancak söz konusu şirket, Özelleştirme Yüksek Kurulu'nun ilgili kararında belirtilen şartları, verilen 30 günlük süre içerisinde yerine getirmemiş ve bu durumda 6 Ağustos tarihinde ihale iptal edilmişti. 
     
     PETKİM 
     Verilere göre, yüzde 88.86'sı ÖİB'ye ait olan Petkim'in yüzde 7'si Emekli Sandığı'nda bulunurken, yüzde 4.14'ü ise 1990 yılından bu yana İMKB'de işlem görüyor. 
     Petkim, bu yılın ilk 6 aylık dönemi için 57 trilyon 8 milyar 16 milyon lira net zarar açıkladı. 
     31 Mart 2003 tarihi itibariyle ise 4 bin 7 personeli bulunan şirket yüzde 34 pazar payına sahip bulunuyor. 
     
</TEXT>
</DOC>
