<DOC>
<DOCNO> 177678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo18.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Elazığspor maçından notlar 
</HEADLINE>
<TEXT>

     Fenerbahçe Teknik Direktörü Christoph Daum, Elazığspor karşılaşmasında, geçen hafta yaptıkları Trabzonspor maçındaki kadroyu değiştirmedi. 
     Alman teknik adam, kırmızı kart cezası bitmesine karşın, ligin ilk haftasında sol kanatta oynayan Erhan'ın yerine, yine Mahmut Hanefi'ye şans tanıdı. 
     Daum, Trabzonspor maçında ilk 11'de oynattığı Yusuf'u da, Elazığspor maçında ilk 11'de sahaya çıkardı. 
     Sarı-lacivertlilerin Gaziantepspor'dan transfer ettiği Alper Akıcı, 18 kişilik maç kadrosunda yer aldı. 
     Sezon başlamadan önce burnu kırılan ve bu nedenle ameliyat olan kaleci Volkan, Elazığspor maçında kadroya dahil edilirken, kaleyi yine genç Recep korudu. 
     
     SÜMER'E TEPKİ 
     Fenerbahçeli taraftarlar, Trabzonspor Kulübü Başkanı Özkan Sümer'i, geçen hafta içinde Trabzonspor-Fenerbahçe maçında olay çıkaran sarı-lacivertli taraftarlar için verdiği beyanat nedeniyle protesto etti. 
     Bir süre Özkan Sümer aleyhinde küfürlü tezahürat yapan taraftarlar, daha sonra ''Adımız çıktı teröriste, terörist değiliz taraftarız biz'' diye bağırdı. 
     - Fenerbahçe Taraftarlar Birliği, maç öncesi basın tribününde gazetecilere içinde siyah gözlük, 1 kalem ve siyah kağıt bulunan paket dağıttı. 
     Pakette yer alan bildiride ''Dağıtmış olduğumuz bu paket, Fenerbahçe taraftarlarının size olan protestosudur'' denildi. 
     - Taraftarlar, takımlarının kendi sahasında yaptığı 2. lig maçına da büyük ilgi gösterdi. 
     - Bursaspor ile Galatasaray arasında yapılan lig maçını tribünde radyolarından dinleyen sarı-lacivertli taraftarlar, özellikle Bursaspor gollerinde sevinç gösterilerinde bulundu. 
     - FB Şükrü Saracoğlu Stadı'nda yeni yaptırılan görüntülü elektronik reklam panoları, Elazığspor maçıyla birlikte devreye girdi. 
     - Galatasaray'dan ayrılan Portekizli futbolcu Abel Xavier, karşılaşmayı numaralı tribünden izledi. 
     - PAF Ligi'ndeki maçta Fenerbahçe, Elazığspor'u 3-1 yendi. 
     - Fenerbahçe'nin geçen sezon Galatasaray karşısında elde ettiği 6-0'lık galibiyetin görüntülerini ''6. His'' ismiyle CD'ye aktaran bazı kişiler, bu CD'leri stat çevresinde taraftarlara 3 milyon liradan sattı. 
     
</TEXT>
</DOC>
