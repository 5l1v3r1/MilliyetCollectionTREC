<DOC>
<DOCNO> 174346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur38.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan otomobilini yaktı... 
</HEADLINE>
<TEXT>

     Gaziantep'te bir kişi, amcasının oğlunun izinsiz alarak kaza yaptığı otomobilini yaktı, kendisini yatıştırmaya çalışan polisi de tabancayla etkisiz hale getirdi. 
     Alınan bilgiye göre, Abdullah Kurban idaresindeki 27 NF 368 plakalı otomobil, Nizip-Birecik karayolu Nizip Kavşağı'nda üst geçidin beton duvarına çarptı. Nizip Bölge Trafik Amirliği'nde görevli bir ekibin kazaya müdahale ettiği sırada bir başka otomobille olay yerine gelen Abdullah Kurban'ın amcasının oğlu Mahmut Kurban, kaza yapan Abdullah Kurban ile tartıştı. 
     Otomobilin kendisinin olduğunu, amcasının oğlu Abdullah Kurban'ın, tamirden yeni çıkan otomobilini kendisinden habersiz aldığını belirten Mahmut Kurban, kendisini yatıştırmak isteyen polis memuru Kasım Yazgan'ı, başına tabanca dayayıp tehdit ederek etkisiz hale getirdi. Polis ekibinin olay yerinden ayrılması üzerine Mahmut Kurban, kaza yapan otomobilini bir başka yere götürüp, üzerine benzin dökerek yaktı. 
     Kaza yapan otomobilin sürücüsü Abdullah Kurban ile kaza sırasında otomobilde bulunan Veysel Kılıçkıran ile Mahmut Kurban, daha sonra olayda kullanılan tabancayla birlikte ele geçirildi. 
     
</TEXT>
</DOC>
