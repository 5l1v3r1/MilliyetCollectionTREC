<DOC>
<DOCNO> 170240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo04.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Örs patladı Liderlik öyle ısmarlama olmaz... 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, Avrupa Şampiyonası'nda takımda liderlik sorunu olmayacağını söyledi. 
     Örs, takımdaki liderlik konusunun çok fazla ağızlarda sakız olmaya başladığını vurgulayarak, ''Liderlik öyle ısmarlama olmaz. Lider, doğal yetenekleri, sporcu kişiliği, oyunculuğuyla, yani her yönüyle kendisini kabul ettiren kişidir. Zaten takımın kaptanı bellidir, İbrahim Kutluay. İbrahim'de yeteri kadar liderlik özellikleri var. Bizim yeni dönemde öyle bir sorunumuz olacağını sanmıyorum'' diye konuştu. 
     
     MİRSAD VE HÜSEYİN BENİ ENDİŞELENDİRİYOR 
     Aydın Örs, şampiyona öncesi Mirsad Türkcan ve Hüseyin Beşok'un henüz transfer yapmamış olmalarının kendisini endişelendirdiğini söyledi. 
     Avrupa Ligi'nde MVP seçilen Mirsad'ın form düzeyinin iyi olduğunu, Hüseyin'in Maccabi Tel Aviv'de fazla oynamamış olmasının milli takım için olumlu olmadığını anlatan Örs, şöyle devam etti 
     ''Ancak gerek Mirsad, gerekse Hüseyin'in esas dezavantajları, ikisinin de şu anda bir kulübe transfer olmamaları. Yani kafalarının rahat olmayışları beni en çok endişelendiren konu. Hüseyin kulübünde çok oynamadı, ama biz Onu çok çabuk milli takım havasına sokarız. Bunu Avrupa Şampiyonası elemelerindeki başarılı performansıyla gösterdi. İsterdim ki kamp dönemi başlamadan önce ikisi de bir takımla anlaşşınlar ve İbrahim gibi kafaları rahat olsun. Umarım en yakın zamanda bir takımla anlaşırlar. Artık yurtiçinde mi olur, yurtdışında mı olur, bilemem. İsterim ki yurtiçine gelsinler, ama bilemiyorum, onların kendi kişisel kararları.'' 
     
     HİDAYET VE MEHMET'İN KATKISI DEVAM EDECEK 
     Başantrenör Örs, NBA'de forma giyen millilerden Hidayet Türkoğlu'nun bu sezon 18 dakika ortalamayla oynadığını belirterek, ''Ama Hidayet haklı olarak bu sezon daha fazla süre oynamak istiyordu. Çünkü önceki 2 yıl aldığı sürelere bakarsak, bu sene aldığı dakika onda hayal kırıklığı yarattı'' dedi. 
     Mehmet Okur'un ilk yılı olmasına rağmen hem süre, hem de performans olarak takımına gayet olumlu katkılar yaptığını ifade eden Aydın Örs, ''Sonuçta ikisinin de milli takıma eskiden olduğu gibi o çok büyük katkılarının devam edeceğini umuyorum. Bu oyuncuların tek tek katkı yapmaları önemli, ama daha önemlisi bir uyum içinde, takım olgusu içinde hareket etmeleri. Biz bunu gerçekleştirebilirsek, zaten her takım kadar şampiyonluk şansımız var'' şeklinde konuştu. 
     
     DÜNYA ŞAMPİYONASI'NDAN DERSLER ÇIKARDIK 
     ABD'de yapılan Dünya Şampiyonası'nda yaşanan olumsuzlukların çok abartıldığını dile getiren Örs, ''Diğer milli takım oyuncularının oradaki yaşama tarzı eleştiri konusu olmazken, bir tek bizim milli takımınki eleştirildi'' dedi. 
     ''Dünya Şampiyonası'nda esas sorun saha dışında değil, saha içindeydi'' diyen Aydın Örs, şunları söyledi 
     ''Saha içinde daha mücadeleci, daha uyumlu takım anlayışını uygulayamadık. 'Bu saha dışındaki olaylardan mı kaynaklanıyor ' diye sorabilirsiniz. Kesinlikle öyle değil. Yok gruplaşmaydı, yok başka şeydi. O tür şeyleri ben de oyuncular da kabul etmiyorum. Ama çeşitli şanssızlıklar yaşadık. Yolculuk döneminde sakat oyuncuların fazla oluşu, Porto Riko ve Brezilya maçlarını son anda kaybetmemiz gibi. Bir turnuvada iyi başlangıç yapmak önemlidir. O yüzden hedeflediğimiz yere ulaşamadık. Bu sene geçen yıldan dersler çıkararak, umutla bakıyoruz. Zaten öyle bakmak zorundayız.'' Aydın Örs, Avrupa Şampiyonası'nın çok zor bir statüsü olduğunu vurgulayarak, ''Gruptan 1. çıkmak istiyoruz. 2. veya 3. olursanız baraj maçı var. Bunların hepsi birer engel. Gruba baktığınız zaman Yunanistan, Hırvatistan, Ukrayna var. Ukrayna 4. torbadan çıkan en güçlü takım. NBA oyuncuları bulunuyor. Gruptan 1. olarak çıkarsak, gerisi gelir. Kamuoyunun bizi olan desteğini, sevgisini biliyoruz. Bunu aynen sürdürmelerini, bize inançlarının devam etmesini istiyoruz'' diye konuştu. 
     
     İBRAHİM, TÜRKİYE'Yİ EN İYİ ŞEKİLDE TEMSİL ETTİ 
     İbrahim Kutluay'ın Ülkerspor ile anlaşmasını da değerlendiren Örs, ''İbrahim bütün başarıları kazanıp döndü. Avrupa'nın en iyi kulüplerinden birinde Avrupa şampiyonluğu, Yunanistan Lig ve kupa şampiyonluğunu kazandı. Çok başarılı oldu, kendisini orada çok sevdirdi ve Türkiye'yi en iyi şekilde temsil etti'' dedi. 
     Örs, İbrahim'in sonunda geleceğiyle ilgili bir karar vermek durumunda olduğunu belirterek, sözlerini şöyle tamamladı 
     ''O da Ülkerspor'u seçti. Bence olumlu bir dönüş. Türk basketbolu için de çok yararlı. Ekonomik krizden sonra yatırımların kısılmasıyla kaliteli yabancılar gitti, bu yetmezmiş gibi Türkiye'nin yetenekli oyuncuları da yurtdışına gitmeye başladılar. Bu da Türk basketbolu için bir kan kaybı oluyordu. İbrahim'in dönüşünü ben olumlu bir başlangıç olarak görüyorum. 
     Ülkerspor-Efes Pilsen rekabeti yine üst düzeyde devam eder. Efes Pilsen de her zaman büyük bir kulüptür, isimler gider, yerine yeniler gelir. 
     Geçen sezon lig çok kaliteli değildi. 2 takım çekişti, diğer takımların o 2 takımı zorlama potansiyeli yoktu. Ama bu sene bir kıpırdanma var. Gerçi yine 2 takım önde gözüküyor, ama ben diğer takımlarda yatırım yapma, daha iyi yabancılarla oynama şevkini görüyorum. TOFAŞ'ın yeniden dönmesi de çok olumlu. Bu sezon ligde bir hareketlenme, bir renklenme olacağını düşünüyorum ve daha umutluyum.'' 
     
</TEXT>
</DOC>
