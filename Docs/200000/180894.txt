<DOC>
<DOCNO> 180894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur03.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar haftaya açılıyor... 
</HEADLINE>
<TEXT>

     İlköğretim okulları ile liselerde 2003-2004 eğitim-öğretim yılı, 15 Eylül Pazartesi günü başlıyor. 
     İlköğretim okullarındaki 10 milyon 331 bin, liselerdeki 3 milyon 34 bin öğrenci ile 557 bin öğretmen, yaklaşık 3 ay süren yaz tatilinin ardından bir hafta sonra yeni ders yılına başlayacak. 
     Yeni atanan 20 bin öğretmenin göreve başlayacağı bu öğretim yılında, 1 milyonun üzerinde çocuğun ilköğretime kayıt yaptırması bekleniyor. 
     Çocukları ilköğretim okullarına giden veliler, bu yıl ders kitabı faturasından kurtulacak. Özel okullar dışındaki ilköğretim okullarında ders kitapları öğrencilere ücretsiz dağıtılacak. 
     
     İLKÖĞRETİM HAFTASI MESAJ 
     Okulların açılacağı ilk gün illerde vali, garnizon komutanı veya temsilcisi, belediye başkanı, milli eğitim müdürü, öğretmenler ve öğrenciler, Atatürk Anıtı'na çelenk koyacaklar. 
     Başkent'te de Anıtkabir ziyaret edilerek, Yüce Önder Atatürk'ün kabrine çelenk konulacak. 
     15-19 Eylül 2003 tarihleri arasında kutlanacak İlköğretim Haftası'nda çeşitli etkinlikler düzenlenecek ve herhangi bir nedenle okula gidemeyen öğrencilere yönelik mesajlar verilecek. 
     Her ilde seçilecek bir ilköğretim okulunda tören düzenlenecek. Öğrencilere İlköğretim Haftası'nın önemini kavratmak amacıyla, kent merkezlerindeki kapalı yerlerde panolarda, halka açık yerlerde duvarlarda, okullarda ise koridor ve panolarda haftayla ilgili öğrencilerin yaptıkları resim, afiş, şiir ve yazılar sergilenecek. 
     İlköğretim Haftası'nın açılışında il milli eğitim müdürü, ilçe milli eğitim müdürü ve ilköğretim müfettişleri okulları ziyaret ederek, birlik-beraberliğin ve ilköğretimin önemini belirten konuşmalar yapacaklar. 
     Sokak çocuklarının eğitime kazandırılması amacıyla ıslahevleri, Sosyal Hizmetler ve Çocuk Esirgeme Kurumu Müdürlükleri SHÇEK ve müftülüklerle işbirliği yapılarak, etkinlikler düzenlenecek. 
     Kız çocuklarının okula devamlarının önemini sağlamak amacıyla da çalışmalar yürütülecek. Bu amaçla mülki amirler ve diğer yetkililerin katılımıyla hafta boyunca ilçe ve köylerde ''okuma hakkının vazgeçilmez bir hak olduğunu'' vurgulayan sempozyum, panel ve konferanslar düzenlenecek. 
     Hafta çerçevesinde emekli öğretmenlere, eğitim-öğretime hizmeti geçenlere, okul yaptıran hayırseverlere ziyarette bulunulacak, okula veya sınıfa davet edilerek konuşma yapmaları sağlanacak. 
     İlköğretim Haftası köylerde okul müdürleri, öğretmenler, öğrenciler, muhtarlar, imamlar, varsa diğer kamu kurum ve kuruluş yetkililerince il, ilçe ve kasabalardaki programlar esas alınarak kutlanacak. 
     
     YOKSULLARA YARDIM 
     İlköğretim Haftası süresince hayırsever vatandaşların ve Milli Eğitim Vakfı'nın, SHÇEK'teki çocuklar ile yoksul çocuklara defter, kalem, çanta ve okul kıyafeti yardımı yapmaları sağlanacak. 
     Okul kıyafeti, kırtasiye ve kitap satışı yapan yerlerin belli oranlarda indirim yapmalarının sağlanması için ilgili kuruluşlardan yardımcı olmaları istenecek. 
     Hafta süresince Milli Eğitim Bakanlığı ve Kültür Bakanlığı yayınevlerinde ilköğretim seviyesine uygun kitaplar indirimli satılacak veya ücretsiz dağıtılmaları sağlanacak. 
     Ayrıca, İlköğretim Haftası süresince öğrencilere ve öğretmenlere müzelerin ücretsiz ziyarete açılması ve tiyatrolarda indirim yapılmasına çalışılacak. 
     
</TEXT>
</DOC>
