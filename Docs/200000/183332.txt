<DOC>
<DOCNO> 183332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/tamer.html </URL>
<DATE> 2003/09/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İsviçre'den Kudüs'e yürüyor 
</HEADLINE>
<TEXT>

   Yıllarca nükleer enerjiye karşı güneş enerjisi için mücadele etti. Sesini duyuramayınca Haç yürüyüşlerine başladı 
      
   Martin Vosseler 55 yaşında İsviçreli bir doktor. Ama yıllar içinde doğa tutkusu ve çevreciliği, doktorluğunun önüne geçmiş. 
   Nükleer santrallere karşı yıllar boyu pek çok eylemin başını çekmiş. Hatta Sovyet Yevgeny Charov ve Amerikalı Bernard Lown'un başkanlığındaki Nükleer Savaşı Önleme Uluslararası Fizikçiler Örgütü üyesi bir grup doktorla birlikte 1985 Nobel Barış Ödülü'ne layık görülmüş. 
   Yağmur ormanları yok edilmesin diye uğraşırken öldürülen Bruno Manser'le birlikte 10 yıl önce başkent Bern'deki Parlamento binasının önünde 40 gün oruç tutmuş, dahası bu eylem süresince milletvekillerine kazak örmüş 
   
   Güneş enerjisi 
   Vosseler, sadece protestoyla da yetinmeyip hem çok temiz, hem de yakıtı bedava güneş enerjisini yaygınlaştırmak için Sun21 Enerji Platformu'nu kurmuş. Enerji deyince ilk akla gelen isimlerden, Jimmy Carter'ın da enerji danışmanlığını yapmış David Freeman gibi, Bush'a karşı başkanlığı kıl payıyla kaybeden demokrat Al Gore gibi yakın dostları var. 
   Al Gore, Vosseler'in daveti üzerine İsviçre'ye giderek Sun21'in düzenlediği enerji kongresinde uzun bir konuşma yapmış. Ardından da Vosseler Amerika'ya gidip Harvard Üniversitesi'nde 1 ay süreyle güneş enerjisiyle ilgili seminerler vermiş. 
   
   Sesini duyuramayınca... 
   Doğa ve çevreyle çok iç içe olanlar, zaman içinde dine de daha yakınlaşabiliyorlar. Vosseler önce Roma'ya giderek Vatikan'da Hacı olmuş. Ardından Vatikan tarafından il n edilen Hristiyanlığın diğer Haç yerlerini ziyareti kafasına koymuş. 2 yıl kadar önce Basel'den yola çıkıp 3 ayda İspanya'daki Haç yeri Santiago del Compostela'ya yürümüş. 
   Şimdi yine yollarda. Bu kez İsviçre'den Kudüs'e yaya olarak gidiyor. Hedef Bethelem. 28 Haziran günü Basel'den yola çıkarken arkadaşlarına "Bu kadar uğraşıp didindiğim halde yetkililere sesimi duyuramadım, bari yürüyeyim" diyerek sitemk r bir veda konuşması yapmış. Ve uzun yürüyüş başlamış. Sırasıyla Avusturya, Macaristan, Romanya, Bulgaristan... 
   Vosseler 2,5 ayı aşkın süredir yürüyor. 1 hafta kadar önce Türkiye sınırından içeri girmiş. Bugün İstanbul'a geliyor. Muhtemelen Hilton'da geceleyecek. 
   
   Nükleer lobi 
   Martin Vosseler, son Haç yolculuğuna çıkarken "Sesimi duyuramadım, bari yürüyeyim" dediğine göre nükleer santrallere karşı mücadelesinde kendini yenik düşmüş sayıyor. Bana göre Vosseler kendine haksızlık ediyor. O ve onun gibiler 70'li yıllarda seslerini yükseltmeselerdi, nükleer enerji bugün belki çok daha yaygın kullanılıyor olacaktı. 
   Nükleer enerji lobisinin hep gizlemeye çalıştığı tehlikelerden, Vosseler gibi çevreciler sayesinde haberdar olduk. Çernobil, Three Mile Island gibi nükleer reaktör kazaları ve ardından çevreye yayılan radyoaktif sızıntıların yol açtığı kitlesel ölümler, onları teyid etti. 
   Bana göre Vosseler olsa olsa güneş enerjisi kullanımını, dünyada yeterince yaygınlaştıramadığı için hayıflanabilir. Ama o noktada bile kendine haksızlık etmiş olur. Bülent Ecevit'in başbakanlığı döneminde Türkiye'nin de kıyısından döndüğü bu demode olmuş, riskleri yüzünden pahalı ve zararlı teknolojiyi Türkiye'ye kakalamak isteyen nükleer lobinin nasıl can siperane çalıştığı h l hatırımda. Çin dışında nükleer santral inşa ettirecek ülke bulamasalar da, kaynağı bedava olan bir enerjiye kolay kolay geçit vermezler. 
   
      
   
</TEXT>
</DOC>
