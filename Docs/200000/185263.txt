<DOC>
<DOCNO> 185263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/yazar/pulur.html </URL>
<DATE> 2003/09/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Cezaevi ve sansür... 
</HEADLINE>
<TEXT>

   
   BU köşenin okurları hatırlayacaklardır geçen ay 15.08.2003 cezaevinden gelen bir mektuba değinmiştik. 
   Tekirdağ F Tipi Cezaevi'nde yatan Emrah Akbaba, bize karikatürlü bir mektup göndermişti bizi bilgisayarın başına oturtmuş "Yazmayacağım, yazmayacağım " diye konuşturmuştu, yani bizi, onların sorunlarıyla ilgilenmemekle eleştiriyordu. 
   
   OKURUN gönderdiği mektup yer yer, satır satır, kalın kalemle çizilerek sansür edilmişti. 
   Cezaevindeki bir insan, neden şikayet eder 
   Elbette, cezaevinin koşullarından... 
   İşte "Mektup Okuma Komisyonu" da herhalde bu satırları sakıncalı gördüğü için sansür etmişti. Zaten Akbaba da bundan yakınıyor ve şöyle diyordu 
   "Haberleşme hakkımız engellenmektedir. .... Belki de şu an yazdığım mektup, bu keyfi uygulamaya maruz kalacaktır." 
   
   PEKİ, bu sansür nasıl uygulanıyor, bunun da bir kuralı olmalı 
   Ceza ve Tevkifevleri Genel Müdürü Vekili Mehmet Kurt'un bize gönderdiği açıklamada konu açıklanıyor... 
   Resmi mercilere yazılan dilekçeler dışında, tutuklu ve hükümlülere gelen veya onların gönderdiği mektuplar yönetmelik gereği yöneticilerden kurulu "mektup okuma komisyonu" tarafından değerlendiriliyor. 
   Sakıncalı olmayan mektuplar sahiplerine, ya da dışarıya gönderiliyor, sakıncalı görülenler ise, 24 saat içinde "disiplin kurulu"na veriliyor. 
   
   DİSİPLİN kurulu ne yapıyor 
   "Disiplin kurulu mektupların aynen veya sakıncalı görülen kısımlarını okunmayacak şekilde çizildikten sonra, mahalline gönderilip gönderilmeyeceğine veya aynı şekilde hükümlüye verilip verilmeyeceğine, tamamen sakıncalı görülenlerin ise yok edilmesine karar vermektedir." 
   Peki, disiplin kurulunun bu kararı kesin mi 
   Hayır, şikayet ve itiraz süreleri var ve mektuplar bu süre sonuna kadar saklanmakta... 
   
   TUTUKLU veya hükümlü, disiplin kurulunun bu kararına infaz hakimliğine şikayet edebilir, infaz hakimliğinin kararına da ağır ceza mahkemesinde itiraz hakkı vardır. 
   Genel müdür vekilinin açıklamasına göre Emrah Akbaba, şikayet ve itiraz haklarını kullanmadığından, cezaevinin uygulaması yasa, tüzük ve genelgelere aykırı değildir. 
   
   O halde mesele yok, deyip geçemeyiz. 
   Acaba, bu yasa, tüzük ve genelgeler Kopenhag kriterlerine dayalı "Uyum Yasaları"na uyuyor mu 
   Bunun da muhatabı herhalde "mektup okuma komisyonları" değil. 
   Bugün Haluk Levent'i, iki şarkı okudu diye içeri alanlar, yarın "düşünce özgürlüğü" adına duyacaklarına ne yapacaklar 
   8.5 milyar dolar kredi alacağız diye Irak'a asker göndermeyi tasarlayanlar, bunları da hesaplamak zorundalar. 
   
   DÜZELTME Dünkü yazımızda vahim bir hata olmuştur. Hz. Ali, Hz. Muhammed'in torunu değil, damadıdır. Düzeltiriz. 
   
      
   
</TEXT>
</DOC>
