<DOC>
<DOCNO> 177701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur21.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK eyleminde küçük bir grup polisi taşladı 
</HEADLINE>
<TEXT>

     KESK'in Kızılay'da yapmak istediği kitlesel basın açıklamasına katılmak üzere Zafer Çarşısı'nda bekleyen küçük bir grup, polise taşlı saldırıda bulundu. 
     Zafer Çarşı önünde bekleyen ve KESK grubuna mensup olmadığı bildirilen 30 kişilik grup, saat 13.00 civarında Atatürk Bulvarı'na inerek trafiği kesti. 
     Kaldırım taşlarını da söken grup polisin uyarılarına, ''Daha fazla Kızılay, daha fazla işgal'' şeklinde slogan atarak karşılık verdi. Trafik polislerinin araç sürücülerinin devam etmesi isteği üzerine eylemciler ellerindeki taşları göstererek sürücülerin yaklaşmamasını istedi. 
     Bu sırada yolun açılması için istenilen özel donanımla Çevik Kuvvet ekibinin bulvarın trafiğe kesildiği bölüme yaklaşması üzerine göstericiler kaldırımdan söktüğü taşlarla, Atatürk Bulvarı'nın Kızılay Meydanı'na açılan bölümünde önlem alan resmi kıyafetli polisleri taşlamaya başladı. 
     Taşlama sonucu bazı polisler yaralanarak hastaneye kaldırıldı. Grup ellerindeki taşları atarak Danıştay'ın önünden İzmir Caddesi'ne doğru kaçtı. Göstericiler daha sonra İzmir Caddesi'nde SDP'lilerin grubuna karışarak beklemeye başladı. 
     KESK mensubu bazı görevliler, polis müdürlerine ''Siz müdahalede bulunmayın, biz onları dağılmaları için ikaz edeceğiz'' şeklinde görüş bildirdiler. 
     Bunun üzerine polis de göstericilere herhangi bir müdahalede bulunmadan bariyer kurup beklemeye başladı. 
     Öte yandan BES sendikasına üye bir grup çalışanın Kızılay'a çıkmak istemesi üzerine polisle aralarında arbede çıktığı, gruptan bazılarının gözaltına alındığı bildirildi. 
     
</TEXT>
</DOC>
