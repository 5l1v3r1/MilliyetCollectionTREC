<DOC>
<DOCNO> 183225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur21.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırtasiye dağıtımında izdiham... 
</HEADLINE>
<TEXT>

     Kütahya Belediyesi'nin ihtiyaç sahibi ailelerin çocuklarına yönelik kırtasiye ve çanta dağıtımı sırasında çıkan izdihamda, 2 çocuk ezilme tehlikesi yaşadı. 
     Belediye tarafından belirlenen 750 dar gelirli aile, defter, kalem, silgi ve çantadan oluşan okul malzemelerini almak üzere Belediye Kültür Sarayı'na çağrıldı. 
     Çoğunluğunu kadınların oluşturduğu vatandaşların, yardım paketlerini bir an önce alabilmek için ön sıralara doğru hücum etmesi izdihama yol açtı. Bu sırada ön sıralarda bulunan 2 çocuk, kalabalık içinde kalarak ezilme tehlikesi geçirdi. 
     Kütahya Belediye Başkan Yardımcısı Sadık Ölçen'in, dağıtımı durdurması üzerine, sıraya giren vatandaşlar, okul malzemelerinden oluşan paketleri rahat bir şekilde almaya devam ettiler. 
     İzdihamın, belediye yetkililerinden kaynaklandığını söyleyen vatandaşlar, ''Yetkililer, Başkan Yardımcısı Sadık Ölçen gelmeden kalabalığın azalması için yardım dağıtımına erken başladı. Bunun üzerine herkes ön tarafa doğru hücum etti'' dediler. 
     
</TEXT>
</DOC>
