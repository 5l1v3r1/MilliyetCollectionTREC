<DOC>
<DOCNO> 154602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko13.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Her buzağıya 50 milyon teşvik... 
</HEADLINE>
<TEXT>

     Bakanlar Kurulu kararı kapsamında, 2003 yılında suni tohumlama ile doğan 1 milyon 200 bin buzağı için teşvik verileceği bildirildi. 
     Konya Damızlık Sığır Yetiştiricileri Birliği Yönetim Kurulu Başkanı Mehmek Karakoç, hayvancılığın geliştirilmesi ve desteklenmesi için hayati önem taşıyan buzağı teşviğine ilişkin kararnamenin çıktığını söyledi. 
     Karakoç, 2 Mayıs tarihli Resmi Gazete'de yayınlanarak yürürlüğe giren ''Hayvancılığın Desteklenmesi Hakkındaki Kararname''nin, buzağılara yapılacak teşviğin genel çerçevesini belirlediğini, ancak uygulamanın ayrıntıları hakkında kendilerine henüz net bir bilgi ulaşmadığı söyledi. 
     Kararnamede, 2003 yılı içinde suni tohumlama yoluyla doğduğu ispatlanan toplam 1 milyon 200 bin baş buzağıya teşvik verileceğinin yer aldığını kaydeden Karakoç, ''Suni tohumlama yöntemiyle sağlıklı ve saf ırkların yetişmesi sağlanmaktadır. Suni tohumla yoluyla doğan buzağılar için uygulanacak bu teşvikler, zor günler geçiren üyelerimize de nefes aldıracaktır'' dedi. 
     Hayvancılığın ilk ve en önemli aşaması olan buzağıya verilecek desteğin ülkemiz hayvancılığına ciddi bir ivme kazandıracağını vurgulayan Karakoç, şunları kaydetti 
     ''Teşviklerin, her bir buzağı için 40 ile 50 milyon lira arasında verileceğini tahmin ediyoruz. Üreticiye yapılacak ödemeler, Türkiye'nin 40 ilinde, büyükbaş hayvan yetiştiricileri birliklerince, diğer illerde ise Tarım İl Müdürlükleri kanalıyla yapılacak. Yetkililerden, üreticilerin sabırsızlıkla beklediği buzağı teşviği ödemelerini biran önce başlatmasını istiyoruz.'' 
     
</TEXT>
</DOC>
