<DOC>
<DOCNO> 176194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/ekonomi/aeko.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
221 bin kişi, 6.5 katrilyon 
</HEADLINE>
<TEXT>

   Bugüne kadar 221 bin İmar Bankası mudisi 6.5 katrilyon liralık mevduat için kayıt yaptırdı. Ödemelere belli oranlarda 15 Eylül 2003 tarihinden itibaren başlanması bekleniyor 
      EKONOMİ SERVİSİ 
   
   İmar Bankası'nda ödemelere başlanması için Pamukbank şubelerinde sürdürülmekte olan kayıt işlemlerinde geçen pazar günü itibariyle Türkiye genelinde 221 bin kişi 6.5 katrilyon liralık bildirimde bulunuldu. Kayıt yaptıran kişi sayısının yarın 300 bini bulacağı tahmin ediliyor. Ödemelere belli oranlarda 15 Eylül 2003 tarihinden itibaren başlanması bekleniyor. 
   
   Resmi mudi sayısı 168 bin 
   Bankacılık Düzenleme ve Denetleme Kurumu BDDK yetkilileri, bugüne kadar yapılan kayıt işlemlerinde 150 milyar liranın üzerinde bir başvurunun gelmediğini belirtti. Bankanın resmi kayıtlarında ise 30 Mayıs itibariyle yaklaşık 800 trilyon mevduat ve 168 bin 674 mudi görünüyordu. 
   Şişli Cumhuriyet Savcılığı'nın yürüttüğü soruşturma kapsamında banka kayıtlarının tutulduğu Merkez Yatırım'daki 10 bin disket üzerinde yapılan çalışmada ise 4 Temmuz 2003 tarihi itibariyle resmi olmayan kayıtlara göre 5.8 katrilyon lira, 1 milyar euro ve 800 milyon dolar mevduat görünüyor. Merkez Yatırım'daki disketlerin çözümünden, 30 Haziran tarihindeki hesap hareketlerinde de inanılmaz bir hareketlilik olduğu tespit edildi. 
   
   30 Haziran bilmecesi 
   BDDK'nın el koyma kararı için yeterli üye sayısına ulaşmasını sağlayacak bir Kurul üyesinin ataması 1 Temmuz'da gerçekleştirilmiş, Uzanlar'ın istifasıyla boşalan bankanın yönetimi ve denetimi ise 3 Temmuz'da Fon'a geçmişti. 
   BDDK'daki karar yeter sayısına ulaşmayı sağlayacak atamadan bir gün önce gerçekleşen hesap hareketlerinde çok sayıda adresin, paranın ve hesap sahibinin değiştiği tespit edildi. Bu tarihte çok sayıda off - shore hesabın da mevduata dönüştürüldüğü görüldü. 
   
   Kayıtlar sürüyor    Bir taraftan Merkez Yatırım'daki incelemeler sürerken, diğer taraftan da banka mudilerinin başvuruları değerlendiriliyor. 
   4 Ağustos'ta başlanan Pamukbank şubelerindeki kayıtlara eylül başına kadar devam edilecek. BDDK yetkilileri, bir taraftan kayıtları toplamaya devam ederken, diğer taraftan da yazım hatalarını tapaş düzeltiyor. Başvurular sırasında ortaya çıkan bazı yazım hatalarının düzeltilmesinden sonra ortaya çıkan tabloya göre ödeme planına ilişkin çalışmalar da devam ediyor. 
   
   15 milyarın üzerindeki hesaplara kontrol    BDDK yetkilileri İmar Bankası'nda ödemelere başlanmadan önce 15 milyar liranın üzerindeki hesapların özellikle incelemeye tabi tutulacağını ve bu hesapların sıkı şekilde kontrol edileceğini belirtti. Yetkililer, bankada kaydı görülmeyen mevduatların ödenmesinin mümkün olmadığını da belirtirken, aksi takdirde benzer bir olayda da kötü bir emsalin ortaya çıkacağına dikkat çekti. Mevduat ödemelerinin en erken 15 Eylül'de başlayabileceği belirtiliyor. Ödeme planının belli miktarlara göre yapılması düşünülüyor. Toptan ödeme yerine mevduatların belli büyüklüklerde parçalar halinde ödenebileceği kaydediliyor. 
   
   
</TEXT>
</DOC>
