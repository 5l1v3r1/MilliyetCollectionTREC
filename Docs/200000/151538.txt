<DOC>
<DOCNO> 151538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/yazar/bila.html </URL>
<DATE> 2003/04/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Org. Kılınç'ın ziyareti ve dış derneklere çatı 
</HEADLINE>
<TEXT>

     Söz konusu genelgeyle birlikte yurtdışında Türk vatandaşları tarafından kurulmuş dernekler gündeme geldi. 
     Bu konuda önemli bir çalışma da Milli Güvenlik Kurulu Genel Sekreterliği tarafından yürütülüyor. Bu çalışmalar iki yıl öncesine kadar eskiye gidiyor. 
     Son olarak MGK Genel Sekreteri Org. Tuncer Kılınç, aynı amaçla bir Avrupa gezisi yaptı. 
     Org. Kılınç, Fransa, Belçika ve Hollanda'ya yaptığı geziden geçen hafta döndü. Yine aynı amaçla Almanya ve Avusturya'ya da gitmişti. 
     Org. Kılınç'ın bu ziyaretlerinin amacı şöyle özetlenebilir 
     Yurtdışında yaşayan vatandaşlarımız kurdukları derneklerin bir çatı altında toplanması. Bu derneklerin ve vatandaşlarımızın faaliyetlerinin Türkiye'nin menfaatleri doğrultusunda yürütülmesine katkıda bulunulması. Tek çatı altında toplanması suretiyle etkinliklerini artırmaları, ABD'de olduğu gibi bir çeşit lobicilik işlevi görmelerine yardımcı olunması. 
     Org. Kılınç, gittiği bu ülkelerde çeşitli Türk derneklerinin yetkilileriyle görüştü, vatandaşları dinledi, faaliyetler hakkında bilgi aldı. 
     Bunlar arasında hangi dernekler var 
     Atatürkçü Düşünce dernekleri, Diyanet'in temsilcilikleri ve öncülük ettiği faaliyetler, Alevi dernekleri, spor dernekleri, kadın dernekleri, işadamları dernekleri... 
     Milli Güvenlik Kurulu Genel Sekreterliği'nin bu girişiminin amacı, yurtdışında en çok insanı bulunan ülkelerden biri olarak Türkiye'nin ulusal çıkarlarının korunmasında, tanıtılmasında, yurtdışında ağırlık oluşturulmasında, bu insanlarımızdan yararlanmak ve aynı zamanda sahip çıkmak. Bunun en iyi yolunun ise bütün dernekleri bir çatı dernek atında toplayıp, faaliyetlerin daha organize ve daha etkili biçimde yürütülmesine olanak sağlamak. 
     Tabii, bu girişim ve proje içinde Türkiye aleyhine çalıştığı bilinen, Türkiye Cumhuriyeti'ne bağlılık hissetmeyen kişi ve kuruluşlara yer verilmiyor. Aksine yasa dışı faaliyetler söz konusu ise bu, hukuk yollarından takip de ediliyor. 
     MGK Genel Sekreterliği'nin bu girişimi ile Dışişleri Bakanlığı'nın son genelgesi arasında bir ilişki var mı Milli Görüş dernekleriyle ilgili tartışma bu konu içinde mi 
     Hayır. Edindiğimiz bilgilere göre bir bağlantı yok. Dışişleri Bakanı Gül'ün genelgesi, Org. Kılınç Avrupa gezisindeyken yayımlandı. MGK Genel Sekreterliği'nin bu tür faaliyetleri iki yıldan beri sürdürdüğü bilgisi dikkate alınırsa bir ilişki olmadığı söylenebilir. Ayrıca Org. Kılınç'ın temas ettiği dernekler arasında tartışma konusu olan Milli Görüş dernekleri de yok. 
     MGK Genel Sekreterliği'nin bu girişimi, Türkiye'nin tanıtımı ve menfaatlerinin yabancı ülkelerde takibi ve korunması açısından çok önemli ve yerinde bir girişim. Özellikle ABD'de lobicilik faaliyetlerinin ne kadar önemli olduğu ve Kongre'yi, Beyaz Saray'ı ne kadar etkilediği düşünülürse, Türkiye'nin de yurtdışında yaşayan vatandaşlarının dernek ve faaliyetlerini bir çatı altında toplaması isabetli bir karardır. 
     Türkiye'nin bu türlü girişim ve organizasyonlara çok ihtiyacı olduğu, en son Irak krizinde de bir kez daha anlaşıldı. 
     
     







</TEXT>
</DOC>
