<DOC>
<DOCNO> 194310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/siyaset/siy05.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan Erdoğan'a sert eleştiri 
</HEADLINE>
<TEXT>
   'Başbakan, din adamı üslubuyla konuşamaz' 
   PINAR AKTAŞ İstanbul 

   
   Cem Vakfı Başkanı Prof. Dr. İzzettin Doğan, Başbakan Erdoğan'ın Aleviliğin bir kültür olduğu, cemevlerinin camilerle kıyaslanamayacağı yönündeki sözlerine sert tepki gösterdi. Cemal Reşit Rey Konser Salonu'nda dün düzenlenen Anadolu İnanç Önderleri 3. Toplantısı'nın açılışında konuşan Doğan, şunları söyledi "Yeni siyasi iktidar, Arap anlayışının dışında İslam anlayışının olamayacağını ifade eden bir tutumu pervasızca açıklamakta bir sakınca görmedi. Başbakan, Aleviliğin bir kültür olduğunu, cemevlerinin camilerle kıyaslanamayacağını cemevlerinin ibadethane olamayacağını, İslamda ibadethanenin yalnızca camiler olacağını ifade eden sözler söyleme cesaretini gösterebilmiştir. Laik cumhuriyetin başbakanı, Sünni cemaat çoğunluğunun temsilcisi, din adamı üslubuyla konuşamaz. Bu yaklaşımı çok yadırgadık." 
   
   
   
</TEXT>
</DOC>
