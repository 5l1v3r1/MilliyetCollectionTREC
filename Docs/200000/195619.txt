<DOC>
<DOCNO> 195619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/ekonomi/eko01.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince Çok üzüldüm 
</HEADLINE>
<TEXT>

   BDDK eski Başkanı Akçakoca'nın başına gelenlere çok üzüldüğünü belirten TBB Başkanı Özince, 'Toplumsal güvene ihtiyaç var' dedi 
      KADİFE ŞAHİN 
   
   Türkiye Bankalar Birliği TBB Başkanı ve İş Bankası Genel Müdürü Ersin Özince Bankacılık Denetleme Düzenleme Kurulu BDDK başkanlığından 5 Kasım'da istifa eden Engin Akçakoca'nın evine polisin baskın düzenlemesine çok üzüldüğünü belirterek, "Bu olay da bankacılığın ne kadar hassas bir meslek olduğunu göstermiştir" dedi. 
   "Keşke bu olay hiç yaşanmasaydı" diyen Özince, "Artık ülkemizde bu tür olayların yaşanmamasını arzu ediyoruz. Kimse, yani biz bankacılar olarak hiç kimse hukuk karşısında ayrıcalıklı birşey talep etmiyoruz. Ancak toplumsal istikrar ve güven hepimizin çok özlediği ve arzuladığı birşey. Buna toplum olarak çok ihtiyacımız var. Bu nedenle bu olaya çok üzüldüm. Keşke daha titiz davranılsaydı" diye konuştu. 
   
   'BDDK yıpratılmamalı' 
   TBB Genel Sekreteri Doç. Dr. Ekrem Keskin de sektörde yaşanan bazı olayların kesinlikle bankacılıkla ile ilgili olmadığını belirtti. Keskin, "Bankacılıkta yaşananların sorumluları aranacaksa BDDK bu listede en son sırada yer alır" dedi. 
   Keskin, ülke ekonomisi ve mali sistem için son derece önemli olduğunu belirttiği BDDK'nın yıpratılmaması ve bağımsızlığının korunması gerektiğini söyledi. Keskin, BDDK'nın sorumluluklarını etkin bir şekilde yerine getirebilmesi için gerekli yasal yetki ve araçlara sahip olması gerektiğinin altını çizdi. 
   
   İlseven de istifa etti    BDDK'da Tasarruf Mevduatı Sigorta Fonu TMSF Başkan Yardımcısı ve Bayındırbank Yönetim Kurulu Başkanı olarak görev yapan Nebil İlseven'in TMSF Başkan Yardımcılığı görevinden istifa ettiği belirtiliyor. TMSF'de iştirakler ve gayrimenkullerden sorumlu Başkan Yardımcısı olan Nebil İlseven, bu görevinden istifa ederken Bayındırbank Yönetim Kurulu Başkanlığı görevini sürdürüyor. 
   
   
</TEXT>
</DOC>
