<DOC>
<DOCNO> 199062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo17.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "S.O.S" veriyor 
</HEADLINE>
<TEXT>

     Bursaspor, bu sezon da geçen yıl olduğu gibi küme düşme tehlikesini erken hissetmeye başladı. Ligin geride kalan 14 haftasında sadece 11 puan toplayabilen yeşil-beyazlı takım, puan sıralamasında ancak plakası olan 16'ncı sırada yer edinebildi. 
     Geçen sezon ligde zor dönemler geçiren ve kümede kalmayı son hafta başaran Bursaspor, Fikret Üstenci'nin başkanlığında seçilen yeni yönetimle, umutla başladığı 2003-2004 sezonunda da ilk 14 haftada beklenen başarıyı gösteremedi. 
     Teknik direktör Gheorghe Hagi'nin yönetiminde, geçen yılki kadrosunu büyük ölçüde değiştiren, Romanya'dan 4 yabancı oyuncu takviyesi yapan yeşil-beyazlı takım, 12 haftada 2 galibiyet, 4 beraberlik ve 6 de yenilgi alarak, bu dönemde sadece 7 puan toplayabildi. 
     Trabzonspor deplasmanında alınan 2-0'lık yenilginin ardından Rumen teknik adam Gheorghe Hagi, sürpriz bir kararla istifa ederken, yerine Ümit Kayıhan getirildi. 
     Bursaspor'a ''kariyerine kariyer eklemek ve başarılı olacağına inandığı için'' geldiğini söyleyen Kayıhan yönetindeki yeşil-beyazlı takım, mutlak 3 puan parolasıyla çıktığı Akçaabat Sebatspor maçından 1-1 berabere ayrılarak, kötü gidişe ''dur'' diyemedi. 
     Kayıhan'ın teknik direktörlüğündeki Bursaspor, Elazığspor'a da 1-0'lık skorla yenilerek, hem alt sıralardan kurtulma ümidini önümüzdeki haftalara bıraktı hem de deplasman maçlarında başarısız sonuçlar alma geleneğini sürdürdü. 
     
     DEPLASMAN KABUSU SÜRÜYOR 
     Bursaspor, deplasmandaki son galibiyetini 2001-2002 sezonunun 26. haftasında 10 Mart 2002'de Kocaelispor'a karşı 2-1'lik skorla aldı. Bu maçtan sonra deplasmanda bir daha yüzü gülmeyen yeşil-beyazlı takım, sadece 5 puan çıkarabildiği 28 deplasman maçında kalesinde 65 gol gördü. Deplasman takımlarına karşı adeta ''eli ayağı tutulan'' Bursaspor, yediği 65 gole sadece 18 kez cevap verebildi. 
     Bu sezon ligde topladığı 11 puanın tamamını iç sahada alan Bursaspor, Beşiktaş, Ankaragücü, Denizlispor, Malatyaspor, İstanbulspor, ve Trabzonspor'a yenilmekten kurtulamadı. 
     Sahasında sadece Konyaspor ve Adanaspor'u yenebilen, yeşil-beyazlı takım, 5 beraberliği de taraftarı önünde aldı. 
     
     EN FARKLI GALİBİYET VE YENİLGİLER 
     Bursaspor, bu sezon en farklı yenilgilerini, ''3 büyük takım'' diye tabir edilen Beşiktaş, Galatasaray ve Fenerbahçe'ye değil, Anadolu takımları karşısında aldı. 
     Rakibinin cezası nedeniyle İzmir'de oynanan maçta Denizlispor'a 4-0'lık skorla boyun eğen ''Yeşil Timsahlar'', İstanbulspor'a deplasmanda 3-0 gibi net bir skorla yenildi. 
     Bursaspor, bu sezon sadece iki kez sahadan 3 puanla ayrılırken, en farklı galbiyetini 6-0'lık skorla Adanaspor karşısında aldı. 
     Bursaspor'un bu sezon oynadığı maçlar ve sonuçları şöyle 
     1. Hafta Bursaspor-Gaziantepsor 2-2. 
     2. Hafta Beşiktaş-Bursaspor 1-0. 
     3. Hafta Bursaspor-Galatasaray 2-2. 
     4. Hafta Ankaragücü-Bursaspor 2-0. 
     5. Hafta Bursaspor-Gençlerbirliği 0-0. 
     6. Hafta Denizlispor-Bursaspor 4-0. 
     7. Hafta Bursaspor-Konyaspor 2-1. 
     8. Hafta Malatya-Bursaspor 2-1. 
     9. Hafta Bursaspor-Fenerbahçe 2-2. 
     10. Hafta İstanbulspor-Bursaspor 3-0. 
     11. Hafta Bursaspor-Adanaspor 6-0. 
     12. Hafta Trabzonspor-Bursaspor 2-0. 
     13. Hafta Bursaspor-Akçabat Sebatspor 1-1. 
     14. Hafta Elazığspor-Bursaspor 1-0. 
     
</TEXT>
</DOC>
