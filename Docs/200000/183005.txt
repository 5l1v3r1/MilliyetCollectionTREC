<DOC>
<DOCNO> 183005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur34.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet üzerinden banka hesaplarına giren iki kişi yakalandı 
</HEADLINE>
<TEXT>

     Aydın'da internet üzerinden çok sayıda kişinin banka hesabına girerek ''yüklü miktarda'' para çeken 4 kişiden 2'si yakalandı. Firarda olan 2 kişi de aranıyor. 
     Akbank Van Şubesi'nde bulunan bir banka hesabına, internet üzerinden hesap sahibine ait kullanıcı kod ve şifre ile başkaları tarafından girilerek, Aydın'da açtırılmış bazı banka şubelerindeki S.E ve N.S'nin hesaplarına EFT yapılarak yüklü miktarda para çekildiği ihbarını alan Aydın Kaçakçılık ve Organize Suçlar Şube Müdürlüğü ekipleri, geniş çaplı soruşturma başlattı. 
     Soruşturmada, İzmir'de oturan 4 kişinin aralarında anlaşarak internet kafelerde başkalarına ait banka hesaplarına girerek, kendi kontrollerindeki banka hesaplarına EFT yoluyla aktarıp, daha sonra bu paraları çektikleri tespit edildi. 
     Kaçakçılık ve Organize Suçlar Şube Müdürlüğü ekipleri, Aydın'da açtırılan hesaplara ilişkin banka kayıtlarından hareketle, hesaplarından para çekildiğinden haberi olmayan S.E ve N.S'ye, hayali adres bildirimine rağmen ulaştı. Daha sonra da, ''internet üzerinden dolandırıcılık'' yaptıkları tespit edilen 4 kişiden Filiz K. ve Kadir K, düzenlenen operasyonla yakalandı. 
     Gözaltına alınan zanlılar, çıkarıldıkları mahkemece tutuklanırken, firarda olan İlkay G. ve Musa H. hakkında 'gıyabi tutuklama'' kararı alındı. 
     Emniyet Müdürlüğü yetkilileri, hesaplardan çekilen para miktarını açıklamazken, ''yüklü miktarda'' olduğunu belirtmekle yetindiler. 
     Yetkililer, son yıllarda bilgisayar ve değişik haberleşme araçlarıyla gerçekleştirilen ''bilişim suçları''nın arttığına dikkati çekerek, vatandaşları parasal işlemlerini, güvenli ortam ve iletişim araçları ile yapmaları konusunda uyardılar. 
     
</TEXT>
</DOC>
