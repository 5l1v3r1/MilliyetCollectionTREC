<DOC>
<DOCNO> 183043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/siyaset/siy03.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye 4N 1K 
</HEADLINE>
<TEXT>

   Erdoğan, ABD'ye, "Türkiye'nin terörizmle mücadelede neyin, nerede, ne zaman, nasıl ve kiminle yapılacağını net biçimde görmek istediğini" belirtti 
      ANKARA Milliyet 

   
   Başbakan Recep Tayyip Erdoğan, ABD'ye Türkiye'nin asker gönderme konusundaki tavrını, gazetecilikte "5N 1K" olarak bilinen kuralın benzeri bir yöntemle anlatarak "Türkiye neyin, nerede, nasıl, ne zaman ve kiminle yapılacağını net görmek için kapsamlı değerlendirmeler yapıyor" dedi. Erdoğan, ABD'den PKK KADEK'e yönelik somut adım beklediklerini ifade ederken "mesajların retorikte güzel söz söyleme kalmamasını" istedi. ABD'nin Ankara Büyükelçisi Eric Edelman yoğun programı nedeniyle görüşemediği Erdoğan'ı önceki akşam ziyaret etti. Yarım saat öngörülen, ancak 1.5 saat süren görüşmenin ardından Başbakanlık'tan yapılan açıklamada ABD'nin özellikle terör konusundaki mesajlarının Ankara'yı tatmin etmediği ortaya konuldu. 
   Açıklamaya göre Erdoğan, Edelman'a, "Terörizmle mücadelede 40 bine yakın vatandaş kurban verildi. Türkiye, gerek bölgesel, gerek uluslararası düzlemde terörizmle mücadelenin retorikte kalmayan somut adımlarla desteklenmesini bekliyor" dedi. 
   Erdoğan, Irak'ın yeniden yapılandırılmasının gereğine de değinirken, "Türkiye'nin bu süreçte neyin, nerede, ne zaman, nasıl ve kiminle yapılacağının net bir biçimde görmek istediği, bu amaçla kapsamlı değerlendirmelerin sürdüğü" belirtildi. Edelman da, asker gönderme konusunda Türkiye'nin karar verme sürecinde olduğunu bildiklerini vurgulayarak, "Buna saygı duyuyoruz. Bu karar verme sürecine yardımcı olacak gerekli bilgileri meslektaşlarımız aracılığıyla aktarıyoruz" diye konuştu. 
   Edelman, PKK KADEK'le ilgili olarak da, "Terörün yarattığı tehdidi konuştuk. PKK KADEK yüzünden Türkiye büyük zararlar gördü" dedi. 
   Edelman, Erdoğan'a İran'a gitmemesi yönünde bir telkini olup olmadığına ilişkin soruya, "Bu benim ilk görüşmem. Daha önce görüştüğümüz yolunda haberler doğru değil" yanıtını verdi. 
   Bir gazetecilik kalıbı olan "5N 1K", bir haberin taşıması gereken temel unsurları altı soruyla ifade ediyor. Bu sorular, "ne", "nerede", "ne zaman", "nasıl", "neden" ve "kim" diye sıralanıyor. 
   
   Washington Post ABD arada kaldı    İHSAN DÖRTKARDEŞ DHA 

   ABD'nin etkili gazetelerinden Washington Post, Bush yönetiminin, Türk askerinin Irak'a gitmesi konusunda Kürt grupların tavrı nedeniyle arada kaldığını savundu. Köşe yazarı David Ignatius, "Türkiye, Kuzey Irak'taki Kürt teröristlerle mücadelede kendisine serbestlik tanınmasında ısrar ediyor" dedi. Yazıda, Iraklı Kürtlerin Türk askerlerine yönelik endişelerinin Washington'u arada bıraktığı savunuldu. 
   
   Hindistan, Irak'a askere soğuk    İşgalci kuvvet olmamak için Irak'a tek başına asker göndermek istemeyen Türkiye, Hindistan'dan istediği desteği bulamadı. Hindistan Başbakanı Atal Behari Vajpayee Başbakan Recep Tayyip Erdoğan'a, Irak'a asker göndermeleri için mutlaka BM kararı gerektiğini söyledi. Erdoğan'ın, "Türkiye Irak'ın istikrarı için asker göndermeyi düşünüyor, bölge ülkeleri de buna katkı sağlaması gerek" sözleri üzerine Vajpayee, "Ancak BM kararının çıkmasının ardından iç koşullarımıza göre kararımızı verebiliriz. Şimdilik asker göndermeyi düşünmüyoruz" yanıtını verdi. 
   
   
   
</TEXT>
</DOC>
