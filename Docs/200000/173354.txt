<DOC>
<DOCNO> 173354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur03.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokağa atılan travesti, Konya'da yeniden hayata başlayacak... 
</HEADLINE>
<TEXT>

     İstanbul'da, geçirdiği trafik kazasından sonra sakat bir halde sokağa terk edilen eski travesti Murat S'ye, Konya'daki Erkek Sığınma Evi kucak açtı. Geçmişinin üzerine sünger çeken Murat, tedavi olabilirse her şeyi unutarak, yeni bir hayata başlamak istiyor. 
     İzmir'de, Elazığlı bir ailenin 5 çocuğunun en küçüğü olarak dünyaya gelen Murat S. 30 , genç yaşta seçtiği yaşam tarzı nedeniyle ailesinden koptu. 
     Geleneklerine son derece bağlı öğretmen babası, oğlunun durumunu öğrendikten kısa bir süre sonra yaşadığı üzüntüye dayanamayarak geçirdiği kalp krizi sonucu hayata veda etti. İzmir'de ve Ankara'da seçtiği yaşam biçimi içinde fuhşa sürüklenen Murat S, ''Oya'' takma adıyla bedenini satarak geçimini sağlamaya başladı. Daha sonra, İstanbul Beyoğlu'nda, aynı eğilimde olan arkadaşları ile çile dolu bir yaşam süren Murat S'nin yaşamı, 4 ay kadar önce Tarlabaşı'nda bir otomobilin çarpması nedeniyle daha da dramatik hale geldi. 
     
     SOKAĞA TERK EDİLDİ 

     Travesti arkadaşları tarafından ağır yaralı olarak hastaneye kaldırılan Murat S, başından ve omzundan aldığı ağır darbelerin etkisiyle 20 gün bilinçsiz şekilde yattı. Bir dizi ameliyat geçiren Murat'ın, ödeyemediği 2 aylık hastane masraflarını da devreye giren İstanbul Valiliği karşıladı. 
     Murat S, ölümden döndüğü günlerin etkisinden kurtulmadan ve daha tam olarak iyileşemeden, hastaneden bindirildiği bir taksi ile Tarlabaşı'na getirilerek sokağa terk edildiğini anlattı. Beyninden aldığı darbe nedeniyle yürüyemediğini ve kaldırımlarda sürünmek zorunda kaldığını söyleyen Murat, yaklaşık 1 ay kaldığı sokaklarda çevreden acıyanların küçük yardımları sayesinde hayatını sürdürebildiğini dile getirdi. 
     
     KONYA'DA ÇOLUK ÇOCUĞA KARIŞACAK 

     Kaza geçirmeden bir süre önce yeni bir hayat kurarak fuhuş batağından kurtulmayı umduğunu ve bu amaçla hazırlık yaptığını belirten Murat, ''Fakat geçirdiğim kaza her şeyi altüst etti. Sokakta yaşam savaşı verdiğim halde eski arkadaşlarımın yanına dönmek istemedim'' dedi. Geçmişi nedeniyle hiç kimsenin kendisine yardım eli uzatmadığını ve barınacak bir yer bulamadığını anlatan Murat S, kendisi için yeni bir umut olan gelişmeyi şöyle anlattı 
     ''Serpil'' takma adlı bir travesti, beni Beyoğlu'nda merkezi bulunan Şefkat Kapısı Derneği'ne götürdü. İstanbul'da beni kabul edecek bir yer bulunmadığı için dernek görevlileri tarafından Konya'daki zor durumda kalan erkeklerin kabul edildiği Erkek Sığınma Evi'ne getirildim. Bu bana yalnız olmadığımı gösterdi ve yeni bir başlangıç yapmak için umutlarımı yeşertti.'' Murat S, Erkek Sığınma Evi'nde kalanların kendisini dışlamadığını, yargılamadığını ve büyük bir hoşgörü gösterdiğini belirterek, bir haftadır kaldığı bu evde farklı acılar yaşayan insanların yardımları sayesinde artık birkaç adım atabilmeyi başardığını kaydetti. 
     Vücudunun birçok yerinde daha önce uğradığı saldırı ve kazaların izlerini taşıyan Murat S, ilk kez geldiği Konya'da dernek yardımıyla yeşil kart için başvuruda bulunacağını söyledi. ''Bataklık'' olarak nitelediği eski 14 yıllık yaşantısının üzerine sünger çektiğini ifade eden Murat S, ''Konya'da sağlığıma kavuşursam, düzgün bir iş bulup çalışmayı ve evlenerek çocuk sahibi olmayı istiyorum. Keşke bu kararı ilk verdiğimde hemen uygulasaydım o zaman Beyoğlu'nu terk edeceğim için bu kazayı yaşamamış olurdum'' diye konuştu. 
     
     TRAVESTİLER İÇİN SIĞINMAEVİ AÇIYORLAR 

     Şefkat Kapısı Derneği Genel Başkanı Hayrettin Bulan da, tüzüğünde mağdur durumdaki travestilere yer veren ilk sivil toplum örgütü olduklarını belirtti. Maddi engelleri açmayı başardıklarında bu yıl sonunda İstanbul'da travestiler için özel bir Sığınma Evi ve Rehabilitasyon Merkezi açacaklarını ifade eden Bulan, sayıları binlerce olan ve sürekli hor görülerek, saldırılara uğrayan bu insanlara yardım eli uzatmak gerektiğini söyledi. 
     Murat S'nin bu konuda bir başlangıç olduğunu dile getiren Bulan, ''Buradaki hayırseverlerin desteği ile Murat'ın fizik tedavi görmesini sağlamak ve yeni bir hayat kurması için zemin hazırlamayı istiyoruz. Mevlana hoşgörüsünün doğduğu kent olan Konya, inanıyorum ki bu alanda diğer şehirlere örnek olacaktır'' diye konuştu. 
     
</TEXT>
</DOC>
