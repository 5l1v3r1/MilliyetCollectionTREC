<DOC>
<DOCNO> 178285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur21.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İkitelli'de 560 bin captagon yakalandı... 
</HEADLINE>
<TEXT>

     İkitelli'deki bir işyerinde, komşu bir ülkeye gönderilmek üzere üretilen 560 bin adet uyuştucu ve uyarıcı nitelikli Captagon adlı hap ele geçirildi. 
     İstanbul Narkotik Şube Müdürlüğü'nden yapılan açıklamaya göre, İkitelli İsteks Organize Sanayi Sitesi D Blok'taki bir işyerinde bol miktarda sentetik uyuşturucu hap üretildiği ve bunların yurtdışına gönderilmek istendiği belirlendi. 
     Bunun üzerine söz konusu işyerini takibe alan polis, istihbarat çalışmalarını tamamladıktan ve olayla ilgileri olan kişileri belirledikten sonra 22 Ağustos 2003 tarihinde operasyon düzenledi. 
     Operasyon sonucu söz konusu işyerinde, Suriye'ye gönderilmek üzere hazırlanmış 560 bin adet uyuşturucu ve uyarıcı nitelikli Captagon adlı haplardan ele geçirildi. 
     Olayla ilgileri olduğu gerekçesiyle İbrahim Halil Aslan, Ahmet Orhan Yüksel, Mehmet Çiftçi ile otobüs şoförleri Mehmet Aktar ve İbrahim İyigün'ü gözaltına alan polis, hapların sahibi olduğu öne sürülen Ahmet Özkılıç ve bunları imal eden ''doktor'' lakaplı Kamil Yüksel'i de yakalamak için çalışma başlattı. 
     Yakalanan kişilerin, üretilen hapları şehirlerarası otobüslerle Gaziantep üzerinden önce Suriye'ye götürmek, ardından da diğer Arap ülkelerinde pazarlamak istedikleri belirlendi. 
     Polisteki işlemleri tamamlanan 5 kişi, daha sonra İstanbul DGM Cumhuriyet Başsavcılığı'na sevk edildi. 
     
</TEXT>
</DOC>
