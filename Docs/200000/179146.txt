<DOC>
<DOCNO> 179146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yazar/theper.html </URL>
<DATE> 2003/08/30/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Mevzuata uygun kira zammı 
</HEADLINE>
<TEXT>

   
   Geçen sene cadde üzerindeki dükkanımı kiraya vermiştim, sözleşmede müteakip yılların kira artışı yasal oranda yapılacaktır diye bir hüküm var, bu yıl yasal oran nedir 
   Ö. Ö. - Muğla 
   
   Kira sözleşmelerinde kira artışının ne oranda yapılacağı yazılabilir ama bu sözleşme ile tayin edilen artırım şartı, sözleşme yapıldıktan sonraki bir yıl için geçerlidir. 
   Siz sözleşmenize yasal artırım şartını koymuşsunuz, dolayısı ile sizin için sadece bir yıl geçerlidir demek tabii ki mümkün değil. Her yeni dönemde sizin kira zammınız yasal oranda olacak. Yasal oran dediğimiz zaman bilin ki kanunlarımızda kira artışının ne kadar olacağı yazılı değil, bu nedenle yasal demekten çok mevzuata uygun demek daha doğru, zira kiraların ne oranda artırılacağını Yargıtay, kararları ile belirliyor. Bu yıllarda yasal kira artırımı toptan eşya fiyat indeksleri oranında. Dolayısı ile hangi ay yeni dönem başlayacaksa o ayın artışına bakmak lazım. Şimdi size son birkaç ayın toptan eşya fiyat indeksini vereyim. 
   Kira sözleşmeleri Mayıs 2003 tarihinde yenilenelecekler için 36.7. 
   Kira sözleşmeleri Haziran 2003 tarihinde yenilenecekler için 35.4. 
   Kira sözleşmeleri Temmuz 2003 tarihinde yenilenecekler için 33.8. 
   Mevzuata uygun artırımlar bu oranlarda yapılacak. 
   Sizin sözleşmenizde yenilenecek her dönem için yasal artırım yapılacak hükmü bulunduğuna göre mevzuata uygun artırım yapacaksınız ve aylara göre yukarıda verdiğim zam oranlarını uygulayacaksınız. 
   Hatırlatayım, artırım oranları yıllık olarak belirleniyor, aylık olarak tespit ediliyor, dolayısı ile sözleşmesi bitenler, yenilenecek ayın toptan eşya fiyat indekslerinin TEFE 12 aylık ortalamasına bakacaklar. Verdiğim yukarıdaki oranlar bunlardır. 
   
   
   
      
   
</TEXT>
</DOC>
