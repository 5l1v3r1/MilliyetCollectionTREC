<DOC>
<DOCNO> 199154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/magazin/amag.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ukala değil agresifim' 
</HEADLINE>
<TEXT>

   Popstar'ın üç haftadır en çok oy toplayan yarışmacısı Serkül Kan, 'ukalalık' olarak nitelendirilen tavırları için "Stresten" dedi 
      Deniz Altuntaş 
   
   Kanal D'nin büyük ilgi gören yarışma programı 'Popstar'ın, üç haftadır en çok oy toplayan finalisti Serkül Kan, agresif tutumlarının, yaşadığı stresten kaynaklandığını söyledi. Ukala olmadığını belirten Kan, "Çok stresli bir ortamdayız. Bazen dilimiz sürçebilir ama yaptığım ve söylediğim hiçbir şey yarışmada birincilik almamla alakalı değil. Havalara girdiğim ya da kendimi bir şey sandığım yok. Kampta ve yarışmada çok yoruluyoruz" dedi. 
   Kan, sözlerini şöyle sürdürdü "Herkes önce çok parlak dönemler geçirecek, sonra yavaş yavaş kaybolacaktır. Önemli olan, dünyadan ayrıldığımda gelecek neslin, 'Bir Serkül vardı. Çok iyi şarkı söylerdi. Keşke biz de onun gibi olabilsek' demesi... Yıllar sonra nasıl Zeki Müren'i hatırlıyorsak öyle hatırlanmak isterim. Müzik sektöründe biraz daha eğitim alarak, tecrübeli insanların söylediklerini yerine getirerek popülerliğin sonunda kalıcı olmayı istiyorum." 
   
   
</TEXT>
</DOC>
