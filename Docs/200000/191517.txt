<DOC>
<DOCNO> 191517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/yercan.html </URL>
<DATE> 2003/10/27/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Hagi'lik mi, Hoca'lık mı 
</HEADLINE>
<TEXT>

   
   Sadece iki, taş çatlasa üç satır yazılır "varlık" içindeki bu Bursaspor için. Esas yazılacak yazıları, düzülecek methiyeleri hak eden "yokluk"ların takımı İstanbulspor... Bursaspor'un görünen yanlarını sıralayıp, sırasını savalım.. 
   "Görünen yanları" da zaten lafın gelişi... Ne yanı, ne ortası, ne forveti, ne defansı.. Hiçbir tarafı yoktu İstanbulspor karşısında sapır sapır dökülen dünkü Bursaspor'un. Problem her geçen hafta büyüyor, iş Hagi'likten çıkıp Hoca'lık ve İmam'lık olma yolunda tatsız bir seyir alıyor. Arayışların şaşkına çevirdiği Rumen hoca, teknik direktörlük kariyerinde önemli hatalar yapıyor, dibe doğru yol alıyor. Yakup gibi bir yeteneği yedeğe çekip, koskoca ilk yarıda her topu rakibe kaptıran, sık sık orta sahadan kalecisine dönen Orhan gibi bir isme sabır gösterdi. Rakibin özellikle kanatları çok iyi kullanarak üstünlük kurduğunu ve pozisyon bulduğunu ancak ikinci yarının ortalarında görebilirdi. Hagi, "hocalık"ta bol zayıflı bir karneyle sömestr tatiline koşuyor. 
   Aykut Kocaman ise dersine çok iyi çalıştığını sahaya sürdüğü on bir ile fark ettirdi. Bursaspor'un Fenerbahçe karşısında kullandığı silahları elindeki tecrübeli adamlarla kilitleyip, önlerine genç yetenekleri monte ederek "rakip nasıl sürklase edilir"in en güzel örneğini verdi. Defansın sol tarafında görev verdiği "muhteşem yetenek" Faruk, Bushi'ye attırdığı ve yaklaşık 40 metreden attığı gollerle tribünde maçı izleyen Milli Takım Teknik Direktörü Şenol Güneş'e oldukça anlamlı mesajlar gönderdi. Orta sahasıyla kusursuz bir uyum içinde olan İstanbulspor defansı, kalesinde bir tek gol pozisyonu bile görmezken "tecrübe"nin dayanılmaz ağırlığı, Bursaspor forvetlerine adım bile attırmadı. Uche, Saffet ve Tolga gibi işinin ehli savunmacıları gençlerle kaynaştırıp harmanlayan Kocaman, Bursaspor karşısında işini en iyi şekilde yapmanın huzurunu yaşadı. 
   Karşılaşmanın orta hakemi Hamza Mısır stressiz, kendine ve oyuna hakim oldukça rahat bir maç yönetti. Pozisyonlara yakınlığıyla dikkat çeken Mısır üç kez kullandığı sarı kartıyla sahada tam bir hakimiyet kurdu. 
   
      
</TEXT>
</DOC>
