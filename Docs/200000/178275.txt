<DOC>
<DOCNO> 178275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur11.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu'nun taşınmazlarına ihtiyati tedbir yağmuru... 
</HEADLINE>
<TEXT>

     Uzan grubu iştiraklerinden Gaziantep Çimento Sanayi T.A.Ş'ye ait 113 arazi, 12 araç ile 1144 makine parçasına, Şişli Cumhuriyet Başsavcılığı'nın yazılı talebi üzerine el konuldu. 
     Tapu Kadastro Genel Müdürlüğü, Emniyet Genel Müdürlüğü ve Şişli Cumhuriyet Başsavcılığı'nın Gaziantep Tapu Kadastro Bölge Müdürlüğü'ne ayrı ayrı yazdıkları yazılarda, Uzan Grubu'na ait 98 şirkete ait tüm malvarlığına ihtiyati tedbir konulmasıyla ilgili Şişli Cumhuriyet Başsavcılığı'nın kararı hatırlatılarak, Gaziantep Çimento T.A.Ş' ye ait taşınmazlara ihtiyati tedbir konulması istendi. 
     Tapu Kadastro Bölge Müdürlüğü, gruba ait Gaziantep Çimento Sanayi T.A.Ş' ye ait 113 parselde bulunan 923 bin metrekare arsa ve arazinin başka kişi veya şirketlere devredilip edilmediğinin araştırılmasının ardından, bu taşınmazlara ihtiyati tedbir kararı koydu. 
     Bölge Müdürlüğü yetkilileri, Uzan Grubu'na ait tüm arsa ve arazilere muhtemel satışları önlemek amacıyla tapulara ihtiyati tedbir kararı koyduklarını belirttiler. 
     Emniyet Müdürlüğü yetkilileri ise Uzanlara ait Gaziantep Çimento T.A.Ş' ye ait 12 araca ihtiyati tedbir konulması için Trafik Tescil Müdürlüğü'ne yazı yazıldığını, Organize Suçlar ve Kaçakçılık Şube Müdürlüğü'ne bağlı Mali Büro Ekipleri'nin fabrikaya ait 1144 parça makine parçasının da tutanakla yediemine teslim edildiğini söylediler. 
     
     180 ŞİRKETE DAHA İHTİYATİ TEDBİR... 

     Tasarruf Mevduatı Sigorta Fonu'na TMSF devredilen İmar Bankası'nın eski yöneticilerine yönelik ''Kara Paranın Aklanmasının Önlenmesine Dair Kanun'' kapsamında yürütülen soruşturmada, Uzan Grubu'na bağlı oldukları yeni belirlenen 180 şirket hakkında daha ihtiyati tedbir konuldu. 
     Soruşturma kapsamında daha önce Uzan Grubu'na ait oldukları belirlenen 80 şirket hakkında Şişli 2. Sulh Ceza Mahkemesi'nden ihtiyati tedbir kararı çıkartılmasını sağlayan savcılık, aradan geçen süre içerisinde 97'si Mali Suçları Araştırma Kurumu MASAK tarafından bildirilen Uzanlar'a ait 180 şirket daha olduğunu belirledi. 
     Bunun üzerine Nöbetçi Sulh Ceza Mahkemesi'ne başvuran savcılık, bu şirketler hakkında da ihtiyati tedbir kararı çıkartılmasını sağlayarak, kararı gereği yapılmak üzere İstanbul Emniyet Müdürlüğü ve diğer ilgili birimlere gönderdi. 

     
</TEXT>
</DOC>
