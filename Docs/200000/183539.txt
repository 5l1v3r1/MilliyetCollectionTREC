<DOC>
<DOCNO> 183539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/spo06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani verdiğin sözler 
</HEADLINE>
<TEXT>

   Rüştü'nün menajerleri Stamati ve Zahavi, Barcelona Başkanı Laporta ile görüştü. İmza atıldığı sırada ilk 11 garantisi aldıklarını hatırlatan ikili, uyarıda bulundu 
      MEHMET ÇİFTÇİ 

   
   Barcelona çıkarması 
   RÜŞTÜ'NÜN menajerleri Metin Stamati ile Pini Zahavi, Barcelona'ya çıkarma yaptı. Katalan ekibinin Başkanı Juan Laporta ile bir görüşmede bulunan ikili, başarılı file bekçisinin durumunu aktardı. Sözleşme imzalarken ilk 11'de oynayacağı sözünü aldıklarını söyleyen Zahavi ve Stamati, şu ana kadar bu sözün gerçekleşmediğini ifade etti. 
   
   'Geri çekebiliriz' 
   MİLLİ kalecinin gerek Türk halkı, gerekse Türk Milli Takımı için çok önemli bir futbolcu olduğunu söyleyen menajerler, bu durumun böyle devam etmesi halinde transfer döneminde Rüştü'yü geri çekme opsiyonu da dahil olmak üzere yeni tedbirler alacakları uyarısında bulundu. Stamati ve Zahavi, bu konuda Rüştü'nün de onayını aldıklarını vurguladı. 
   
   Laporta yatıştırdı 
   BARCELONA Başkanı Juan Laporta ise karşı tarafın sıkıntılarını anladıklarını ve anlayış gösterdiklerini, Rüştü'yü ilk on birde oynatma sözünü kendisinin verdiğini ifade etti. Başarılı file bekçisinin ilk on birde yer alması için transfer ettiklerini söyleyen Juan Laporta, sadece zamana ihtiyaç olduğunu dile getirdi. 
   
   
   
</TEXT>
</DOC>
