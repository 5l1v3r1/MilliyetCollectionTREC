<DOC>
<DOCNO> 163808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/guncel/gun11.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir böbrek, üç hayat 
</HEADLINE>
<TEXT>

Beş yıl önce bir hastaya nakledilen böbrek, hastanın başka bir rahatsızlık nedeniyle ölmesi üzerine bu kez de bir başkasına takıldı 
     EDA BERKBAYRAK İzmir DHA 

     İzmir'de Dokuz Eylül Üniversitesi Tıp Fakültesi Organ Nakli Merkezi, mucize gibi bir naklin altına imza attı. Beş yıl önce bir hastaya nakledilen böbrek, hastanın başka bir rahatsızlık nedeniyle ölmesi üzerine bu kez de bir başkasına takıldı. 
     
     5 yıl geçti ama... 
     Beş yıl önce geçirdiği trafik kazası sonucu Ege Üniversitesi Tıp Fakültesi Hastanesi'ne kaldırılan ve beyin ölümünün gerçekleşmesi üzerine ailesi tarafından organları bağışlanan erkek hastanın böbrekleri 49 yaşındaki kronik böbrek yetmezliği olan başka bir hastaya nakledildi. Beş yıl sağlıklı bir yaşam süren bu hasta ise, beyinde oksijensizliğe bağlı rahatsızlık oluşunca Dokuz Eylül Üniversitesi Tıp Fakültesi Hastanesi'ne kaldırıldı. Hasta tedaviye cevap vermeyip, geçtiğimiz nisan ayında beyin ölümü gerçekleşince, aile tarafından organları bağışlandı. En şaşırtıcı nokta ise beş yıl önce nakledilen böbreğin son derece sağlıklı olmasıydı. 
     
     Türkiye'de ilk kez... 
     Böbreğe nakil bekleyen hastalar arasında üçüncü bir adres arandığını belirten DEÜ Tıp Fakültesi Organ Nakli Merkezi Koordinatörü Uz. Dr. Çitim Dontlu, "Böbrek çok sağlıklıydı. Hastanelere bilgi verip, doku uyumu en iyi olan hastaya naklini istedik. En uyumlu dokunun, bizde tedavi gören 23 yaşındaki Mehmet Ürekli'nin olduğu görüldü. Bunun üzerine nakil yapıldı. Başarılı bir operasyon gerçekleştirildi. Bu Türkiye'de ilk kez oldu" dedi. 
     
     'Kulaklarıma inanamadım' 
     Üç yıldır diyaliz makinesine bağlı hayatını sürdürmeye çalışan Ürekli ise kontrol için geldiği hastanede "Organ bulunduğunu söylediklerinde önce inanamadım. Hele böbreğin üçüncü adresi olmam beni daha da şaşırttı. Artık kana kana su içebiliyorum" diye konuştu. 
     

</TEXT>
</DOC>
