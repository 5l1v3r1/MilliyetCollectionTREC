<DOC>
<DOCNO> 156003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sonspo03.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons, 76ers'a 93-83 yenildi, Mehmet Okur 10 ribaunt aldı 
</HEADLINE>
<TEXT>

     ABD Profesyonel Basketbol Ligi'nin NBA konferans yarı finallerinde, Mehmet Okur'un 10 ribaunt aldığı maçta Detroit Pistons, deplasmanda Philadelphia 76ers'a 93-83, Hidayet Türkoğlu'nun 9 ribaunt aldığı karşılaşmada da Sacramento Kings, evinde Dallas Mavericks'e 2. uzatma sonunda 141-137 yenilince 7 maçlık seride durum 2-1 oldu. 
     Doğu Konferansı'ndaki karşılaşmaya 2-0 önde başlayan Pistons, 76ers ile Philadelphia'da karşılaştı. 
     Oyuna sonradan giren Mehmet Okur, toplam 25 dakikada 5 sayı attı, 3'ü hücumdan 10 ribaunt aldı, 2 asist, 1 blok yaptı ve 1 top çaldı. 3 sayılık atış denemeyen Okur, hepsi 2 sayılık atışlardan 4 şuttan 2'sini değerlendirdi, 2 faul atışından da 1'sini çemberden geçirdi. 
     Ayak bileğini burktuğu için üstüste 2. maçına çıkamayan Chauncey Billups'sız mücadele eden Pistons'da Richard Hamilton, 24 ile en çok sayıyı atan oyuncu olurken, yedek Tayshaun Prince, 17 ile en skorer 2. oyuncu oldu. Ligin ribaunt kralı Ben Wallace, 36 dakikada yalnızca 6 ribaunt aldı ve 6 sayı kaydetti. 
     76ers'da Allen Iverson 25 sayı ve 11 ribauntla en başarılı istatistiği yakalarken, üçüncü çeyrekte adale çekilmesi nedeniyle maçı sürdüremeyen Kenny Thomas, 10 sayı ve 14 ribaund, yalnızca 22 dakika oyunda kalan Tyrone Hill ise 9 sayı ve 6 ribauntla maçı tamamladı. 
     Batı Konferansı'ndaki karşılaşmada ise ilk Kings, Dallas ile Sacramento'da mücadele etti ve 2. uzatma sonunda rakibine 4 sayı farkla yenildi. Böylece Dallas rakibine 2-1 üstünlük sağladı. 
     Chris Webber'in sakatlığı nedeniyle uzun bir aradan sonra ilk 5'te forma şansı bulan Hidayet Türkoğlu, toplam 23 dakika oyunda kaldı, bu süre içinde 5 sayı kaydetti, 1'i hücumdan 9 ribaunt aldı, 1 asist yaptı ve 1 top çaldı. 
     Takımda Sırp forvet Predrag Stojakoviç, 30 şuttan 14'ünü değerlendirerek 39 sayı attı. Play-off turunda ilk kez bu denli yüksek bir sayıya erişen Stojakoviç, aynı zamanda 8 ribaunt aldı, 4 asist yaptı. 7 oyuncunun çift haneli skorlar ürettiği takımda Sırp pivot Vlade Divaç, 20 sayı ve 10 ribaunt, Bobby Jackson da 16 sayı ve 11 ribauntla ''double-double'' yaptı. Doug Christie de birinci çeyrekte 2 kritik 3 sayı olmak üzere 18 ile takımda en çok sayı atan 3. oyuncu oldu. 
     Mavericks'de ise sonradan oyuna girmesine rağmen 48 dakika oynayan Nick Van Exel, 40 sayıyla gecenin en skorer oyuncusu oldu. 4 oyuncunun 20 ve üzerinde sayı ürettiği Mavericks'de, Kanadalı oyun kurucu Steve Nash 31 sayı gerçekleştirdi. 
     Play-off serisinde 27.9 sayı ortalaması bulunan Dirk Nowitzki, 25 sayı ve 20 ribaunt gerçekleştirdi. 
     
</TEXT>
</DOC>
