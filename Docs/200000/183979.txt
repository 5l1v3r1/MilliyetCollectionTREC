<DOC>
<DOCNO> 183979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur27.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis sevgilisini öldüren kadına 6 yıl 8 ay hapis... 
</HEADLINE>
<TEXT>

     İzmir'de, Konak ilçe Emniyet Müdürlüğü'ne bağlı Güzelyalı Karakolu'nda görev yapan polis memuru sevgilisini öldürdüğü iddiasıyla yargılanan kadına, 6 yıl 8 ay hapis cezası verildi. 
     İzmir 2. Ağır Ceza Mahkemesi'ndeki duruşmaya tutuklu sanık Özlem Öztürk 30 katıldı. Rize'nin Ardeşen İlçesi Adliyesi'nde ''adli emanet memuru'' olarak görev yapan Öztürk, son savunmasında, polis memuru Mehmet Usta'yı öldürmek istemediğini, silahın kazayla patladığını öne sürdü. 
     Olay anında, silaha şarjör takma işlemi yapmadığını kaydeden Öztürk, ''Şarjörde parmak izim var. Çünkü, sabah işe giderken, benden silahını getirmemi istedi. Şarjörle tabancasını ayrı ayrı bırakırdı. Tabancanın bozuk olduğunu söylüyordu. Ben de silah ile şarjörü alıp kendisine verdim'' dedi. 
     Mahkeme heyeti, 24 yıla kadar hapis istemiyle yargılanan sanığa, 6 yıl 8 ay hapis cezası verdi. 
     İzmir'de, 16 Ağustos 2002 tarihinde, çıkan tartışma sonucu, evli ve iki çocuk babası polis memuru Mehmet Usta, kendi beylik tabancasıyla öldürülmüştü. 2 çocuk annesi Özlem Öztürk, cinayet zanlısı olarak tutuklanmıştı. 
     
</TEXT>
</DOC>
