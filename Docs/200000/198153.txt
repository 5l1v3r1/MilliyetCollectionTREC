<DOC>
<DOCNO> 198153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun15.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda bebek ölümlerinde AB birincisi 
</HEADLINE>
<TEXT>

     Avrupa Birliği üyesi ülkeler arasında en yüksek bebek ölüm oranının Hollanda'da görüldüğü bildirildi. 
     Avrupa Birliği'nin, 15 üye ülke arasında yaptırdığı araştırma sonuçlarına göre, Hollanda'da her bin bebekten 4'ü doğumdan sonraki bir ay içinde yaşamını yitiriyor. Bu ortalama, öteki birlik üyesi ülkelerdeyse binde 3 düzeyinde bulunuyor. 
     Hollanda'da doğumdan önce anne karnında ölen bebek sayısının da Avrupa Birliği ortalamasının üzerinde olduğu kaydedildi. Araştırmaya göre, Hollanda'da her bin bebekten 7.4'ü doğumdan önce ölüyor. Doğumdan önceki bebek ölüm oranı AB ülkelerinden Belçika'da binde 3.5, Almanya'daysa 4.5 oranında görülüyor. 
     Hollanda'daki bebek ölüm oranlarının bu denli yüksek olmasında, kadınların geç yaşta evlenmeleri, bebek ve anne sağlığına yönelik hizmetlerin istenilen düzeyde olmaması, bu alandaki bilimsel araştırmaların öteki ülkelerin gerisinde kalması gibi nedenlerin rol oynadığı kaydedildi. 
     Avrupa Birliği üyesi ülkelerdeki bebek ölüm oranlarına ilişkin yapılan araştırma sonuçları, bugün yayımlanan ''European Journal of Obstetrics and Gynaecology and Reproductive Biology'' adlı dergide yer aldı. 
     
</TEXT>
</DOC>
