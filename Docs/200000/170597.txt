<DOC>
<DOCNO> 170597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur05.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Havalar ısındı, trafik kazaları arttı... 
</HEADLINE>
<TEXT>

     Hava sıcaklıklarının yükselmesi, trafik kazalarını artırdı. Ankara'da bu yılın şubat-mart aylarında toplam 8 bin 99, mayıs-haziran aylarında ise toplam 9 bin 576 trafik kazası meydana geldi. 
     Ankara'da, hava sıcaklıklarıyla trafik kazalarının seyri arasında ilginç bir paralellik yaşandı. Sıcaklıklarla birlikte, trafik kazaları da artış gösterdi. Kazalar, özellikle güneşin dik geldiği 12.00-16.00 arasında diğer saatlere oranla daha fazla gerçekleşti. 
     Bu yılın şubat-mart aylarında toplam 8 bin 99 trafik kazası oldu. Mayıs ve haziran aylarında ise toplam 9 bin 576 trafik kazası meydana geldi. Mayıs-haziran aylarında şehir içinde meydana gelen kazalarda 3 kişi öldü, bin 110 kişi yaralandı. 8 bin 693 kazada ise kazaya karışan araçlarda maddi hasar meydana geldi. 
     Söz konusu dönemde meydana gelen 2 bin 579 kaza, günün en sıcak saatleri olan 12.00-14.00 arasında gerçekleşti. 
     
     SICAK HAVANIN YARATTIĞI SORUNLAR 
     Gazi Üniversitesi Psikiyatri Bölümü akademisyenlerinden Uzman Dr. Ender Tamer, aşırı sıcak ve soğuk havaların ruh sağlığını olumsuz yönde etkilediğini söyledi. 
     Tamer, yaz aylarında yaşanan sıcaklıklarla birlikte vücut ısısının arttığını, bunun da su kaybına ve elektrolit dengesinin bozulmasına yol açtığını anlattı. 
     Dr. Tamer, ''Elektrolit dengesindeki bozulmanın, algılama bozukluğu, dikkat dağılması, kontrol kaybı, reflekslerde zayıflama, aşırı gerginlik, acelecilik ve öfke gibi psikiyatrik sorunlara yol açabileceğini'' bildirdi. 
     Sürücülere, sıcaklığın en çok hissedildiği saatlerde mümkün olduğu kadar trafiğe çıkmamalarını öneren Dr. Tamer, şöyle konuştu 
     ''Çevresel şartların zorladığı durumlardan uzaklaşmak, olumsuz etkileri de ortadan kaldıracaktır. Bu nedenle, sürücüler, güneş ışınlarıyla direkt temastan kaçınmalı, su kaybının azalmamasına dikkat etmeli ve bol bol su içmeliler. Eğer mümkünse, yolculuk için öğle saatleri tercih edilmemeli. Yolculuğa çıkanlar ise bu saatlerde uygun bir yere park ederek, dinlenebilirler. 
     Ayrıca, ağır ve aşırı yemekten kaçınılmalı, uykusuz ve yorgun yola çıkılmamalı. Seyahat esnasında sık sık mola verilmeli.'' 
     
</TEXT>
</DOC>
