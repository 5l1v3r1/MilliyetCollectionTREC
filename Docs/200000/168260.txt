<DOC>
<DOCNO> 168260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun22.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Varisleri, Rahibe Teresa'nın adını tescil ettiriyor... 
</HEADLINE>
<TEXT>

     Rahibe Teresa'nın varisleri, ünlü tarikat kurucusunun adını kullananlara karşı yasal mücadele başlattı. 
     Katolik Kadın Cemaati Hayırsever Misyonerleri tarikatı, 1997'de ölen Rahibe Teresa'nın adından yararlanarak para kazanmak isteyenlere karşı böyle bir yola başvurulduğunu bildirdi. 
     ''Logomuz ve rahibe Teresa'nın adını korumak istiyoruz'' diyen tarikatın şimdiki lideri rahibe Nirmala, ''Hayatta olduğunda birçok kez Rahibe Teresa, kendi izni olmadan, ölümünden sonra da halefinin izni olmadan, adının herhangi bir birey ya da kurum tarafından kullanılmamasını istediğini açıklamıştı'' dedi. 
     Tarikatın avukatı, tarikatın logosu ve Rahibe Teresa'nın adının izinsiz kullanımını önlemek amacıyla Hindistan patent ofisine tescil için başvurduklarını söyledi. 
     Asıl adı Agnes Gonxha Bojaxhiu olan ve 1910 yılında Üsküp'te, Arnavut asıllı bir bakkalın kızı olarak dünyaya gelen Rahibe Teresa, fakirlere yardımlarından dolayı 1979 yılında Nobel Barış Ödülü'ne layık görülmüştü. 
     
</TEXT>
</DOC>
