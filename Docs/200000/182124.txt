<DOC>
<DOCNO> 182124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo03.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Yalçın dalya peşinde... 
</HEADLINE>
<TEXT>

     Beşiktaş'ın yıldız futbolcu Sergen Yalçın, ''dalya'' demeye hazırlanıyor. 
     Attığı gollerle takımının geçen sezonki şampiyonluğunda büyük pay sahibi olan ve bu sezon da forma giydiği 4 maçta 3 gole imza koyan deneyimli futbolcu, lig kariyerinde toplam 91 gole ulaştı. 
     Birinci Lig'de 13. sezonunu geçiren Sergen Yalçın, 9 gol daha atması durumunda ''100'ler Kulübü''ne girecek. 
     Sakatlığı nedeniyle sezonun ilk maçında Samsun'da takımındaki yerini alamayan Sergen, 2. haftada Bursaspor karşısında oyuna sonradan girdi ve gol atamadı. Deneyimli oyuncu, takımının son 3 maçında ise Ankaragücü, Denizlispor ve Malatyaspor filelerini birer kez havalandırdı. 
     Sergen, 5 yıl aradan sonra döndüğü ''yuvası''nda geçen sezon 28 lig maçında forma giyip, 11 gol atmış, arkadaşlarına 5 de gol pası vermişti. 
     31 yaşındaki milli futbolcu ayrıca, kariyeri boyunca Beşiktaş, Fenerbahçe, Galatasaray ve Trabzonspor'da oynayan ilk ve tek futbolcu unvanına sahip. 
     
</TEXT>
</DOC>
