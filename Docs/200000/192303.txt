<DOC>
<DOCNO> 192303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur16.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye yavaş'a hükümetten farklı değerlendirmeler geldi 
</HEADLINE>
<TEXT>

     AB'nin İlerleme Raporu'nda Türkiye'de reformların uygulamasında yavaşlığa dikkat çekilmesi Başbakan Tayyip Erdoğan ve Dışişleri Bakanı Tayyip Erdoğan tarafından farklı değerlendirildi. 
     Başbakan Tayyip Erdoğan Kars'a giderken Esenboğa Havaalanı'nda gazetecilerin AB İlerleme Raporu'na "Türkiye'nin AB'ye üyelik sürecinde yaptığı reformların uygulamalarının yavaş olduğu" yolunda değerlendirmeler bulunduğuna yönelik sorularına, "Bunlar sudan bahaneler" karşılığını verdi. 
     Erdoğan, AB süreciyle alakalı iki önemli başlık bulunduğunu belirtirken bunları uyum ve uygulama olarak saydı. 
     Uyumla ilgili adımların atıldığını kaydeden Erdoğan, "Uygulamayla ilgili adımlar ise sadece 2004'ün Aralık ayına kadar yapılacak işler değil. Bunlar müzakere süreciyle ilgili. 
     Tarih alınmadan önce başlayabilir ve müzakere süreci içinde de devam edebilir. 2004'ten önce AB'ye üye olan ülkeler de bunun uygulamasını bu şekilde yaptılar. Ülke olarak şu anda biz de zaten uygulamaya başladık. 2004'de bunu daha da hızlandırmaya başlayacağız. 2004'ün Aralık ayında inşallah tarihin de alınması ve o süreç içerisinde uygulamaların tamamlanmasıyla Türkiye'ye de üyelik verilecektir" dedi. 
     Şu anda uygulamayla ilgili "şöyle böyle oluyor" denildiğini anlatan Erdroğan, "Bu tür şeylerin hepsi sudan bahanelerdir" dedi. Erdoğan, Çankaya Köşkü'ndeki Cumhuriyet Resepsiyonu'na milletvekillerinin türbanlı eşlerinin çağırılmamasıyla ilgili bir soruya, " "Onunla ilgili gündem bitti" dedi. 
     GÜL "OBJEKTİF" Dışişleri Bakanı ve Başbakan Yardımcısı Abdullah Gül ise AB İlerleme Raporu'yla ilgili soruları yanıtlarken raporun objektif olduğunu söyledi. Gül, gazetecilerin sorularına, "Rapor beklediğimiz gibi, objektif buluyoruz" dedi. 
     Uygulamadaki eksikliklerin farkında olduklarını, bunu zaman zaman dile getirdiklerini anlatan Gül, bu nedenle bir reform izleme grubu kurulduğunu, çalışmalarını da sürdürdüğünü anlattı. 
     
</TEXT>
</DOC>
