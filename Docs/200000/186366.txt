<DOC>
<DOCNO> 186366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/siyaset/asiy.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitemiz kararlı 
</HEADLINE>
<TEXT>

   Cumhurbaşkanı Sezer, "Üniversitelerimiz yaşadıkları sorunlara karşın araştırma ve bilgi üretimiyle sorumluluklarını başarıyla yerine getirmektedir" dedi 
      ÇANAKKALE DHA 

   
   Cumhurbaşkanı Ahmet Necdet Sezer, hükümete, Irak ve üniversite konusunda Çanakkale'den mesaj verdi. Atatürk'ün "Yurtta sulh, cihanda sulh" sözünü anımsatarak, "Bu söz her zaman yol göstericimiz olmuştur. Bu anlayışın tüm ülkelerce benimsenmesi, kalıcı dünya barışına önemli katkı sağlayacaktır" diyen Sezer, üniversitelerin güçlüklere rağmen görevini yerine getirdiğini söyledi. Sezer, insanlığın geçmişten ders çıkararak savaşlara son vermesini, barış dolu bir dünyanın temellerinin atılmasını istedi. Cumhuriyetin en önemli projelerinden birinin de üniversiteler olduğunu vurgulayan Sezer, şöyle devam etti 
   "Atatürk'ün başlattığı üniversite reformuyla, çağdaş yapıya sahip yükseköğretim kurumları doğmuştur. Demokrasi kültürünün yerleşmesinde ve çağdaşlaşma çabalarının başarıya ulaşmasında, üniversitelerimiz, büyük sorumluluk üstlendi. Üniversitelerimiz, yaşadıkları sorunlara karşın araştırma ve bilgi üretimiyle ulusumuza ve devletimize karşı sorumluluklarını başarıyla yerine getirmektedir. Bu başarıda, özlük haklarındaki sorunların giderilmemesine karşın özveriyle çalışan değerli öğretim elemanlarımızın büyük katkısı vardır. Bu çabayı ulusumuz takdirle karşılamaktadır. Üniversitelerimizin, anlayış birliği içinde, ilkelerinden ve eğitimin niteliğinden ödün vermeden, ülkemizin geleceğe taşınması doğrultusundaki çalışmalarını sürdürme kararlılığını da takdirle karşılıyoruz." 
   
</TEXT>
</DOC>
