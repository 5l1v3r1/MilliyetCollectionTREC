<DOC>
<DOCNO> 154264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur04.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz altında yaşama tutunan bıçak sırtı sohbetler... 
</HEADLINE>
<TEXT>

     Bingöl'deki depremde en büyük hasarı gören Çeltiksuyu Yatılı İlköğretim Bölge Okulu'nun YİBO enkazında görev yapan kurtarma ekipleri, enkaz altında sıkışan sağ öğrencileri kurtarabilmek için onları yaşama bağlayan sohbetler yaptılar. 
     Depremin ardından birçok ilden gelen kurtarma ekipleri, enkaz altında sıkışan öğrencileri kurtarabilmek için büyük bir mücadele verdiler. 
     Yıkılma şekli nedeniyle ''zor bir enkaz'' olarak nitelendirilen Çeltiksuyu Yatılı İlköğretim Bölge Okulu'nun YİBO yıkıntısında, bazen sağ bir öğrencinin çıkarılması için 14 saat süren çabalar sarf edildi. 
     Kurtarma ekipleri bu süre içinde öğrencileri özellikle uyanık tutmak ve onlara güç vermek için enkazın altında onlarla uzun sohbetler yaptılar. 
     
     ''SENİ DIŞARIDA VALİ BEKLİYOR'' 

     Kayseri Sivil Savunma Müdürlüğü'nün kurtarma ekibi lideri Nurettin Karakaya, depremin ardından 30 saat süreyle enkazda kalan ve enkazdan en son sağ olarak çıkarılan öğrenciyi nasıl kurtardıklarını, şöyle anlattı 
     ''Ona ulaştığımızda duvarın altında sıkışmış durumdaydı. Çok korkmuştu. Şok içindeydi. Ama onu hemen oradan çıkaramazdık. Saatler süren çalışma gerekiyordu. Bu süre içinde çocuğu kesinlikle ayık tutmalıydık. Geceydi ve o da çok yorgundu. Onun yanına gittim. Aramızda diyalog kurmamızı sağlayan küçük bir boşluk vardı. Birbirimizi duyuyorduk. 
     Onunla sohbet etmeye başladık. Yanından kısa süre de olsa ayrılmak zorunda kaldığımda, tekrar geri geldiğim zaman Ne olur, beni bir daha yalnız bırakmayın diyordu bana... Ben de onunla saatler süren sohbetler yaptım. Uyumasını ve korkmasını önledim. Seni dışarıda karşılamak için Vali bekliyor, Milli Eğitim Müdürü bekliyor dediğim zaman mutlu oluyor ve kendini daha güçlü hissediyordu. 7,5 saat süren bu mücadeleden sonra onu kurtarmayı başardık. Bu konuda bize Adana Sivil Savunma Müdürlüğü de destek verdi.'' 
     
     14 SAAT SÜREN UĞRAŞ... 

     Yeni Yükselentepe Kültür Derneği GEA Kurtarma Arama Ekibi Lideri Aydın Evliyaoğlu da, ekiplerinin İstanbul, Adana ve Van'da merkezleri bulunduğunu belirterek, tamamen gönüllü bir kuruluş olduklarını söyledi. 
     Deprem alanına canlı kurtarmak için büyük bir heyecanla geldiklerini kaydeden Evliyaoğlu, YİBO'da yaptıkları 14 saatlik uğraşıyı şöyle anlattı 
     ''Enkaz altında kalan Mesut Becerikli isimli öğrenciyi 14 saatlik zor bir mücadeleden sonra kurtarabildik. Amacımız önce moral vermekti, çünkü çalışmanın uzun süreceğini biliyorduk. Onun az enerji harcamasını, ama uyanık olmasını sağlıyorduk. Eğer uyanık tutarsak gücü artacaktı. Bir de bizim onu kurtarmak için çalıştığımızı bilmeliydi. Bunu da konuşmalarla sağlıyorduk. Ayrıca koğuşundaki diğer çocuklar hakkında ondan bilgi aldık, bütün gece uyutmadık. Çünkü, eğer uyursa solunum sistemi düzgün olmayacaktı, aniden uyandığında şok geçirebilecekti. Ama sohbetlerimizle enkazın altında 14 saat boyunca bizim gibi o da mücadele etti.'' Bu arada, YİBO enkazında görev yapan 20 dolayında Sivil Savunma ekibinin liderleri, birçok depremde kurtarma çalışmalarına katıldıklarını, ancak buradaki çalışmalarda çok yoğun bir işbirliği içinde olduklarını ifade ettiler. 
     Böylesine zor bir enkazdan bu kadar sayıda sağ öğrencinin kurtarılmasını bu işbirliğine ve organizasyona bağlayan ekip liderleri, söz konusu çalışmaların kendileri için iyi bir deneyim olduğunu ve sağ çıkardıkları öğrencilerin kendilerini mutlu ettiğini söylediler. 
     Sivil savunma ekiplerini, en fazla mutlu eden olaylardan biri de, orada bekleyen ailelerin kendilerine karşı gösterdikleri yakın ilgi ve minnettarlık oldu. 

     
</TEXT>
</DOC>
