<DOC>
<DOCNO> 190488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo20.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Mondragon bayramı... Eski günlerine döndü... 
</HEADLINE>
<TEXT>

     Birinci Süper Futbol Ligi ve Avrupa kupalarında bu sezon bir türlü istenileni ortaya koyamayan kaleci Mondragon'un, Olympiakos karşısındaki performansı Galatasaray'da sevinç yarattı. 
     Akçaabat Sebatspor maçında yediği 3 gol sonrasında Atatürk Olimpiyat Stadı'nda ıslıklanan Kolombiyalı kaleci, Çaykur Rizespor maçındaki başarılı performansını dün gece Olympiakos karşısında da sürdürdü. 
     Üst üste gelen Olympiakos atakları karşısında kalesini başarıyla koruyan Mondragon, hem takım arkadaşlarına, hem de taraftarlara güven verdi. 
     
     DÜRÜST ''MONDRAGON İYİ BİR KALECİ'' 

     Galatasaray Kulübü İkinci Başkanı ve Basın Sözcüsü Ali Dürüst, Mondragon'un Olympiakos karşısında iyi bir oyun ortaya koymasının kendisi için sürpriz olmadığını söyledi. 
     Mondragon'un bugüne dek yaptıklarının ortada olduğunu belirten Dürüst, ''Akçaabat Sebatspor maçındaki olumsuz hava, bu karşılaşmada gollerin çok kısa zamanda üst üste gelmesinden kaynaklandı. Burada seyirci tepki gösterdi. Ancak, burada oyuncuların tek tek hatalarından ziyade, takımın hatası vardı. Mondragon iyi bir kaleci. Türkiye'de mutlu, takım arkadaşlarını seviyor'' diye konuştu. 
     Ali Dürüst, futbolcuların aralarında zaman zaman yaşanan tartışmaların oyun içinde birbirini teşvik etmek için olduğunu da vurgulayarak, Olympiakos maçında, yaşanan bu tartışmaların derinliğinin bulunmadığının ortaya çıktığını ifade etti. 
     
     OLYMPIAKOS MAÇININ YILDIZI MONDRAGON 

     İnternette Galatasaray ile ilgili haberler yayınlayan ''www.galatasaray.com'' adlı web sitesinde süren ankette, ''Olympiakos maçının yıldızı kim '' sorusuna yanıt aranıyor. 
     Ankete şimdiye dek katılan 18 taraftarın yüzde 63.6'sı 1179 kişi bu soruya ''Mondragon'' yanıtını verirken, taraftarların yüzde 27.1'i ise 502 kişi Bülent Korkmaz'ı maçın yıldızı olarak belirledi. 

     
</TEXT>
</DOC>
