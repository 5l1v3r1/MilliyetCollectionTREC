<DOC>
<DOCNO> 164118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun38.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter'ın yazarı New York Daily News'i mahkemeye verdi 
</HEADLINE>
<TEXT>

     Harry Potter'ın yazarı, piyasaya çıkmasından 4 gün önce yeni kitabından alıntılar yayımlayan New York Daily News gazetesi aleyhinde 100 milyon dolarlık tazminat davası açtı. 
     Tüm dünyada Cumartesi günü piyasaya çıkacak Harry Potter'ın 5. serisi ''Harry Potter ve Anka Kuşu Tarikatı'' yazarı J. K. Rowling ve yayımcısı Scholastic yayınevi, gazetenin, yazarın telif haklarını ihlal ettiği ve yayınevini 3 milyon dolar zarara uğrattığı gerekçesiyle mahkemeye başvurdu. 
     New York Daily News gazetesi yetkilileriyse gazetecilik ve hukuk adına yanlış bir şey yapmadıklarını savunarak, Cumartesi'ye kadar ambargolu 870 sayfalık kitabı yanlışlıkla satışa koyan bir mağazada bulduklarını belirttiler. 
     Mağaza sahibinin satış için Cumartesi'ye kadar beklenmesi gerektiğinden haberi olmadığını belirten gazete yetkilileri, dikkatsiz mağaza sahibinin adını ve iş yerini açıklamadılar. 
     Yeni Harry Potter kitabı, İngiltere'deki hırsızlığın ardından ABD'de kilitli depolar içinde titizlikle saklanarak, Cumartesi günü okuyucularla buluşacağı anı bekliyor. 
     ABD'de Cumartesi 00.01'de satışa sunulacak kitap için New York'taki dev oyuncak mağazaları ve kitapçılar Cuma gecesinden itibaren partiler ve çeşitli etkinlikler düzenleyecek. 
     
</TEXT>
</DOC>
