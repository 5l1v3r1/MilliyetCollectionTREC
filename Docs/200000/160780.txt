<DOC>
<DOCNO> 160780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko12.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası G. Avrupa Direktörü Türkiye daha avantajlı 
</HEADLINE>
<TEXT>

     Dünya Bankası Güney Avrupa Direktörü Andrew Vorkink, Türkiye'nin, AB'ye aday diğer ülkelere göre önemli avantajlara sahip olduğunu söyledi. 
     Vorkink, Karadeniz Ticaret ve Kalkınma Bankası toplantısı için geldiği Selanik'te, A.A muhabirinin sorularını yanıtladı. 
     Türkiye'nin ekonomik altyapı açısından avantajları bulunduğuna işaret eden Vorkink, ekonomik yapısal reformların gerçekleştirildiğini ve düzenleyici Kurullara sahip olduğunu kaydetti. 
     Türkiye'nin önemli bir potansiyele sahip, stratejik bir ülke olduğunun altını çizen Vorkink, gerek Bakü-Tiflis-Ceyhan, gerekse Mavi Akım aracılığı ile Avrupa'ya enerji sağlayacak olmasının Türkiye'yi Avrupa açısından çok bir ülke haline getirdiğini söyledi. 
     Vorkink, özellikle doğalgazın Avrupa açısından büyük önem taşıdığını, bu çerçevede, Türkiye'nin de Avrupa'nın doğalgaz ihtiyacını karşılayabilecek stratejik bir konumda olduğunu belirtti. 
     Enerji koridoru olmasının yanı sıra Türkiye'nin önemli bir bankacılık potansiyeline sahip olduğunu vurgulayan Vorkink, özellikle Balkan ülkelerinde Türk bankalarının etkin bir şekilde çalıştığını kaydetti. 
     Vorkink, şu sıralarda bazı sistemik sorunların yaşanmasına rağmen, bankacılığın gelecekte Türk ekonomisinin lokomotif sektörlerinden biri haline geleceğine inandığını ifade etti. 
     
     YUNANİSTAN MERKEZ BANKASI BAŞKAN YARDIMCISI 
     Yunanistan Merkez Bankası Başkan Yardımcısı Thomopoulos Panayotis de, ''Türkiye'nin uyguladığı ekonomik programın başarılı olacağına inanıyorum'' dedi. 
     Panayotis, Karadeniz Ticaret ve Kalkınma Bankası toplantısında A.A muhabirine yaptığı açıklamada, dalgalı kur rejiminin Türkiye'ye uygun ya da başarılı olup olmadığını tek başına değil, bir sütün halinde değerlendirilmesi gerektiğini söyledi. 
     Ekonomide önemli olanın, sadece kur politikasından çok bir ekonomik programın bütün olarak uygulanması olduğunu kaydeden Panayotis, kur politikasının da ekonomik programın diğer unsurları ile birlikte hareket etmesi halinde başarılı sonuç verdiğini bildirdi. 
     Panayotis, Türkiye'nin bazı ekonomik güçlüklerinin olduğunu belirtirken, ancak IMF programının tam olarak uygulanması halinde mevcut güçlüklerin aşılacağını belirtti. 
     Panayotis, Yunanistan'ın da Avrupa Birliği kriterlerine uyarak başarıya ulaştığını kaydetti. 
     
</TEXT>
</DOC>
