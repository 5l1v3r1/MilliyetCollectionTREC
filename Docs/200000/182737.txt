<DOC>
<DOCNO> 182737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur23.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB iyi bir sınav vermiyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin KADEK'in terör örgütü olarak tanınması konusunda iyi bir sınav vermediğini belirtti. 
     Gül, resmi temaslarda bulunmak üzere gittiği Gürcistan'dan yurda döndü. 
     Bakan Gül, Gürcistan'dan dönerken uçakta, gazetecilerin soruları üzerine yaptığı açıklamada, HAMAS'ı terör örgütü olarak tanıyan AB'nin, KADEK'i terör örgütü sınıfına koymamasını, şu sözlerle değerlendirdi 
     ''AB bu konuda iyi bir sınav vermiyor. Eminim ki bunun farkına varacaktır, beklediğimiz kararı alacaktır.'' Gül, ABD Dışişleri Bakanı Colin Powell'ın, Irak Kürdistan Demokrat Parti IKDP ve Irak Kürdistan Yurtseverler Birliği'nin IKYB Türkiye'nin Irak'a asker göndermesi konusunda bazı hassasiyetlerinin olduğu yönünde yaptığı açıklamanın hatırlatılması üzerine de, Irak'taki Kürtleri sadece bu iki partinin temsil etmediğini, başka partiler de bulunduğunu kaydetti. 
     Gül, ''Bu iki partinin farklı görüşleri olduğunu biz de biliyoruz ama bu bir şey değiştirmiyor'' diye konuştu. 
     
</TEXT>
</DOC>
