<DOC>
<DOCNO> 152029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/yazar/sazak.html </URL>
<DATE> 2003/04/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
23 Nisan krizi 
</HEADLINE>
<TEXT>

     Krizin görünür gerekçesi TBMM Başkanı'nın türbanlı eşi. 
     Münevver Hanım'ın türbanı 'buzdağı'nın görünen yüzü. Daha derinde ise 28 Şubat'tan bu yana siyasal İslamın yükselişi karşısında devlet katında duyulan güvensizliğin izleri var. 
     AKP, 3 Kasım seçimlerinde 'İslam kartı'nı kullanmayacağını savunmasına karşın, iktidarının altıncı ayı dolmadan Refah Fazilet eksenli politikalara geri dönüşün sinyallerini veriyor. 
     TBMM Başkanı Bülent Arınç'ın türbanlı eşini ısrarla protokole sokarak 'kamusal alanda' mesafe kazanma uğraşı bu politikanın yeni bir göstergesi. 
     Üstelik Meclis Başkanı, türbanlı daveti 23 Nisan gibi Ulusal Egemenlik Bayramı'yla özdeşleştirince Cumhurbaşkanlığı, Genelkurmay ve CHP bu durumu 'Cumhuriyet'le rövanş' gibi algılayıp, resepsiyona katılmayacaklarını açıkladılar. Ordu kademelerinde AKP'ye karşı ciddi tepki var. 
     Arınç'ın 'Cumhuriyet'in hassasiyetleri ve devlet teamüllerine aykırı bir uygulama olmayacak, eşim davete katılmayacak' sözleri de gerilimi düşürmeye yetmedi. 
     Sezer, komutanlar ve CHP'liler 'türbanlı davet'i boykot ettiler 
     AKP'den duyulan rahatsızlık tek başına 'Münevver Hanım' sorunu değil. Gerilimin başlangıcı Askeri Şura kararlarına 'muhalefet şerhi' konulmasına kadar gidiyor. Bardağı taşıran damla ise Milli Görüş'e Dışişleri desteği olmalı. 
     Devletteki kadrolaşma da endişeyle izleniyor. 
     Cumhurbaşkanı Sezer, geçen hafta kendisini ziyarete giden Kültür eski bakanlarına, Çankaya'nın görevi olmamasına karşın bakanlıklardaki kadrolaşmayı illere kadar izlediğini söylemiş. Bütçe dışında AKP'nin çıkardığı yasalardan hemen tamamı Meclis'e geri gönderilmiş. 
     Sezer, tepkisini 'Burası belediye değil' şeklinde dile getirmiş. 
     CHP lideri Deniz Baykal da AKP'nin gidişini 'yörüngeden çıkış' diye yorumluyor. 
     Ancak devlet katında AKP'ye duyulan güvensizliğin 28 Şubat benzeri bir müdahaleye dönüşmesi beklenmemeli. Hele CHP gibi partilerin gücünü halktan almak yerine 'ara rejim' formüllerinden yarar umması hiç doğru değil. 3 Kasım'ın ardından Tayyip Erdoğan Meclis'e giremedi diye 'karalar bağlayan' ve Siirt seçimleriyle AKP liderine başbakanlık yolunu açan Deniz Baykal değil miydi 
     23 Nisan krizinden bir hafta önce CHP sözcüsünün 'Meclis'i açık tutmaya çalışıyoruz' sözlerini kötü bir rastlantı ve talihsizlik sayıyoruz. 
     Ne şeriat ne darbe 
     2000'lerin 'AB adayı' Türkiye'sinde ikisi de çözüm getirmez. 
     AKP, 'Cumhuriyetle rövanş' duygusu güden takiyecilikten vazgeçecek, ordu da 'müdahale silahı'nı doğrultmaktan... 
     Seçimle gelen, seçimle gidecek 
     
     







</TEXT>
</DOC>
