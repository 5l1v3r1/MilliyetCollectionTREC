<DOC>
<DOCNO> 193007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun30.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Yegane formül 2 devletten oluşan tek Kıbrıs" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta iki eski ortağın ayrılmasıyla iki ayrı devletin oluştuğunu ve bunların birleşmesi için formül bulunamadığını belirterek, ''iki devletten oluşan tek bir Kıbrıs meydana getirmenin, yegane geçerli formül olduğunu'' söyledi. 
     Denktaş, yaptığı açıklamada, bunun ''bir nevi konfederasyon olacağına'' işaret etti. Yasadışı bir yaklaşımla, uluslararası anlaşmaları çiğneyerek bulunacak formüllerin barışı ve uzlaşmayı getirmeyeceğini ifade eden Denktaş, ''Geçici olarak belki bazı insanları memnun eder, ama İsrail-Filistin meselesi gibi çok kısa zamanda yeniden felaket olur. Onun için bu konuya soğukkanlı yaklaşmak lazım, gerçeklere bakarak yaklaşmak lazım'' dedi. 
     Cumhurbaşkanı Denktaş, ''Annan Planı'nın, Türk tarafının ve Türkiye'nin uluslararası anlaşmalarla elde ettiği ne varsa silip süpürdüğünü, bu nedenle felsefesinin yanlış olduğunu ve kabul edilemeyeceğini'' vurguladı. 
     Rumların AB müracaatının uluslararası hukuka aykırı ve yasadışı olduğunun altını çizen Denktaş, ''AB hakikaten hukukun üstünlüğüne riayet eden bir toplum ise, artık Kıbrıs'ta 40 yıldır sürdürülen hukuk dışı davranışlara son verilmesi gerektiğini kabul etmeli ve Kıbrıs'a yeni bir açıdan bakarak Kıbrıs meselesinin ne olduğunu teşhis ederek, ona göre davranmalıdır. Bunu yaptıkları taktirde, Türk tarafının talebinin geçerli olduğunu ve uzlaşma için, barış için yegane çıkar yol olduğunu, onlar da göreceklerdir'' diye konuştu. 
     AB'nin hukuk dışı davranışı kabul ettiğini ve Rum-Yunan ikilisiyle birlikte hareket ettiğini kaydeden Denktaş, ''Uluslararası anlaşmalarla meydana gelen ortaklık cumhuriyetini yıkarak, bu cumhuriyete sahip çıkma eylemi karşısındayız ve AB bu hukuk dışı davranışı, uluslararası anlaşmanın çiğnenmesini kabul etmiştir, destekliyor ve böyle yapmakla 1960 anlaşmalarını imzalamış olan beş taraftan ikisinin hakkını gasp etmeye çalışan Yunanistan ve Rum ikilisiyle birlikte hareket etmiş oluyor'' dedi. 
     AB'den ve Rum tarafına bütün ağırlığını koyan ABD ve İngiltere'den bunu beklemediklerini ifade eden Denktaş, uluslararası anlaşmaları değiştirmenin formülünün yeni imzayla tadil etmek olduğuna işaret ederek, Rum tarafının Garanti Anlaşması'nın iç dengelerini yok etmeye çalıştığını, Kıbrıs Türkünün 11 yıl direnmesi karşısında başaramadığını ve yaptıkları anlaşmalarla iki zemine dayalı bir oluşum meydana geldiğini anlattı. 
     
     AKDENİZ BELEDİYELERİ TOPLANTISI 
     Cumhurbaşkanı Denktaş, açıklamasında, Akdeniz ülkelerinin belediye başkanlarının yaptığı toplantıda alınan karar konusuna da değindi. 
     Denktaş, ''bu toplantıda KKTC'den Lefkoşa'dan giden belediye başkanının Rumlarla birlikte akıl almaz bir karara imza koyduğunu'' belirterek, bu karara göre, ''Kıbrıs meselesinin AB normlarına ve Güvenlik Konseyi'nin kararlarına göre halledileceğini, KKTC Başkanı Denktaş'ın da Kıbrıs'ta barışı engelleyen adam olarak mimlendiğini'' söyledi. 
     ''KKTC'den giden bir temsilcinin Rumların istediği doğrultuda, böyle bir karara imza atması bizi hayrete düşürmüştür'' diyen Cumhurbaşkanı Denktaş, bu kararın sonradan Sosyalist Enternasyonal'a götürüldüğünde CHP Genel Başkanı Deniz Baykal ve ekibi tarafından değiştirilebildiğini, ''zararlı maddelerin'' çıkartılabildiğini ve ''akla yakın'' bir karar alınmasını sağladıklarını bildirdi. 
     Denktaş, AB normlarının ülkeyi nereye götüreceğinin iyi bilinmesini isteyerek, buna göre sınır ve ayrılık kalmayacağını, Annan Planı'ndaki gibi bir halk temelinde meselenin halledilmesinin gündeme geleceğini anlattı. 
     
</TEXT>
</DOC>
