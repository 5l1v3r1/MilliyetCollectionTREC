<DOC>
<DOCNO> 184434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/agun.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pardon Tarih yanlış, bir sıfır eklemek gerek 
</HEADLINE>
<TEXT>

   Maniatürk'ü gezen Nobel ödüllü ABD'li matematikçi John Nash, Ogüst Tapınağı'nın tarihinin yanlış yazıldığını fark etti. Nash, "Tapınak 1. değil, 10. yüzyılda inşa edildi" dedi 
      ÖNAY YILMAZ İstanbul 

   
   ABD'nin Nobel ödüllü dünyaca en tanınmış matematikçilerinden ve yaşamını konu alan "A Beatiful Mind" adlı filmi ülkemizde de gösterilen Prof. John Nash 75 , dün eşi Alicia ile birlikte geldiği İstanbul'da, soluğu Sultan Kayıkları'nda aldı. 
   Fransa'nın Cannes şehrinde ay sonunda yapılacak Dünya Matematik Kongresi'ne katılmadan önce İstanbul'a uğrayan Nash ve eşi, ilk olarak birçok tarihi eserin minyatürünün yer aldığı Miniatürk'te, kısa bir tarih gezisi yaptı. Gazeteci ordusu tarafından karşılanan Nash, Miniatürk'taki gezisi sırasında tarih bilgisiyle herkesi şaşırttı. Hatta bir ara Augustus Ogüst Tapınağı önünde duran Nash, eserin adının yazılı olduğu levhadaki yanlışı fark ederek yetkilileri uyardı. Tapınağın 1. yüzyılda inşa edildiğini gösteren yazılı levhaya müdahale eden Nash, "Bu yanlış bir bilgi. Bu tapınak 10. yüzyılda inşa edildi. Siz 1. yüzyıl yazmışsınız. Bu levhada birin yanına bir sıfır daha koymalısınız" dedi. 
   
   Rezil olduk 
   Bunun üzerine Miniatürk yetkilileri, ellerindeki rehbere bakarak, Nash'in haklı olduğunu gördüler. Bu arada Nash ve eşine eşlik eden işadamı Ali Rıza Bozkurt da yanındakilere dönerek, "Yahu rezil oluyoruz, adam bizden daha iyi biliyor." diye konuştu. Nash, Miniatürk'te en çok Konya Mevlana Türbesi, Edirne Selimiye Camii, Hacı Bayram Camii ve Türbesi, Çanakkale Şehitleri Anıtı, Safranbolu Evleri, Anıtkabir gibi eserlere büyük ilgi gösterdi. 
   Bozkurt, Nash ile daha önce Harvard'da tanıştıklarını, Sultan Kayıkları'nın sahibi kızı Gülsüm Kılıç'ın da Nash'in okuduğu okuldan mezun olduğunu söyledi. Türk tarihine ve Türkiye'ye karşı çocukluğundan beri ilgisinin olduğunu belirten Nash'in, İstanbul yerine "Konstantinopolis" kelimesini kullanması dikkat çekti. Nash, İstanbul'da kaldığı altı gün içinde kentin çok merak ettiği kilise ve cami gibi tarihi yerlerini doya doya gezmek istediğini söyledi. 
   Nash ve eşi, daha sonra Sultan Kayıkları'na binerek Haliç'i gezmeye çıktı. 
   Nash'in, ABD'de bir magazin dergisinde gördüğü Sultan Kayıkları, çocukluğundan beri İstanbul'a gelmek isteyen ünlü matematikçi için vesile oldu. 
   
   Şizofreniyi yendi 
   Nash, şizofreni olduğunu bilmediği gençlik yıllarında, "Oyun Teorisi"ni buldu. Hastalığı farkedildikten bir süre sonra hastanede tedavi gören Nash, hastaneden çıktıktan sonra eşinin desteği ve üstün zekasıyla şizofreniyi kontrol etmeyi başardı. 
   Yıllar önce bulduğu matematikte devrim yaratan, Oyun Teorisi ile 1994'te Nobel ödülü kazanan Nash'in hayatı, Hollywood'a ilham kaynağı oldu. Ron Howard'ın yönettiği "Akıl Oyunları" orjinali A Beatiful Mind adlı filmde Nash'i, ünlü aktör Russell Crowe canlandırmıştı. 
   
   
</TEXT>
</DOC>
