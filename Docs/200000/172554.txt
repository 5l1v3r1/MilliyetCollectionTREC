<DOC>
<DOCNO> 172554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko20.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya lojistik devinden Yurtiçi Lojistik'le ortak oldu... 
</HEADLINE>
<TEXT>

     Dünyanın en büyük lojistik şirketlerinden İngiliz Tibbett Britten Group, Arıkanlı Holding şemsiyesi altında faaliyet gösteren Yurtiçi Lojistik ile ortaklığa gitti. 
     Çırağan Sarayı'nda imzalanan anlaşmaya göre, iki firma yüzde 50-50 ortaklıkla Joint Venture yeni bir lojistik şirketi kuracaklar. 
     Ortaklıkla sektördeki öncü konumunu yineleyen Yurtiçi Lojistik, Tibbett Britten Group'un Balkanlar, Ortadoğu ve Türk Cumhuriyetleri'ne açılımı için de önemli bir köprü haline geldi. 
     İmza töreninde konuşan Tibbett Britten Group CEO'su John Harvey, kargo sektöründe liderliğini sürdüren Yurtiçi Kargo'nun 21 yıllık deneyiminden yararlanan Yurtiçi Lojistik'in Türkiye'de Batı standartlarında hizmet üreten en önemli yer şirketi olduğunu söyledi. 
     Harvey, anlaşmanın kendi şirketleri ve sektör için çok önemli olduğunu vurgulayarak, şunları kaydetti 
     ''Türkiye, hiçbir lojistik şirketi tarafından gözardı edilemez. Türkiye, Asya ile Avrupa arasında bir köprü oluşturuyor. Yakında Avrupa pazarına gireceksiniz. Sizin ürünlerinizi her yerde görmekteyiz. Uluslararası firmalar Türkiye'de var. Biz Türk firmalarıyla da çalışmak istiyoruz. Deneyimimizi Türkiye'deki lojistik sektörüne aktarmak istiyoruz.'' Harvey, çok büyük müşterileri olduğuna ve bu müşterilerinin Türkiye'de de bulunduğuna dikkati çekerek, ''Burada olmayanlar da Türkiye'ye gelmek istiyor'' dedi. 
     Arıkanlı Holding ile çok güçlü bir lojistik firması oluşturmak istediklerini ifade eden Harvey, ''Biz ortak olarak büyümek istiyoruz, güçlü müşteri ilişkileri istiyoruz'' diye konuştu. 
     Türkiye'nin tekstilde en büyük tedarikçilerden biri olduğunu vurgulayan Harvey, Levi's gibi bir firmayla Türkiye'de çalışmaya başlayacaklarını, burada bulundukları için gururlu ve Türk pazarındaki geleceklerinden de çok emin olduklarını dile getirdi. 
     Tibbett Britten Group Başkanı Mike Arrowsmith de, ''Bu şirketi öyle yöneteceğiz ki iki çok güçlü ana şirket olacak. Bu, yerel bir Türk firması gibi faaliyet gösterecek'' dedi. 
     Arrowsmith, tekstil alanındaki deneyimlerini de Türkiye'ye taşımaya çalışacaklarını ifade ederek, ''Ortaklığımızın çalışmalarını dört gözle bekliyorum. Zaman geçtikçe pazardaki mevcudiyetimiz daha da büyüyecek'' dedi. 
     
     TÜRKİYE BÖLGENİN LOJİSTİK ÜSSÜ SÖYLEMİ GERÇEKLEŞTİ 
     Arıkanlı Holding Yönetim Kurulu Başkanı İbrahim Arıkan ise, bu ortaklıkla Türkiye'nin bölgede önemli bir lojistik üssü durumuna geleceği söyleminin gerçekleştiğini ve ülke ekonomisine önemli katkılar sağlanacağını vurguladı. 
     Arıkan, lojistiğin dünyada hızla geliştiğine işaret ederek, Türkiye'nin lojistik alanında yeni bir döneme açılması gereğinin önemini vurguladı. 
     Arıkanlı Holding Taşıma Grup Başkanı Celal Doluel de, bugün sektörde bir ilkin yaşandığına dikkati çekerek, ''Bugüne kadar hep satın alma olmuştu. İlk defa bir ortaklık oluyor. Bunu Türk sermayesinin bir başarısı olarak görmekteyiz'' diye konuştu. 
     Verilen bilgiye göre, yiyecek, içecek, moda ve diğer markalı tüketim ürünleri konusunda büyük perakendecilere, çok uluslu üreticiler için yerel hizmetlere ve uluslararası tedarik zinciri yönetimine odaklanan Tibbett Britten Group'un, 34 ülkede 38 bin 500 çalışanı, 15 bin 500 aracı, 5 milyon metrekarelik alana yayılan 370 deposu bulunuyor. 
     Şirketin müşterileri arasında IBM, Unilever, Marks Spencer, Procter Gamble, Johnson Johnson, Levi Strauss, Hewlett Packard, Henkel, Reebok, Duracell, Siemens, Nestle gibi dünya markası olan 100'e yakın uluslararası şirket yer alıyor. 
     Tibbett Britten Group, İngiltere ve İrlanda'da yiyecek ve kozmetik, Kanada ve Meksika'da genel tüketim malzemeleri, ABD, Güney ve Doğu Afrika'da dağıtım ağı, Doğu Avrupa'da dondurulmuş gıda distrübütörlüğü, Fransa'da içecek ve su ürünleri dağıtımı konusunda liderliğini sürdürüyor. 
     Grubun 2002 cirosunun 2.3 milyar dolar olduğu bildirildi. 
     Yurtiçi Lojistik, Türkiye'nin ilk kargo firması olan Yurtiçi Kargo'nun 21 yıllık tecrübesini arkasına alarak 2002 yılının başında Arıkanlı Holding A.Ş.'nin taşımacılık ve lojistik grubuna bağlı olarak faaliyete başladı. 
     Yurtiçi Lojistik, müşterilerin sektörel lojistik ihtiyaçlarına göre, kara, hava, deniz, demiryolu aracılığıyla taşıma ve lojistik hizmetleri veriyor. 
     1972 yılında kurulan MEF dersaneleri ile faaliyetlerine başlayan ve bugün bünyesinde 8 bin 250 çalışanı bulunan Arıkanlı Holding, 1998 yılında taşıma, lojistik, turizm, sağlık, sanayi ve inşaat gruplarını holding şemsiyesi altında topladı. 
     
</TEXT>
</DOC>
