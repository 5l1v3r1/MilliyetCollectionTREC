<DOC>
<DOCNO> 182335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/guncel/agun.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt parası yok diye okulu temizlettiler... 
</HEADLINE>
<TEXT>

   Antalya'da, kızını okula kaydettirebilmek için okulu temizlemek zorunda kalan Ülkü Taşçı'ya çocukları da yardım etti. Taşçı, "Gururum kırıldı" dedi 
      MAHİR VARLI - ALİ KÖSE Antalya DHA 

   
   Milli Eğitim Bakanlığı'nın 'kayıt parası almayın' uyarısını dikkate almayan Antalya Milli Eğitim Müdürlüğü'ne bağlı Bedriye Bileydi İlköğretim Okulu idarecileri, para verecek durumu olmayan velilere okulda temizlik yaptırıyor. 7 yaşındaki kızını kayıt ettirebilmek için idarenin temizlik teklifini kabul eden Ülkü Taşçı, "Gururum kırıldı" derken, okul müdürü Ali Açıkalın ise imece usulü herkesten gücü oranında destek aldıklarını bildirdi. 
   
   100 MİLYON İSTEDİLER 
   Kendisinden istenen 100 milyon lira kayıt parasını veremediği için iki gündür okul temizliğine gitmek zorunda kalan Ülkü Taşçı, şunları söyledi "Kızımı okutabilmek için kayıt yaptırmaya gittiğimde benden 100 milyon istediler. Evlerde temizlik yaparak geçindiğimi, en çok 10 milyon lira verebileceğimi söyledim. 'O parayla git ekmek al' diyerek gönderdiler. Daha sonra cep telefonumdan arayarak, 'Madem para veremiyorsun, öyleyse gel okul temizliğine katkıda bulun' dediler. Ben de çocuğumun istikbali için mecbur kaldım. Temizliğe gelirken çocuklarımı getiriyorum. Temizlik yapmaktan çekinmiyorum ama çocuklarımın önünde zor durumda kalıyorum, onurlarının kırıldığını hissediyorum." 
   
   İMECE USULÜ YARDIM 
   Okul Müdürü Ali Açıkalın ise şöyle dedi "Milli Eğitim'in okullara katkısı yetersiz, kendi yağımızla kavrulmaya çalışıyoruz. Bunun için de herkesten gücü ve imk nı oranında imece usülü yardım alıyoruz. Amacımız çocuklarımıza en iyi eğitim ortamını yaratmak. Kimisi maddi olarak, kimisi de manevi olarak katkıda bulunuyor, bu sayede Antalya'nın en iyi eğitim veren okullarından birisi haline geldik." 
   
   Soruşturma başlatıldı...    Milli Eğitimi Bakanı Hüseyin Çelik, 'kayıt parası yerine temizlik" skandalıyla ilgili olarak, dün Kanal D ana haberde yaptığı açıklamada, "Gerçekten böyle bir olay varsa, müdür tarafından Birgül Taşçı hanım böyle bir muameleye maruz kalmışsa, biz o müdürümüze kesinlikle gereken cezayı veririz" dedi. Kayıt parası yerine temizlik yapılmasının söz konusu olamayacağını belirten Antalya Milli Eğitim Müdürü Adnan Menderes Bulut da olayı öğrendikten sonra Bedriye Bileydi İlköğretim Okulu'na müfettiş gönderdiğini beriterek, okul idarecileri hakkında soruşturma başlattığını söyledi. 
   
   
</TEXT>
</DOC>
