<DOC>
<DOCNO> 161175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yazar/pulur.html </URL>
<DATE> 2003/06/05/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
O, otelin önüne Hilmi Yavuz'un posteri yakışır... 
</HEADLINE>
<TEXT>

     İnsanın doğup büyüdüğü yerde "yöneticilik" yapması zor, kimi çocukluk arkadaşı, kimi okul, kimi "ağabeyi" kimi de amcası, ya da teyzesi, herkes ondan bir şey bekler, çoğu da onları kollamasını... 
     Mehmet Kocadon'un da böyle bir "belalı" arkadaşı varmış, yürüyüş yolu yapılırken, onun da otelinin önündeki çıkıntıyı hizaya getirmişler, bahçe duvarı yapılmış... 
     Bir gece yarısı saat bir de Mehmet Kocadon'un telefonu çalmış 
     "Başkanım, senin arkadaşın filan, eline balyozu aldı, duvarı yıkıyor " 
     Başkan "Ellemeyin " demiş "Yıksın " 
     Karşısındaki "Ama Başkan " diyecek olmuş, Kocadon lafını bağlamış 
     "Şimdi Jandarmaya haber versek, yarın bana gelecek, kurtarmak yine bana düşecek... Sen zabıt tutsan, ceza yazsan, yarın cezayı kaldır, diye başıma dikilecek... En iyisi bırak yıksın, yarın ayılınca ben ona, o duvarı baştan yaptırırım " 
     
     RESSAM "Çallı İbrahim"le Açelya Oteli'nin sahibi "Uzatmalı Hasan" arasında ne benzerlik vardır 
     "Çallı İbrahim" Fransa'dan, Fransızca öğrenmeden dönmüş, soranlara da "Garsonlara Türkçe öğrettim " demiştir. 
     "Uzatmalı Hasan" da, 20 yıldan beri, her yaz, oteline gelen Almanlardan, Almanca öğreneceğine, onlara Türkçe öğretmiştir. 
     
     YAHŞİ Yalı'nın en mümtaz şahsiyetlerinden biri şair, felsefeci Hilmi Yavuz'dur. En anlaşılır şiirlerini, en anlaşılır nesirlerini bu sahildeki bir otelde yazmıştır. 
     Lakin o otelin bugünkü halini görünce insanın içi cızz eder, sanki bombalanmış Bağdat'tan bir görüntü, harabe, mezbele... 
     Belediye, bu "görüntü kirliliğini" saklamak için otelin önüne boydan boya reklam panoları dikmiş, arkası görünmesin diye... 
     Bu reklam panolarından birine Hilmi Yavuz'un "hüzünlü" bir posterini asıp, yanına da "Şair ve felsefeci Hilmi Yavuz, en büyük eserlerini burada yazmıştır" deseler sanırız, o haliyle, satışa çıkarılan otel, daha da değer kazanır bugünlerde gözünden ikinci defa önemli bir ameliyat geçiren şairimiz de, bu vefa ve kadirşinaslık karşısında kim bilir ne kadar mutlu olur. 
     Hele bugünlerde başı, Ece Ayhan yüzünden derde girmişken... 
     
     "APARTOTEL" nedir bilir misiniz 
     Fransızcadan dilimize giren bu sözcüğün anlamı nedir 
     Bu gibi hallerde, her derde deva, Ali Püsküllüoğlu'nun "Türkçedeki Yabancı Sözcükler Sözlüğü"nde şöyle yazar 
     "Bağımsız apartman ya da villa tipinde konut olarak yapılmış, ama, ev düzeni içinde bir otel gibi işletilen konaklama yeri" Arkadaş Yayınları 
     Diyeceksiniz ki "Nasıl işletilen Önemli olan bu " 
     Elbette, bunu da Aydoğmuş Apart Oteli"nin sahibi Naci Aydoğmuş'tan görüp, öğrenmek gerek... 
     Görünce, anlayacaksınız ki, kimi müşterinin ona çalışkanlığından "Arı Naci", kiminin de hareketliliğinden "Pire Naci" demeleri boşa değilmiş... 
     
     

</TEXT>
</DOC>
