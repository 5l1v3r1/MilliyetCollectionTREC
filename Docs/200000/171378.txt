<DOC>
<DOCNO> 171378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun37.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AİHM iki davada "dostane çözüme" gitti 
</HEADLINE>
<TEXT>

     Türkiye, Avrupa İnsan Hakları Mahkemesi'nde AİHM , istimlak bedelinin ödenmesinin gecikmesi ve adil yargılanma hakkının ihlal edildiği gerekçesiyle yapılan iki ayrı başvuruda, maddi tazminat ödemeyi kabul ederek, ''dostane çözüme'' gitti. 
     AİHM'den yapılan açıklamaya göre, Mustafa ve Osman Gür isimli iki Türk vatandaşı, yol yapılacağı gerekçesiyle 1990'da istimlak edilen arsaları için ödenen ücretin gecikmesi nedeniyle 1997 yılında Türkiye aleyhine AİHM'ye şikayet başvurusunda bulundular. 
     Açıklamada, Türkiye'nin ortak başvuruda bulunan Mustafa ve Osman Gür'e, 43 bin ABD Doları ödemeyi kabul ederek, ''dostane çözüme'' gittiği bildirildi. 
     
     ADİL YARGILANMA HAKKI 
     AİHM, İstanbul'da silahlı çete kuranlara yardım ve yataklık suçundan 1994'de yargılanan ve 4 yıl 6 ay hapis cezası alan Yusuf Kaya isimli vatandaşın, adil yargılanmadığı gerekçesiyle yaptığı başvuruda da Türkiye'nin ''dostane çözüme'' gittiğini bildirdi. 
     Açıklamada, Türkiye'nin Yusuf Kaya'ya mahkeme masrafları da içinde olmak üzere 6098 euro ödeyeceği kaydedildi. 
     Öte yandan, 61 yaşındaki Celalettin Yöyler isimli vatandaşın Muş'un Malazgirt ilçesinin Dirimpınar köyünde evinin ve mal varlıklarının 1994'de güvenlik güçleri tarafından yakılarak tahrip edildiği gerekçesiyle yaptığı şikayet başvurusunda, Türkiye'nin insan hakları ihlalinde bulunduğu görüşüne vardı. 
     Açıklamaya göre, Türkiye, başvuruyu yapan kişiye mahkeme masrafları da içinde olmak üzere yaklaşık 54 bin euro ödeyecek. 
     
</TEXT>
</DOC>
