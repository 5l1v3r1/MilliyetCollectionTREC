<DOC>
<DOCNO> 172372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo14.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Serie A'da futbolculara 100 milyon euroluk kesinti... 
</HEADLINE>
<TEXT>

     İtalyan futbol kulüpleri, yaşadıkları ekonomik krizi önlemek için futbolcuların maaşlarında kesinti yapma yoluna gidiyor. 
     18 takımın mücadele ettiği Serie A 'da bu sezon toplam 100 milyon Euro'luk kesinti olacağı belirtildi. 
     La Gazzetta dello Sport'un verdiği haberde, geçtiğimiz sezon AC Milan, FC Inter gibi bazı kulüplerde başlayan yüksek maaş alan futbolcuların maaşlarında kesinti yapılması uygulamasının, bu sezon tüm Serie A takımlarında uygulanacağı bildirildi. 
     Kulüplerin bütçe açıklarını kapatmaya yönelik uygulamada, futbolcuların kabul ettikleri ortalama yüzde 20-30 oranındaki kesintilerin 2-3 yıllık vadelerde geri ödenmesi ön görülüyor. 
     Futbolcularına sezon başına toplam 118 milyon Euro ödeyen FC Inter'de, futbolcularla yapılan görüşmeler sonrası bu tutarın 95 milyon Euro'ya indirilmesinin hedeflendiği açıklandı. 
     Inter'de forma giyen Türk futbolcular Emre Belözoğlu ve Okan Burak da maaşlarında kesinti yapmayı kabul eden futbolcular arasında yer alırken, lacivert-siyahlı kulüpte en fazla maaşı alan yabancı oyuncu olan Alvaro Recoba'nın sezon başına yaklaşık 10 milyon Euro maaşında yüzde 50'ye varan oranda kesintiye razı olduğu iddia ediliyor. 
     Futbolcularının maaşlarında kesinti yapan AC Milan'ın, 2002-2003 sezonunda 70 milyon Euro olan toplam maaşını, bu sezon 65 milyon Euro'ya indireceği, AS Roma'nın da toplam harcamalarında yüzde 25'e varan oranda kısıtlamaya gideceği söyleniyor. 
     Son 7 sezonu karla kapatan FC Juventus'un ise 2001-2002 sezonunda 130 milyon Euro olan toplam maaş harcamalarının, 2002-2003'te 126 milyon Euro'ya indirdikten sonra bu sezon futbolcularının maaşlarında herhangi bir oynama yapmayacağı ifade edildi. 
     
</TEXT>
</DOC>
