<DOC>
<DOCNO> 180587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur36.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Cumhurbaşkanı'nın yetkilerini kısıtlamak rejim sorunudur 
</HEADLINE>
<TEXT>

     CHP Grup Başkanvekili Oğuz Oyan, Cumhurbaşkanı'nın, yetkileri açısından dengeleyici bir rolü olduğunu bildirerek, ''Cumhurbaşkanı'nın yetkilerinin sınırlandırılması Anayasal rejimin tartışma konusu yapılması anlamına gelir'' dedi. 
     Oyan, parlamentoda düzenlediği basın toplantısında, AK Parti'nin bir yandan başkanlık sistemini düşündüğünü ve bu sistemin, Cumhurbaşkanı'nın yetkilerin daha da genişletilmesi anlamına geldiğini kaydetti. Diğer taraftan da Cumhurbaşkanı'nın yetkilerinin sınırlandırılmasından söz edildiğini ifade eden Oyan, bunun ancak ''Rejimin alt üst edilerek değiştirilmesi'' gerektiğinde düşünülebileceğini söyledi. 
     Cumhurbaşkanı'nın rejim içinde ''Dengeleyici bir rolü'' olduğunu bildiren Oyan, CHP'nin de bu role sahip çıktığını belirtti. Oğuz Oyan, ''Kısa vadeli hesaplarla uzun vadeli düzenlemeler yapmamaları'' konusunda AK Parti'yi uyardıklarını kaydederek, ''Kadrolaşmaya yönelik tutumu, halkoyuna gitme olasılığı gibi konulardan rahatsız olan iktidar bu engelleri aşmaya çalışıyor'' dedi. 
     İkinci kez seçilebilmeye olanak sağlanmasını da istemediklerini bildiren Oyan, bunun Cumhurbaşkanlarının politize olması anlamına geleceğini söyledi. CHP Grup Başkanvekili Oyan, ''İki çarpı beş, bir kere 7'den daha kötüdür'' dedi. 
     
     KUZU'NUN AÇIKLAMALARI TALİHSİZ 
     Anayasa Komisyonu Başkanı Burhan Kuzu'nun yeterli çoğunluğa sahip oldukları ve uzlaşma sağlanamaması durumunda CHP'nin oyuna gereksinim duymadıkları yolundaki sözlerine de tepki gösteren Oyan, bunu ''Talihsiz bir açıklama'' olarak nitelendirdi. CHP Grup Başkanvekili Oyan, Komisyon Başkanı Kuzu'yu ''Ölçülü'' olmaya çağırdı. 
     Oyan, hiçbir komisyon başkanının bütün iktidar partisi milletvekillerinin oylarını ipotek altına alamayacağını, yüzde 34.5 oya sahip bir partinin Anayasal rejimde tek başına ciddi bir değişikliğe gidemeyeceğini ve iktidarın muhalefetle uzlaşmayarak yalnızlaşma politikası izlemesinin doğru olmadığını söyledi. 
     
     TRT GENEL MÜDÜR ADAYI SEÇİMİ 
     RTÜK'ün TRT Genel Müdür adaylarının belirlenmesinde yasaya aykırı davrandığını da ifade eden Oyan, seçimlerin siyasete alet edildiğini kaydetti. Oyan, RTÜK başkanı Fatih Karaca'nın ''İktidar ne derse yapan'' bir başkan olarak sorumluluğu bulunduğunu bildirerek, ''Onun sorumluluğu vardır ama ona o rolü oynatanlar gerçek sorumludur'' diye konuştu. 
     CHP Grup Başkanvekili Oyan, seçimler sırasında 5 oy alan TRT Haber Dairesi başkanı Aydoğan Kılınç'ın aday gösterilmesi yönündeki istemlerini de yineledi. 
     
     KURAN KURSLARI 
     Basın toplantısında bazı Kuran kurslarının kendi diplomalarının yanı sıra lise bitirme diploması vaatlerinde bulunduğunu bildiren Oyan, Milli Eğitim Bakanı Hüseyin Çelik'in bunu nasıl görmediğini sordu. Oğuz Oyan, Bakan Çelik'in, Türkiye'nin laik hukuk devleti olma özelliği ve öğretim birliği ilkesi açısından bu durumun üzerine gitmesi gerektiğini bildirdi. 
     Oyan, Hükümet'i olumlu bir yaklaşım göstererek kamu emekçilerinin eylemlerini sona erdirecek girişimlerde bulunmaya da çağırdı. 
     
</TEXT>
</DOC>
