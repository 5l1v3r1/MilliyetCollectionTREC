<DOC>
<DOCNO> 168803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur10.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Engelliye özel plaj geliyor... 
</HEADLINE>
<TEXT>

     Antalya Valiliği Engelliler Üst Kurulu, Büyükşehir Belediyesi'nin halk plajlarında engelliler için bölümler oluşturmasını istedi. Valilik tarafından hazırlatılan ''Engelli Plaj Projesi'', hayata geçirilmek üzere Antalya Büyükşehir Belediyesi'ne gönderildi. 
     Antalya Valisi Alaaddin Yüksel başkanlığında ayda bir kere toplanan İl Engelliler Üst Kurulu, bedensel ve zihinsel engellilerin halk plajlarından yararlanabilmesi için Büyükşehir Belediyesi'nin gerekli düzenlemeleri yapmasını istedi. 
     Valilik, hazırlatılan ''Engelli Plaj Projesi''ni Büyükşehir Belediyesi yetkililerine bildirirken, belediye de projenin hayata geçirilmesiyle ilgili çalışmalara başladı. 
     Belediye yetkilileri, Lara ve Konyaaltı plajlarında birer ünitenin engellilerin yararlanacağı şekilde yeniden düzenleneceği açıklarken, projenin araç parkından plaja kadar yeni düzenlemeleri içerdiğini kaydettiler. Yetkilileri, plajdaki soyunma kabinleri, tuvaletler ve duşların 180 x 180 boyutlarında yapılacağını belirterek, plajda yüzde 6 eğimli yürüyüş yollarına yer verileceğini, otoparkta engellilerin araçlarından rahatlıkla inebileceği boşluklar oluşturulacağını, kumsalda ise ahşap yürüme bantları bulunacağını vurguladılar. 
     Belediye yetkilileri, Konyaaltı Plajı'nda bir süre önce yıkılan tesis alanının ''Engelli Plaj Ünitesi'' olarak değerlendirilebileceğini ifade ettiler. 
     Plaj düzenlemeleriyle ilgili çalışmanın tüm maliyetinin Büyükşehir Belediyesi'ne ait olacağını anlatan yetkililer, ''Engelli Plaj Projesi''nin yaklaşık bir ay içinde hayata geçirilmesinin hedeflendiğini ifade ettiler. 
     
</TEXT>
</DOC>
