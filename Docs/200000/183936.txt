<DOC>
<DOCNO> 183936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo10.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor defansta istikrar arıyor... 
</HEADLINE>
<TEXT>

     Konyaspor Teknik Direktörü Hüsnü Özkara, Birinci Süper Lig'de gerçek anlamda çıkışı ve başarıyı yakalayabilmeleri için defansta istikrarı sağlamak zorunda olduklarını kaydetti. 
     Özkara, Birinci Süper Lig'in oldukça zorlu geçtiğini ifade ederek, Galatasaray gibi güçlü bir ekibi yenmelerinin ardından Gençlerbirliği karşısında beklemedikleri farklı bir yenilgi aldıklarını söyledi. 
     Bu sonucun teknik heyeti ve yönetimi üzdüğünü vurgulayan Özkara, ''Futbolda her türlü sonuç vardır. Ancak, yapılan hatalar yenilgiyi kaçınılmaz hale getirdi'' dedi. 
     Gençlerbirliği maçında alınan yenilginin en önemli nedeninin, bir önceki maçın unutulmamasından kaynaklanan konsantrasyon eksikliği olduğunu belirten Özkara, bundan sonra ''ayaklarını yere daha sağlam basacaklarını'' vurguladı. 
     Özkara, hafta sonu deplasmanda oynanan maçta defanstaki hatalar nedeniyle çok basit goller yediklerini ve oyun düzenlerinin tamamen bozulduğunu ifade ederek, şunları söyledi 
     ''Gol atmada zorlanırken, kendi kalemizde çok kolay goller görüyoruz. Defansta istediğim uyumu yakalayamadık. Bunda da en büyük etken, ligin başından bu yana görülen kırmızı kartlar. Ogün ve Ernani'nin ardından Ömer'in de kırmızı kart cezalısı olması nedeniyle, bu futbolcular henüz aynı maçta oynayamadılar. Bu hafta Ünsal'ın sakatlanması defanstaki sorunu daha da artırdı.'' Süper Lig'de mücadele eden bir takımda bu sorunların yenilgi için bahane olamayacağını belirten Özkara, ''Bir hafta önce Galatasaray'a pozisyon vermeyen defans, Gençlerbirliği'nin hücum oyuncularına dayanamadı. Ligde gerçek anlamda çıkışı ve başarıyı yakalamak için defansta istikrarı sağlamalıyız'' diye konuştu. 
     
</TEXT>
</DOC>
