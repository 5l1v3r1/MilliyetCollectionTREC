<DOC>
<DOCNO> 158915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/guncel/gun01.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatını kurtaran Rumla buluştu 
</HEADLINE>
<TEXT>

Ailesiyle Rum Kesimi'ne geçen Özel Aygın, gözaltındayken kendisine yardım eli uzatan Rum dostuyla 30 yıl sonra biraraya geldi. Andois konuklarını "Rüyalarım gerçek oldu" diye karşıladı 
     DIŞ HABERLER SERVİSİ 

     KKTC'nin geçişleri serbest bırakmasının ardından bugüne kadar güney ve kuzeye geçen Türk ve Rumların sayısı 300 bini bulurken, Kıbrıslı bir Türk ailenin Limasol'da hayatlarını kurtaran eski Rum asker Andonis Ioannou ile 30 yıl sonraki buluşması duygusal anlara sahne oldu. Baba Özel ve anne Yucel Aygın'ın 23 yaşındaki kızı Esra'nın anlatımına göre, Rum evsahibi Andonis rüyasında dört kez gördüğü Türk konuklarını karşısında bulunca hiç şaşırmadı. Andonis misafirlerini "Geleceğinizi biliyordum. Rüyalarım gerçek oldu" diyerek karşıladı. 
     
     'Şişmanlamışsın' 
     Andonis Türk dostuna "Şişmanlamışsın" dedi. Aygın da Rum dostuna "Kel oluyorsun" diye karşılık verdi. Birbirlerini en son 1974 Eylül'ünde görmüşlerdi. Türkiye'nin barış harek tı başlar başlamaz güneyde yaşayan Türkler gözaltına alınmaya başlamıştı. Özel Aygın da işte bu sırada gözaltında tutulduğu karakolda genç bir asker olan Andonis ile karşılaştı. Andonis, bir keresinde kendisini tedavi eden Özel Aygın'ı hemen tanıdı. 
     Gözaltına alınanlar kendilerini neyin beklediği konusunda hiç de iç açıcı şeyler düşünmüyorlardı. Andonis kendisini iyileştiren Türk'e yardım etmeye karar verdi ve onları aracına alarak evlerine geri götürdü. Burada saklanmalarını söyleyerek yiyecek, içecek getirdi. Sonunda Aygın ailesi Lefkoşa'ya kaçmayı başardı, bir İngiliz kadının yardımıyla Türk tarafına geçtiler. Özel Aygın hayatını kurtaran Andonis'i yeniden gördüğünde "Son 30 yılımın en mutlu anı" diye özetledi. 
     
     

</TEXT>
</DOC>
