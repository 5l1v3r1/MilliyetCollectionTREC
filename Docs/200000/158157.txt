<DOC>
<DOCNO> 158157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/spo03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den son mesaj 
</HEADLINE>
<TEXT>

     FATİH Terim, Beşiktaş maçı öncesinde çarpıcı açıklamalar yaptı, futbolcularına mesaj yolladı. Tecrübeli teknik adam, Beşiktaş sınavı için kamp yapmayacaklarını vurgulayıp, "Bu maçın önemini anlatmaya gerek yok. Pazar günü toplanıp, yemek yedikten sonra İnönü'ye gideceğiz. Sisteme hizmet etmeyene yer yok. Sürpriz isimlere şans verebilirim" diye konuştu. 
     TERİM kimseden hesap sorma gibi bir niyetinin olmadığını açıkladı ve yanlış anlaşıldığını dile getirdi. Galatasaray Teknik Direktörü şunları söyledi "O gün bir soruya cevap vermiştim. Olay budur. 5 puan fark önemli. Futboldaki üç ihtimalden iki tanesi Beşiktaş'a işliyor. Son saniyeye kadar yarışı kovalamak hakkımız. Rakibimiz kazanırsa, ilk tebrik eden biz oluruz." 
     
En güzel ödül      TURKCELL Futbol Ödülleri'nde Nisan ayı birincisi Arif Erdem ile Fenerbahçeli bedensel engelli taraftar Halis Dönmezer dün bir araya geldi. Ödül töreninde duygulu anlar yaşandı. İkiliyi zirveye çıkaran maç öncesindeki sıcak diyalog ekranlardan tekrar hatırlatılırken, Arif, "Renkler ve amaç değişmez. Benim yerimde kim olsa aynı şeyi yapardı" dedi. 
     
'Elimizde değil ki'      GALATASARAY 2. Başkanı Ali Dürüst, şampiyonluk yolunda Beşiktaş'ın avantajlı olduğunu dile getirdi. Dürüst, "Biz kalan iki maçımızı da kazanmak istiyoruz. Gerçekçi olmak lazım, şampiyonluğu belirlemek şu anda bizim elimizde değil. Kazanmamız yeterli olmuyor. Beşiktaş'ın iki maçta da puan kaybetmesi ancak bizim için yeni bir şans doğmasını sağlayabilir" diye konuştu. 
     
Umutlar bitmedi      PAZAR günü Beşiktaş ile İnönü'de tarihi bir derbiye çıkacak olan Galatasaray, ezeli rakibini yenip, yarışı son haftaya taşımak istiyor. Sarı-Kırmızılılar, dün Florya'da yaptığı tek idmanla çalışmalarını sürdürdü. Fatih Terim futbolcularını sık sık uyardı. 
     
Hollandalı Aslanlar      YAŞAMINI Hollanda'da sürdüren bir grup işadamı ve öğrenci, Galatasaraylılar Derneği açtı. 25 kurucu üyenin oluşturduğu yönetim, başkanlığa Amsterdam Belediye Meclis Üyesi Bora Işık'ı getirdi. Işık, Ağustos ayında Amsterdam'da düzenlenecek olan turnuvaya Galatasaray'ın da katılacağını ve derneğin ilk faaliyetine imzasını atacağını açıkladı. 
     

</TEXT>
</DOC>
