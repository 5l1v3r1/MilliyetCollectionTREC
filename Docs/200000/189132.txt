<DOC>
<DOCNO> 189132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur30.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul müdürü hakkında suç duyurusu... 
</HEADLINE>
<TEXT>

     Adana'da bir öğrenci velisi, oğlunun kaydının yapılması karşılığında 1 milyar lira istediğini iddia ettiği lise müdürü hakkında Cumhuriyet Savcılığı'na suç duyurusunda bulundu. 
     Adana'nın Güzelyalı Mahallesi'nde oturan Hasan Anıtkan, Sıtkı Kulak İlköğretim Okulu'nu bitiren oğlu İlker'in, Temel Cingöz Lisesi Müfredat Laboratuvar Okulu'nda eğitimini sürdürmesi amacıyla buraya ön kayıt yaptırdı. 
     Hasan Anıtkan, 9-İ sınıfında derslere girmeye başlayan oğlu İlker'in, okul müdürü tarafından kayıt parası vermedikleri için okuldan kovulduğu iddiasıyla, okul müdürü Hayati Mamak hakkında Cumhuriyet Savcılığı'na suç duyurusunda bulundu. 
     Adana Valiliği ve İl Milli Eğitim Müdürlüğü'ne de dilekçeyle başvurduğunu belirten Hasan Anıtkan, şunları söyledi 
     ''Oğlumu ilk önce başka bir liseye kaydettirmiştik. Daha sonra bu okulda eğitim görmesini uygun bulduk ve ön kayıt yaptırdık. Oğlum İlker bir hafta okula devam etti. Bu arada okul müdürü beni birkaç kez arayarak 1 milyar lira istedi. Bu miktarı ödeyemeyeceğimi ancak eğitime katkı amacıyla 150 veya 200 milyon lira yardımda bulunabileceğimi söyledim. Kabul etmedi. İstediği parayı vermeyince de oğlumu ders sırasında odasına çağırarak okuldan kovmuş.'' Hasan Anıtkan, derslerin başlaması nedeniyle oğlunun bu yıl okula gidememe gibi sorunla karşı karşıya kaldığını, haklarını sonuna kadar arayacaklarını söyledi. 
     
     OKUL MÜDÜRÜYLE TARTIŞTI 
     Hasan Anıtkan, dilekçe verdikten sonra görüşme yapmak üzere tekrar okul müdürü Hayati Mamak'ın yanına gitti. Mamak'a, kayıt karşılığı para istediğini kabul etmesi halinde suç duyurusunu geri alma teklifinde bulunan Anıtkan, konuyu Milli Eğitim Bakanlığı'na da götüreceğini söyledi. 
     Okul Müdürü Hayati Mamak ise suçlamayı kabul etmedi. Okulda kimseden kayıt parası istemediğini belirten Mamak, ''Bizim sınıflarımız 40'ar kişilik. Kesinlikle 1 milyar lira istemiş değilim. Öğrenciyi, bizim bilgimiz dışında okula gelip derslere girdiği için gönderdik. Sınıfta diğer öğrencilerle aynı kıyafeti giydiği için öğretmenler farkına varmamış olabilir'' dedi. 
     
</TEXT>
</DOC>
