<DOC>
<DOCNO> 170316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko11.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Blokaj kalkar diye harcama yapılmasın' 
</HEADLINE>
<TEXT>

     Hafta başındaki ekonomi zirvesinde, yatırımlar üzerinde bulunan yaklaşık 1.7 katrilyon liralık blokajın 700 trilyon liralık bölümünün kaldırılması ve 1 katrilyon liralık kısım üzerinde blokajın sürdürülmesi gündeme gelirken, IMF, bu kısmın kullanılmayacağı konusunda garanti istiyor. Yatırım ödeneklerinde kesinti için kanun gerekmesi nedeniyle, yıl sonuna kadar 1 katrilyon liralık blokajın sürdürülmesi hedefleniyor. 
     Buna karşılık ekonomi yönetimi, 1.7 katrilyon liralık blokajın bir kısmının gevşetilmesine ilişkin sinyalin yatırımcı kuruluşlar ve müteahhitlerce yanlış anlaşılması ihtimaline dikkat çekerek, blokaja rağmen yıl sonuna kadar kuruluşların, "Nasıl olsa blokaj kalkar" düşüncesiyle harcama yapabileceği endişesi taşıyor. 
     
     IMF de gündeme getirdi 
     IMF'nin de aynı endişeyi taşıdığı ifade edilirken, gözden geçirme görüşmeleri sırasında da bunun gündeme geldiği ve IMF'nin faiz dışı fazla hesabında bunun dikkate alınabilmesi için garanti istediği öğrenildi. Bu konuda garanti vermenin güçlüğüne dikkati çeken bürokratlar, ancak Maliye Bakanlığı'nın net bir mesaj vererek, kuruluşların bu tür harcamalarının önüne geçebileceğini dile getirdi. 
     

</TEXT>
</DOC>
