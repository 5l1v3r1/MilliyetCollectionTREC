<DOC>
<DOCNO> 172867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/dunya/adun.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıyığını kesti sakal bıraktı 
</HEADLINE>
<TEXT>

   USA Today, ABD istihbaratına dayandırdığı haberinde Saddam'ın tanınmamak için, simgesi olan bıyığını kesip sakal bıraktığını yazdı 
      DIŞ HABERLER SERVİSİ 

   
   Amerikan güçleri, oğulları Uday ve Kusay'ı geçtiğimiz hafta Musul'da bir eve düzenlenen bir baskınla ölü ele geçirilen Irak'ın devrik lideri Saddam Hüseyin'e her geçen saniye biraz daha yaklaşıyor. ABD Savunma ve Dışişleri Bakanlığı yetkilileri, Saddam Hüseyin'in "ölü ya da diri" ele geçirilmesine kendisinin karar vereceğini söyleyedursun, firardaki Irak eski liderinin kimseye tanınmamak için, siyaset sahnesinde boy göstermeye başladığı 60'lardan bu yana alameti farikası haline gelmiş olan bıyığını bile kestiği belirtiliyor. 
   Amerikan istihbaratının edindiği son bilgilere göre, son olarak üç gün önce oğulları Uday ve Kusay'ın ölümünün ardından sesini duyuran Saddam Hüseyin, dış görünüşünü tamamen değiştirdi. Yüzünün on yıllardır ayrılmaz bir parçası olan bıyığını kesen Saddam, sakal uzattı. USA Today gazetesine konuşan iki Amerikalı istihbarat yetkilisi, Saddam'ın Irak'ta yerini sürekli değiştirerek yaşadığını açıkladı. Raporlara göre, bir elin parmaklarını geçmeyecek kadar az sayıda, muhtemelen iki korumayla hareket eden Saddam, yanında yüklü miktarda para, otomatik silahlar ve roketatarlar taşıyor. Saddam, yıllardır kullanılmayan eski sığınaklarda, arkadaşlarının, bazen de akrabalarının evinde konaklıyor. Saddam'ın izini süren 4. Piyade Tümeni'nden Binbaşı Josslyn Aberle, "İnsanlar kaçtıklarında, yorulurlar ve hata yapmaya başlarlar" diyerek Saddam'ı yakında yakalayacaklarına olan güvenini belirtti. 
   Öte yandan ABD Dışişleri Bakanı Colin Powell'ın, Uday ve Kusay'ı ihbar eden Iraklı kaynağa 30 milyon dolar ödenmesine izin verdiği açıklandı. Bu arada Saddam'ın kızları Rana ve Rağad'ın 9 çocuğuyla birlikte Ürdün'e geldiği bildirildi. 
   
   
</TEXT>
</DOC>
