<DOC>
<DOCNO> 190706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko04.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarrufta külçe altın dönemi... 
</HEADLINE>
<TEXT>

     İstanbul Altın Rafinerisi A.Ş. tarafından 1, 5, 10, 50 ve 100 gram olarak hazırlanan külçe altınlar, tasarruf yapanların yeni gözdesi oluyor. 
     İstanbul Altın Rafinerisi A.Ş. Genel Müdürü Ömer Halaç, A.A muhabirine yaptığı açıklamada, yaklaşık bir yıldır üzerinde çalıştıkları ve külçe halinde hazırladıkları ''gram altınlar''ı 4 ay önce piyasaya sürdüklerini hatırlattı. 
     Gram altınları üretirken altının para gibi kullanımını kolaylaştırmayı hedeflediklerini belirten Halaç, ''Amacımız, külçe altınların bankalara mevduat olarak kabul edilmesini ve yastık altındaki altınların ekonomiye kazandırılmasını sağlamak'' dedi. 
     Yıllardır tasarruf amacı ile alınan ya da evlilik, doğum gibi özel günlerde toplanan altınların, bankalara yatırılamadığını ifade eden Halaç, şunları söyledi 
     ''Altın ithalatının serbest bırakıldığı 1990'lı yıllardan bu yana 2 bin tonun üzerinde altın ithal edildi. Binlerce yıldır Anadolu'da altın çıkarılıp, işlendiği de göz önünde bulundurulduğunda, yastık altında 5 bin ton altın olduğu tahmin ediliyor. Yastık altındaki bu tasarruflar, gram altın ile değiştirilip ekonomiye kazandırılabilir. Bu kapsamda altının bankalara mevduat olarak kabul edilmesi için yoğun çaba harcıyoruz.'' Ürettikleri külçe altınların bankalara mevduat olarak kabul edilmesinin önemli kazançları olacağını anlatan Halaç, vatandaşların bu uygulama ile banka hesaplarına yatırdıkları gram altınları yine bankalardan gram altın olarak çekebileceklerini kaydetti. 
     Altının para gibi havale edebileceğini, verilecek talimatla TL'ye dövize, hazine bonosuna ya da repoya dönüştürebileceğini ifade eden Halaç, ''Yastık altında kalan 5 bin ton altının yüzde 10'u bu yolla ekonomiye kazandırılırsa, yurt ekonomisi için büyük bir kaynak oluşacak'' dedi. 
     Üzerinde işçilik olan altın kolye, yüzük ya da küpenin geri satışlarında değer kaybettiğini vurgulayan Halaç, gram altın ile bu sorunun ortadan kalktığını söyledi. 
     Halaç, gramı 18 milyon liradan satılan altın külçelerinin Türkiye'nin çoğu iline dağıtıldığını belirterek, en fazla talebin ise Ankara ve İzmir'den geldiğini kaydetti. 
     Konya'da Gönüllü Sarraf yetkilisi Ramazan Akdeniz ise satışını gerçekleştirdikleri gram altınların, daha çok bu altın hakkında bilgi sahibi olan vatandaşlar tarafından tercih edildiğini söyledi. 
     Son zamanlarda müşterilerinin ellerinde bulunan bilezik, küpe gibi işlenmiş altınlarını gram altın ile değiştirmek için kendilerine geldiğini anlatan Akdeniz, altınla tasarruf imkanı sağlayan bu ürüne gösterilen ilginin gelecekte daha da artmasını beklediklerini sözlerine ekledi. 
     
</TEXT>
</DOC>
