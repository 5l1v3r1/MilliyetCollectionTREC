<DOC>
<DOCNO> 189097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo24.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a Pakistan'dan resmi davet 
</HEADLINE>
<TEXT>

     Beşiktaş Kulübü Başkanı Serdar Bilgili'nin bugün iki ayrı konuğu vardı. 
     Pakistan Askeri Ateşesi Tuğgeneral Sacid Habib ile BJK İlköğretim Okulu öğrencileri, başkan Bilgili'yi makamında ziyaret etti. 
     Günün ilk ziyaretini Pakistan Askeri Ateşesi Tuğgeneral Sacid Habib yaptı. Habib, Serdar Bilgili nezdinde Beşiktaş Futbol Takımı'nı Pakistan'a davet etti. 
     Akaretler'deki kulüp binasında gerçekleştirilen ziyaret sonrası Sacid Habib, yaptığı açıklamada, ''Bilindiği gibi Devlet Başkanımız Pervez Müşerref de Beşiktaşlı. Beşiktaş'ı Pakistan'a davet etmek için başkan Serdar Bilgili'yi ziyaret ettim'' dedi. 
     Beşiktaş Kulübü Başkanı Serdar Bilgili ise, Sacid Habib'e ziyaretinden dolayı teşekkür ederek, ''Pakistan Devlet Başkanı Pervez Müşerref'in davetlisi olarak ocak ayının ilk haftası bu ülkeye gitmeyi planlıyoruz. Burada Pakistan Milli Takımı'yla bir hazırlık maçı yapmayı düşünüyoruz'' diye konuştu. 
     
     BİR ZİYARET DE MİNİK ÖĞRENCİLERDEN 
     Serdar Bilgili'ye günün ikinci ziyaretini ise BJK İlköğretim Okulu öğrencileri yaptı. 
     Minik öğrenciler, Turkcell Yılın Futbol Ödülleri yarışmasında yılın yöneticisi seçilen başkan Bilgili'yi ziyaret ederek, kendisini aldığı ödülden dolayı kutladılar. 
     Bu arada öğrenciler, Bilgili'ye bir de plaket verdiler. Serdar Bilgili, daha sonra öğrencilerle birlikte fotoğraf çektirdi. 
     
</TEXT>
</DOC>
