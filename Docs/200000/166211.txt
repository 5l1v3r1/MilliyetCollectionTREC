<DOC>
<DOCNO> 166211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo05.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz spor okullarıyla yaza merhaba... 
</HEADLINE>
<TEXT>

     İstanbul'daki yaz spor okulları, bugün düzenlenen törenle resmen hizmete girdi. 
     Burhan Felek Spor Sitesi'nde gerçekleştirilen yaz spor okullarının açılış törenine, Gençlik ve Spor Genel Müdürü Mehmet Atalay, Gençlik ve Spor İstanbul İl Müdürü Tamer Taşpınar, davetliler ve ilçelerdeki yaz spor okullarında eğitim gören öğrenciler katıldı. 
     Öğrencilerin tören yürüyüşünün ardından bir konuşma yapan genel müdür Mehmet Atalay, bir İstanbullu olarak yıllardır yaz ve kış spor okulları düzenlediğini hatırlatarak, ''Türkiye'de spor ve gençlik birarada yürümek zorunda. Okullarını başarıyla tamamlayan öğrencilerimiz, bu okullarda sportif yeteneklerini arttıracaklardır'' dedi. 
     Okullara sporun mutlaka girmesi gerektiğini vurgulayan Atalay, ''Biz yaz spor okullarından gençlere boş vakitlerini değerlendirmelerini sağlamak, hem de geleceğin sporcularını yetiştirmek istiyoruz. Buralardan Süreyya Ayhan'lar, Hidayet'ler ve Hakan Şükür'ler yetişeceğine inanıyorum'' diye konuştu. 
     Gençlik ve Spor İl Müdürü Tamer Taşpınar ise gençler için tüm olanakları seferber ettiklerini vurgulayarak, ''21 branş, 29 tesiste toplam 100 antrenörümüzle gençlerimize hizmet edeceğiz. Bu gençler ileride büyük sportif başarılara imza atacaklardır'' dedi. 
     Konuşmaların ardından öğrenciler folklor, judo, dans ve cimnastik gösterileri yaptı. 
     
</TEXT>
</DOC>
