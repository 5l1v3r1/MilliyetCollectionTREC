<DOC>
<DOCNO> 199334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur07.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Talip Özdemir, kongrede Genel Başkanlığa aday olmuyor 
</HEADLINE>
<TEXT>

     ANAP Genel Başkanı Ali Talip Özdemir, 13-14 Aralık'ta yapılacak olağan büyük kongrede genel başkanlığa adaylığını koymayacağını açıkladı. 
     Özdemir, AA muhabirine yaptığı açıklamada, genel başkan olduğu günden bu yana her türlü zorluk ve imkansızlıklara rağmen arkadaşlarıyla ANAP'ı 8. Olağan Büyük Kongre'ye hazır hale getirdiklerini ve teşkilatları diri tuttuklarını söyledi. 
     Bu sürede merkezde birliği tesis etmek için her türlü girişime rağmen istedikleri sonuca ulaşamadıklarını ifade eden Özdemir, şunları kaydetti 
     ''Göreve geldiğim günden itibaren, demokratik parlamenter rejimin bekası, ülkemin geleceği, merkezde birlik, partimin ilerlemesi için gücümün sonuna kadar mücadele ettim. 
     Türk siyasi tarihinde bir ilke imza atmak adına, genel başkanlık gücünü kullanmadan, gelecek olan arkadaşımın önünü açmak için yapılacak kongrede genel başkanlığa aday olmayacağım. 
     Bir Türkiye sevdalısı olarak, ANAP'ın gönüllü bir neferi olarak yoluma devam edeceğim. Kongremizin hayırlara vesile olmasını diliyorum.'' 
     
</TEXT>
</DOC>
