<DOC>
<DOCNO> 192855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo27.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan Fatih Terim açıklaması 
</HEADLINE>
<TEXT>

     Beşiktaş ile Galatasaray arasında oynanan derbi maçta, teknik direktör Fatih Terim'in tribünlere el işareti yaptığını gösteren fotoğraf nedeniyle başlayan tartışmalar üzerine, sarı-kırmızılı kulüp bir açıklama yaptı. 
     Galatasaray Kulübü'nün resmi internet sitesinde yönetim kurulu imzasıyla yer alan açıklamada, ''Derbi maç sonrası basın organlarında yer alan bir fotoğraftan yola çıkılarak başlatılan ve teknik direktörümüz Fatih Terim'in ahlaka aykırı bir işaret yaptığı iddiaları kesinlikle yalan ve asılsızdır'' denildi. 
     Açıklamada, ortaya atılan iddianın çok gülünç ve çirkin olduğu kaydedilerek, şu görüşlere yer verildi 
     ''Söz konusu fotoğraftan da çok net anlaşılacağı gibi, teknik direktörümüz ahlaka aykırı bir el işareti kesinlikle yapmamıştır. Bu iddiayı ortaya atanların da Fatih Terim'i ve Galatasaray'ı açıkça hedef aldıklarını net bir şekilde ortaya çıkarmaktadır. Kaldı ki, karşılaşma boyunca teknik direktörümüz Fatih Terim, kendisine ve ailesine karşı yapılan iğrenç küfürler karşısında büyük bir sabır göstermiştir. Maçtan sonra soyunma odalarında meydana gelen ve kimlerin başlattığı çok iyi bilinen hadiselerde de hocamız sorumluluk anlayışını devam ettirmiş ve olayları yatıştırmak için elinden gelen bütün çabayı göstermiştir. 
     Galatasaray Spor Kulübü Yönetim Kurulu olarak, 2 gündür teknik direktör Fatih Terim'e yönelik olarak sürdürülen bu iğrenç kampanyayı şiddetle protesto ediyoruz.'' 
     
</TEXT>
</DOC>
