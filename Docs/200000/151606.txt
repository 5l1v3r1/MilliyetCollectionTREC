<DOC>
<DOCNO> 151606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko11.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'nın bilançosu 2 milyon başvuru, 6.6 katrilyon alacak 
</HEADLINE>
<TEXT>

     Gelirler Genel Müdür Vekili Osman Arıoğlu, vergi barışı ile 6.6 katrilyon liranın üzerinde bir vergi alacağı rakamına ulaşıldığını bildirdi. 
     Arıoğlu, vergi barışı uygulaması kapsamında 2 milyon dolayında başvuru yapıldığını söyledi. 
     Kesin sonuçlarının en geç 3 gün içinde alınacağı uygulamada şu an 6.6 katrilyon liralık gelir rakamının da aşıldığını kaydeden Arıoğlu, 31 Mayıs'ta sona erecek olan stok beyanı ile KİT'lerle belediyelerin 16 Mayıs'ta bitecek olan kesinleşmiş vergi borçlarıyla ilgili başvuru süresi de dikkate alındığında bu rakamın daha da büyüyeceğine işaret etti. 
     Gelirler Genel Müdür Vekili, ''IMF'nin Uluslararası Para Fonu sadece 750 trilyon liralık bir gelir öngördüğü vergi barışı uygulamasında gelinen nokta son derece önemlidir. Vatandaşlarımız, devletle barışmak için adeta yarıştı. Bu nedenle hem mükelleflerimize, hem de fedakarca çalışan gelir idaresi personelimize teşekkür ediyorum'' dedi. 
     
     MATRAH ARTTIRIMINA DA İLGİ BÜYÜK 
     Arıoğlu, vergi barışı uygulamasıyla getirilen matrah arttırımına da büyük bir ilgi gösterildiğini belirtti. 450 bin dolayında mükellefin matrah arttırımı için başvuruda bulunduğunu ifade eden Arıoğlu, matrah arttırımı yolu ile ortaya çıkan gelirin de 2 katrilyon lira civarında olduğunu söyledi. 
     İlk aşamada, ilk taksit olarak 600 trilyon lira dolayında bir tahsilat beklediklerini vurgulayan Gelirler Genel Müdür vekili, ''Mükelleflerimizin bundan sonraki taksitlerini de aynı anlayış ve kararlılıkta ödemelerini bekliyoruz'' diye konuştu. 
     
     SIRA DENETİMLERDE 
     Osman Arıoğlu, bundan sonra bir yandan vergi barışı ile tahakkuk eden verginin tahsili için çaba göstereceklerini, diğer yandan da vergi kayıp ve kaçağı ile etkin bir mücadeye gireceklerini bildirdi. 
     ''Bundan sonra sıra vergi kayıp ve kaçağı ile çok daha etkin ve kararlı mücadeleye geldi'' diyen Arıoğlu, bu mücadeleye vergisini düzenli ve tam olarak ödeyen vatandaşların da destek vermesini istedi. Arıoğlu, vergi kayıp ve kaçağı ile mücadelenin toplum bir olay olarak görülmesi halinde çok daha başarılı sonuç vereceğini de sözlerine ekledi. 
     





</TEXT>
</DOC>
