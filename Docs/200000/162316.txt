<DOC>
<DOCNO> 162316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur16.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Devlet Bakanı Önal "Bürokratlar getirdi ben imzaladım" 
</HEADLINE>
<TEXT>

     TBMM Yolsuzlukları Araştırma Komisyonu'na bilgi veren eski Devlet Bakanı Recep Önal, bankalara el konulması kararları ile ilgili olarak ''Bürokratlar dosyaları getirdi ben de imzaladım. Hiçbir bakan yüzlerce sayfalık dosyaları okumaz'' dedi. 
     TBMM Yolsuzlukları Araştırma Komisyonu, AK Parti İstanbul Milletvekili Azmi Ateş başkanlığında toplandı. Hazine'den sorumlu eski Devlet Bakanı Önal, Komisyon'a yaklaşık 3.5 saat bilgi verdi. Edinilen bilgiye göre, kendisinin bakanlığı döneminden önce el konulan bankalarla ilgili sorulara ''Bu soruları bana değil, dönemin bürokratlarına sorun'' diye karşılık veren Önal, kendi döneminde Tasarruf Mevduatı Sigorta Fonu'na aktarılan bankalarla ilgili olarak ''Bürokratlar dosyaları getirdi ben de imzaladım. Hiçbir bakan önüne getirilen yüzlerce sayfalık dosyaları okumaz, ancak sonuç bölümüne bakar. Ben de öyle yaptım'' dedi. 
     BDDK'nın bankalara el koyma kararlarıyla ilgili bazı haksızlıklar olduğu yolundaki değerlendirmelerle ilgili olarak da Önal, ''BDDK bir karar verdiyse doğrudur'' görüşünü dile getirdi. 
     Eski Bakan Önal, dalgalı kur sistemine geçişte geç kalındığı iddialarının da doğru olmadığı görüşünü dile getirirken, 2001 yılının 21 Şubat gününü 22 Şubat'a bağlayan gece ilgili bakanlar ve bürokratların katıldığı geniş katılımlı toplantıya değinerek, ''Gece saat 03.00'te sabit kur ile krizi önlemenin, yola devam etmenin mümkün olmadığı sonucuna vardık ve sabit kura geçiş kararı aldık'' dedi. 
     Toplantının ardından Komisyon Başkanı Azmi Ateş'in kapıya kadar uğurladığı Önal, ''Toplantı biraz uzun mu sürdü '' yolundaki bir soru üzerine, ''Çok normal aslında kitap yazmak lazım'' dedi. 
     
</TEXT>
</DOC>
