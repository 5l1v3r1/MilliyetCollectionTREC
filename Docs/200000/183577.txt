<DOC>
<DOCNO> 183577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez, hala evlilikten umutlu... 
</HEADLINE>
<TEXT>

     Ben Affleck'in evlenmekten vazgeçmesi yüzünden gelinliğini yaktığı ve nişan yüzüğünü çöpe attığı söylenen Jennifer Lopez'in hala ünlü aktörle evlenmeyi umut ettiği ortaya çıktı. 
     Internetteki ''people'' sitesinin haberine göre, 14 Eylül'deki düğünlerini önce erteleyen, daha sonra da ayrıldıkları yönündeki söylentiler ayyuka çıkan Affleck ve Lopez hala sessizliğini koruyor. 
     Ünlü şarkıcı Lopez'in ''People'' dergisine konuşan yakın bir arkadaşı, çiftin arasındaki sorunların tartışılarak çözülebileceğini söyledi. Lopez'in de bu fikirde olduğunu vurgulayan arkadaşı, ''Eminim ki, onlar bağırıp çağıracak, ağlayacak, gülecek ve bunun üstesinden gelecek. Telefonda konuştular, ama yüzyüze konuşmak ayrı. Onların sorunlarını konuşmaya ihtiyacı var'' dedi. 
     Lopez'in yakın çevresi de iki yıldızın biraraya gelmesi ve evliliğin gerçekleşmesi için hala şans olduğu görüşünde. Jennifer Lopez'in de böyle düşündüğünü vurgulayan arkadaşları, Lopez'in Ben Affleck'in kafasının içindeki soru işaretlerine yanıt bulduğunda kendisine döneceğine inandığını ifade ettiler. 
     Jennifer Lopez ve Ben Affleck, iptal edilen düğünün ardından ayrı ayrı yerlerde tatil yapıyor. Affleck, Georgio-Savannah'daki çiftliğinde vakit geçirirken, Lopez de Miami sahillerinde sorunlarından uzaklaşmaya çalışıyor. 
     
</TEXT>
</DOC>
