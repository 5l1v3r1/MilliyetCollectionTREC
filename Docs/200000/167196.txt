<DOC>
<DOCNO> 167196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/aspo.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM'A EVET 
</HEADLINE>
<TEXT>

Galatasaray'ın transfer etmeye çalıştığı Overmars, MİLLİYET'E yaptığı özel açıklamada, "Türkiye'ye gelirim" dedi. Hollandalı yıldız için pazarlıklar start aldı 
     MEHMET ÇİFTÇİ 

     "Olumlu görüşme" 
     SARI - Kırmızılı ekibin transfer etmek için kolları sıvadığı Barcelonalı Marc Overmars dün MİLLİYET'e yaptığı özel açıklamada "Galatasaray'a evet" dedi. Hollandalı yıldız oyuncu, "Türk ekibi benimle olumlu bir görüşme yaptı ve büyük ölçüde anlaştık. Hiçbir sorun yok. Barcelona da bu transfere izin vereceğini bana bildirdi. Ancak kulübümle çözmem gereken birkaç ayrıntı var" diye konuştu. 
     
     Kesinti yapılacak 
     OVERMARS, Teknik Direktör Rijkaard'ın kendisiyle devam etmek istediğini öğrendiğini de ifade etti. Ünlü futbolcu, "Ama maaşımdan kesinti yapmak istiyorlar. Bu nedenle karar veremedim. Ayrıca Barcelona ile Galatasaray da görüşüyor" diye konuştu. Barcelona, dün yapılan toplantıda ise Overmars'a yıllık 5 milyon Euro'luk kazancını 2 milyon Euro'ya indirmek istediğini bildirdi. 
     
     Cruyyf istemiyor 
     BARCELONA'NIN danışmanı olan Johann Cruyyf'un, Overmars'ın takımda kalmasından yana olmadığı, ancak Rijkaard'ın buna karşı çıktığı öğrenildi. İspanyol yönetiminin de, geçen sezon sakatlığı yüzünden 5 - 6 maç oynayan Hollandalı oyuncudan bıktığı belirtildi. Overmars'a para vermek istemeyen Barcelona'nın bu nedenle Galatasaray'a önce satılık sonra kiralık teklifi getireceği vurgulandı. 
     
Anderson'da geri sayımBrezilyalı futbolcunun Cim-Bom'a transferinin bir-iki gün içinde belli olacağı ifade edildi 
     HALİL ÖZER 

     Umutlar arttı 
     GALATASARAY, Brezilyalı golcü Sonny Anderson için geri sayıma başladı. Fransa'nın Olimpic Lyon takımı ile ilişkisini koparan ve Cim - Bom'un transfer listesinde ilk sırada olan Anderson'un kesin durumu hafta sonuna kadar belli olacak. Sarı - Kırmızılı kulüp, menajerlerden gelen bilgilere göre umudunu da artırdı. 
     
     Tetikte bekliyorlar 
     BAŞKAN Özhan Canaydın'ın, Anderson'un transferi için tetikte beklediği de bildirildi. Teknik Direktör Fatih Terim'in ısrarı nedeniyle diğer santrfor adaylarını bir kenara atan Canaydın ve yönetimin, Sonny Anderson'u, sarı kırmızı renklere bağlamak için fiyat yükseltmeyi bile göze aldığı ifade edildi. 
     

</TEXT>
</DOC>
