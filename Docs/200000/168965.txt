<DOC>
<DOCNO> 168965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sonspo05.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni transferi Luciano tesisleri gezdi... 
</HEADLINE>
<TEXT>

     Fenerbahçe, yeni sezon hazırlıklarını bu sabah yaptığı idmanla sürdürdü. 
     Teknik direktör Christoph Daum yönetiminde, Samandıra Tesisleri'nde basına kapalı olarak gerçekleştirilen idmanda sarı-lacivertli futbolcuların koşunun ardından, esneme ve gevşeme hareketleri yaptıkları, ikili mücadeleye yönelik çalışma uyguladıkları bildirildi. 
     Alman teknik adamın antrenman sırasında ''tempo, tempo'', ''Adam adama'', ''çabuk, çabuk'', ''gol yap'', ''pres yap'', ''haydi'', ''hızlı, hızlı'' gibi Türkçe kelimelerle oyuncularını yönlendirdiği kaydedildi. 
     Antrenmana takımdan ayrı çalışarak başlayan İsmail Güldüren'in ise idmanın ilerleyen dakikalarında takıma katıldığı ifade edildi. 
     Yarın sabah Özel Acıbadem Hastanesi'nde sağlık kontrolünden geçecek olan Fenerbahçeli futbolcular, 14 Temmuz Pazartesi günü kamp çalışmaları için Almanya'ya gidecek. 
     Bu arada, yeni transfer Fabio Luciano, Samandıra Tesisleri'ni gezdi ve teknik direktör Daum ile bir süre görüştü. 
     
</TEXT>
</DOC>
