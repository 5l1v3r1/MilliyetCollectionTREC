<DOC>
<DOCNO> 163156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun02.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman görüşü "Türkiye'de ABD askeri varlığına gerek kalmaz" 
</HEADLINE>
<TEXT>

     Amerika Birleşik Devletleri, Soğuk Savaş nedeniyle SSCB'ye karşı kurulan, ancak Doğu Bloku'nun dağılmasıyla adeta işe yaramaz hale gelen, başta Avrupa'daki dev askeri üslerini, dünyadaki yeni tehdit bölgelerine kaydırıyor. 
     Reuters'ın, Amerikalı üst düzey yetkililerin görüşlerini de aktardığı haber-yorumunda, 21. yüzyılın getirdiği yeni tehditler göz önünde bulundurularak, üslerin yeniden konuşlandırılması çalışmalarına başlandığı belirtildi. 
     Yazıya göre bu yeni üslerin yer ve yapısının belirlenmesinde, ''terörizmle mücadele'' ve ABD'nin ''şer ekseni'' olarak sınıflandırdığı ülkelere karşı önlemler esas alınıyor. 
     Soğuk Savaş tipi Amerikan üslerinin en büyüğü Almanya'da bulunuyor. Bu ülkede halen 68 bin Amerikan askeri var. Bu ülkedeki Amerikan askerlerinin sayısında büyük indirimlere gidilmesinin planlandığı, Suudi Arabistan ve Güney Kore'de de Irak Savaşı sonrası ''bazı hareketlenmeler olduğu'' belirtildi. 
     Reuters, ABD Savunma Bakanı Donald Rumsfeld'in bu hafta içinde yaptığı bir konuşmada, ''ülkesinin askeri gücünün, dünyada şu anda, 'sanki hala SSCB tehdidi sürüyormuş gibi' üslenmeye devam ettiği'' şeklindeki sözlerine dikkati çekti. Rumsfeld, bu konuşmasında, ''tüm dünyada, her noktadaki askeri varlığımızı gözden geçiriyoruz'' dedi. 
     Haberde, yeniden üslenme çalışmalarının mimarlarından biri olarak bilinen Savunma Bakan Yardımcısı Paul Wolfowitz'in ise ''Artık çok farklı tehditlerle karşı karşıya bulunan Amerika'nın yeni yaklaşımlara ihtiyacı var'' sözlerine yer verildi. 
     Haber-yorumda, askeri uzmanlardan Patrick Garrett'in, bu yeni yapılanmada Türkiye'nin yerinin ne olacağına ilişkin görüşleri de yer aldı. Garrett, ''Eğer Amerika Irak'ta daimi üsler kurmayı tercih ederse, Türkiye ve Suudi Arabistan'da Amerikan askeri varlığına gerek kalmaz'' görüşünü savundu. 
     
</TEXT>
</DOC>
