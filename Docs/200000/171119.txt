<DOC>
<DOCNO> 171119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun04.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kulelere kaç saldırı yapıldı 
</HEADLINE>
<TEXT>

     ABD'de 11 Eylül'deki terör saldırıları sırasında yerle bir olan New York'taki Dünya Ticaret Merkezi ikiz kulelerine yönelik saldırının tek bir saldırı mı, yoksa iki ayrı saldırı mı olduğu, binaların sahibi ile sigorta şirketlerini karşı karşıya getirdi. 
     İkiz kulelerin kira sözleşmesini elinde bulunduran Larry Silverstein, kulelere karşı 2 ayrı saldırı düzenlendiğini öne sürüyor ve sigorta şirketlerinin 3.5 milyar yerine 7 milyar dolar tazminat ödemesi gerektiğini savunuyor. 
     Silverstein'in avukatı Herbert Watchtell, ''ilk uçak birinci kuleyi yıktı. İkinci uçak ise güneydeki kulenin yıkılmasına yol açtı. İki ayrı olay söz konusuysa yer ve zamanın önemi yoktur'' görüşünü ortaya attı. 
     
     SİGORTA ŞİRKETLERİ AKSİ GÖRÜŞTE 
     İkiz kuleleri sigorta eden İsviçreli ''Swiss Reinsurance Co. Travelers'' önderliğindeki sigorta şirketleri grubu ise 11 Eylül olayının tek bir saldırı olarak kabul edilmesini istiyor. 
     Karşılıklı iddialar New York İstinaf Mahkemesi'ni de zor durumda bıraktı. Yetkililer, mahkemenin kararını birkaç aydan önce vermesinin beklenmediğini belirtiyorlar. 
     Davaya bakan Bidayet Mahkemesi ise geçen yıl saldırının tek mi, çift mi olduğuna bir jürinin karar vermesi gerektiği yönünde karar almıştı. 
     
</TEXT>
</DOC>
