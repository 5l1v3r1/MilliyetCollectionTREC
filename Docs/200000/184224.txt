<DOC>
<DOCNO> 184224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy07.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Prosedür gereği iki gün gözaltı 
</HEADLINE>
<TEXT>

   Almanya'da "Kürt festivali"ndeki konseri nedeniyle iki gün gözaltında kalan Haluk Levent, "prosedür gereği teknik sorulara" yanıt verdiğini söyledi 
      EZELHAN ÜSTÜNKAYA 

   
   Almanya'da düzenlenen "Kürt festivali"nde verdiği konser nedeniyle iki gün gözaltında tutulan müzisyen Haluk Levent, polisin kendisine "bir - iki teknik soru için prosedürü yerine getirdiğini söylediğini" açıkladı. 
   İki gitaristi ile birlikte gözaltına alınan Levent, sergilenen tutumu eleştirerek, "Tam anlamıyla şok yaşadım. Bilinen bir sanatçıyım. Çağrıldığım zaman gelirdim" dedi. Levent, Milliyet'in sorularını yanıtladı 
   
   Gözaltında iki gün nasıl geçti 
   - İnsan üzülüyor, niye böyle oluyor diye. Bu ülkeyi çok seven, hiç insan ayrımı yapmayan Haluk Levent'in içeride kalışı üzüyor insanı. Anlatamıyorsunuz derdinizi. "Bilerek gitmedim" diyorsunuz. 
   
   Polisle diyaloğunuz nasıldı 
   - Polis prosedürü yerine getirdiğini söyledi. "Bir - iki sorumuz var" dediler. Teknik sorulardı, yanıtladım. Polisin bilgisi olmuş, benim bilerek katılmadığım konusunda. 
   
   AB sürecinde yaşadıklarınızı nasıl değerlendiriyorsunuz 
   - Adalet Bakanlığı da açıkladı "Sonuçta uyuma uymak zorundayız" diye. Gözaltı, kibar, hukuk kuralları içinde, insan onurunu zedelemeyecek ölçüde olmalı. Polisin de eli kolu bağlı, hukuk neyi gerektiriyorsa onu yapıyor. 
   
   Sahneye çıktığınızda PKK bayraklarını gördünüz mü 
   - Sahneye çıkar çıkmaz gördük. Görünce de yapabileceğimiz bir şey kalmadı. Konseri bırakamadık. Provokasyona gelmeyelim diye birkaç şarkı söyleyip sahneden indik. 
   
   Artık konser teklifi geldiğinde nelere dikkat edeceksiniz 
   - "Sütten dili yanan yoğurdu üfleyerek yer" derler ya, artık yoğurdu buza koyup yiyeceğiz. Birkaç ay yurtdışı konseri düşünmüyorum. 
   
   Uyku, yemek ve yakınlarınızla görüşme anlamında sıkıntınız oldu mu 
   - Ne gerekiyorsa yaptım. Sakal tıraşı bile olmadım. 48 saattir uykusuzum, uyuyamadım zaten. İnsan uyuyamıyor orada. Yakınlarımı girmeden önce arattılar. Ailemle görüştüm. Ben dahil hiçbiri endişeli değildi. Çünkü, mayamızda bu ülkenin sevdalısıyız biz. Ben gerçekten Atatürkçüyüm. Terör örgütüyle adlandırılmak istemiyoruz. 
   
   Beşi de serbest bırakıldı    Almanya'da düzenlenen "Kürt festivali" soruşturması kapsamında gözaltına alınan DEHAP Genel Başkanı Tuncer Bakırhan, ÖTP Genel Başkanı Ahmet Turan Demir, sanatçı Haluk Levent ile gitaristler Göktuğ Şenkalp ve Demir Karacehennem dün serbest bırakıldı. Sahneye çıktığında olayın farklı olduğunu fark ettiğini belirten Levent, "Siyah gözlüğümü takıp 15 dakikada şarkıları söyleyerek sahneden indim" dedi... 
   
   DGM'ye gidecekti    TÜRKER KARAPINAR Ankara 

   Almanya'daki Kürt festivaline katıldıkları gerekçesiyle beş kişiyi gözaltına aldıran ve bu nedenle uyum yasalarını uygulamamakla eleştirilen DGM Savcısı Cengiz Köksal'ın, gözaltına alınmadan birkaç gün önce "İfade vermek istiyorum" diye haber gönderen sanatçı Haluk Levent'i çağırmadığı ancak, daha sonra gözaltı talimatı verdiği öğrenildi. Levent'in, gözaltına alınmadan bir süre önce konser vermek için Ankara'ya geldiği sırada, avukatları aracılığıyla Köksal'a "ifade vermek istiyorum" diye haber gönderdiği ortaya çıktı. Buna karşın Levent'in DGM'ye çağrılmadığı, bu teklife, "Gelmesine gerek yok. Biz O'nu çağırırız. Kendi prosedürümüze göre ifadesini alırız" şeklinde bir yanıt aldığı öğrenildi. Levent, Köksal tarafından, teklifinin geri çevrilmesinden iki gün sonra Ankara'da katıldığı bir konser sonrası polis tarafından gözaltına alındı. 
   
   
</TEXT>
</DOC>
