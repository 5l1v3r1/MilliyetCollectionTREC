<DOC>
<DOCNO> 189286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun50.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, İspanya'da... 
</HEADLINE>
<TEXT>

     Başbakan Recep Tayyip Erdoğan, tarihten gelen karşılıklı güvensizliğin, Akdeniz ve Avrupa'nın geleceğinin oluşturulmasını engellediğini belirtti. 
     İspanya'nın doğusundaki Mallorca adasında düzenlenen Formentor Forumu'na onur konuğu olarak katılan Erdoğan, ''Akdeniz'deki kırılmalar ve bununla mücadelede diyalog'' konulu toplantıda yaptığı konuşmada, ''Akdeniz, bende çok farklı çağrışımlar uyandıran bir kavram. Gücün ve zaafiyetin, refahın ve yoksulluğun, bütünleşme ve çatışmanın, barış ve savaşın bir arada örüldüğü bir yumak'' dedi. 
     Erdoğan, Irak meselesi, Ortadoğu krizi, terörizm, silahlanma, göç ve sosyo-ekonomik sebeplerden dolayı ''Akdeniz'de pembe bir tablo çizilemeyeceğini'' ifade etti. 
     Akdeniz ve Avrupa'nın geçmişteki bütünlüğünün şimdilerde medeniyetler çatışmasına doğru sürüklendiğine dikkat çeken Erdoğan, şunları söyledi 
     ''Helenizm ile büyük ölçüde etkileşen Frigya uygarlığı, Anadolu'nun tam ortasında vücut buldu. İki uygarlık mitolojileri ve tanrılarını paylaştı. 
     Avrupa ve Paris adlarının Anadolu mitolojisinden geldiği söylenir. Akdeniz kültürünü işte böyle iç içe örebildik. Peki sonra ne oldu Ortak değerlerimizi daha ileriye götürüp, yaygınlaştırmak yerine, medeniyetler çatışması tezini ortaya attık. Geride kalan 10 yıldır bu tezin etrafında dönüyoruz. 11 Eylül'ün ardından medeniyetler çatışmasının artık kuvveden fiile dönmeye başladığına kendimizi inandırdık. Dini, dili, kültürel ve etnik farklılıkları bölünmüşlük haline getirdik. Akdeniz coğrafyasını Hıristiyan kulübü-Müslüman kulübü olarak ayırmak istedik. Kuzey'in insani kalkınmaya verdiği önemi Güney'de ihmal ettik. Daha fazla güvenlik için silahlanırken, unuttuğumuz sosyo-ekonomik dengesizliklerin kartopu gibi büyüyeceğini hesaplayamadık. Sosyo-ekonomik alanda hayata geçirebileceğimiz işbirliğini bile siyasi kaygılar uğruna feda ettik.'' Tüm bu gelişmelerde sadece gelişmekte olan ülkelerin hata yapmadığını kaydeden Erdoğan, kendi reçetelerini tek çözümmüş gibi öne süren gelişmiş ülkelerin de hatalı olduğunu belirtti. 
     Akdeniz'in geleceği için herkesin isteğinin, siyasi istikrar, güvenli yaşam, ekonomik dayanışma, kültürel mirasın paylaşıldığı bir ortamda din, dil, etnik köken ayrımcılığına maruz kalmayan bir yaşam ve dünya bilim ve teknoloji pazarında söz sahibi olmak olduğunu söyleyen Erdoğan, ''Bu ortak bilinci engelleyen tek şey, tarihten gelen karşılıklı güvensizlik duygusu. Bu güvensizliği, önyargılarla, din ve kültür gibi suni bölünmelerle maalesef hala daha beslemeye devam ediyoruz. Oysa geleceğin Akdeniz'i bizden önce cesur açılımlar bekliyor'' diye konuştu. 
     Başbakan Erdoğan, foruma katılan Akdeniz ve Avrupa ülkelerinin temsilcilerine, ''Kimse bütünüyle masum değil, kimse yaşamakta olduğumuz sorunların tek sorumlusu da değil. Coğrafyamız gibi tarihimizi de paylaşıyoruz. Ama unutmamız gereken bir husus var artık sorunların üstünü örtme lüksümüz kalmadı. Küreselleşme ile bir ülkede yaşanan istikrarsızlık kilometrelerce uzaktaki bir başka ülkeyi tehdit ediyor'' mesajını verdi. 
     
     ''İSLAM, AVRUPA'NIN YENİ GERÇEĞİ'' 
     ''Türkiye'nin AB üyeliği gerçekleştiği taktirde bazılarının iddialarının aksine, medeniyetler veya dinler arası bir çatışmanın kaçınılmaz olmadığı da kanıtlanacaktır'' diyen Erdoğan, sözlerini şöyle sürdürdü 
     ''İslam, bugün 10 milyondan fazla Müslümanı barındıran Avrupa'nın artık yeni bir gerçeği haline gelmiştir. Unutmamak gerekir ki, radikal eğilimler İslama mahsus değildir. Avrupa'nın kökten dincilikten uzak tutulabilmesi, onlara İslam ile çağdaşlığın bir arada barınabileceğini gösteren bir modelin, yani Türkiye modelinin sunulmasıyla mümkün olacaktır.'' 
     
     ''TÜRKİYE, AB'Yİ TEK BİR AMAÇ OLARAK GÖRMEDİ, GÖRMÜYOR'' 
     Türkiye'nin 1999'da AB'ye adaylığının tescilinden bu yana birçoklarına inanılmaz gelen reformlar yapıldığını kaydeden Erdoğan, ''Çok kısa zaman dilimine sığdırdığımız tüm bu çabalarımızda, AB'ye üyelik perspektifi bizim için cesaretlendirici, teşvik edici bir unsur oldu. Ama hiçbir zaman AB'yi tek bir amaç olarak görmedik. Hala da görmüyoruz. Bizim amacımız, Atatürk'ün gösterdiği hedefe, çağdaş medeniyet seviyesine ulaşmaktır. Bunu kendimiz ve Türkiye için yapmamız gerektiğini biliyoruz ve potansiyelimize güveniyoruz'' dedi. 
     NATO'nun değerlendirmelerine göre çatışma riski taşıyan bölgelerden 13'ünün Türkiye'nin yakın çevresinde olduğunu hatırlatan Başbakan Erdoğan, Türkiye'nin bölgesel krizlerin önlenmesinde ve kriz bölgelerinin yeniden imarında tecrübe sahibi olduğunu, Irak'a gitme kararının da bu yüzden alındığını ifade etti. 
     Konuşmasında göç sorununa da değinin Erdoğan, ''Avrupa'da belirli çevrelere yönelik kültürel ve sosyal dışlama maalesef devam etmektedir. AB'nin toplumsal entegrasyona yeterince duyarlı olduğunu göremiyoruz. AB, politikalarını yabancıların entegrasyonu ve yasadışı göçün önlenmesi değil, göçün durdurulması üzerine odaklamaktadır'' diye konuştu. 
     
     AVRUPA-AKDENİZ SERBEST TİCARET ALANI 
     Türkiye'nin büyük önem ve öncelik verdiği, 2010 yılına kadar Avrupa-Akdeniz Serbest Ticaret Alanı oluşturulması konusunun siyasi sorunlardan dolayı çok ağır ilerlediğini ima eden Erdoğan, şunları kaydetti 
     ''AB ile anlaşmalarını tamamlayan ülkeler, Türkiye'ye pazarlarını açmakta aynı ölçüde istekli ve kararlı davranmadılar. Türk ihraç ürünlerinin, yeni gelişmekte olan sektörlere zarar vereceği kaygıları ağır bastı. Ortadoğu'da barış sağlanamadığı takdirde, Serbest Ticaret Alanı'nın 2010 yılına kadar işlerlik kazanmasının da çok güç olduğunu savundular. Siyasi sorunların, bölge refahına katkıda bulunabilecek bir projeyi nasıl sekteye uğrattığı çok açık. Ama sorun sadece siyasi değil aynı zamanda bir yaklaşım sorunudur.'' 2 gün sürecek Formentor Forumu'nda, Irak'ta olası bir dağılma sürecinin tüm bölgeyi istikrarsızlığa sürükleyebileceği kaygısının da dile getirileceğini söyleyen Erdoğan, Irak'taki tüm doğal kaynakların halkın tamamına ait olması gerektiğinin, hiçbir zümrenin bunlar üzerinde tek başına egemen olamayacağının, Irak'taki hiçbir grubun mevcut durumu kendi lehine kullanmaması gerektiğinin, Irak'a yönelik yeniden yapılanma çalışmalarının ve insani yardımların öneminin ve BM'nin daha aktif olması gerektiğinin çağrılarının bu toplantılarda yapılacağını bildirdi. 
     Erdoğan toplantıda ayrıca, Ortadoğu'da yol haritasının devamından ve karşılıklı diyalogdan başka çözüm yolu olmadığının, bazı bölge ülkelerinin her ne olursa olsun silahlanmaya devam etmelerinden kaynaklanan endişelerin ve Türkiye olarak terörizmle mücadeleye verilen önemle, komşu ülkelerde yaşanan gelişmelerin Türkiye'ye yönelik terör faaliyetlerine zemin hazırlar nitelikte olmasından duyulan kaygının toplantılarda dile getirileceğini belirtti. 
     Mallorca'daki foruma, Başbakan Erdoğan'ın yanı sıra ekonomiden sorumlu Devlet Bakanı Ali Babacan, Devlet Bakanı Mehmet Aydın, milletvekilleri Nazım Erken, Ömer Çelik, Egeken Bağış ve Nimet Çubukçu ile Türkiye'nin Madrid Büyükelçisi Volkan Vural, İspanya Başbakanı Jose Maria Aznar, Dışişleri Bakanı Ana Palacio, eski Fransa Dışişleri Bakanı Hubert Vedrine, eski İtalya Dışişleri Bakanı Gianni Michelis, eski Portekiz Başbakanı Antonio Guterres ile Avrupa ve Akdeniz ülkelerinden çok sayıda diplomat, siyasetçi ve akademisyen katılıyor. 
     Devlet Bakanı Babacan, toplantının yarınki bölümünde bir konuşma yapacak. 
     
</TEXT>
</DOC>
