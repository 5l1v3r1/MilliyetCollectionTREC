<DOC>
<DOCNO> 164305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yasam/yas04.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında çarşaf gerginliği 
</HEADLINE>
<TEXT>

ABD'den eşiyle birlikte giriş yapan çarşaflı bir kadın, pasaport görevlisi erkek diye yüzünü açmadı... 
     İSTANBUL Milliyet 

     ABD'den eşi ile birlikte Türkiye'ye giriş yapan çarşaflı bir kadın Atatürk Havalimanı'nda erkek polis memurlarının pasaport kontrolünü kabul etmedi. Kadın polis memuru isteyen çarşaflı kadın bir süre polisle tartıştı. 
     
     Kadın polis istedi 
     Polis memurları, eşi İsmail Kantarcı ile Delta Havayolları'nın New York uçağıyla Atatürk Havalimanı Dış Hatlar Terminali'ne gelen Melek Kantarcı'dan, giriş işlemlerinin yapılabilmesi için pasaportunu istedi. Ancak Kantarcı'nın, erkek polis memuruna pasaportunu gösteremeyeceğini ve kontrol için kadın polis memuru istediğini belirtmesi üzerine tartışma çıktı. Polislerle bir süre tartışan Kantarcı, daha sonra bir kadın polis memuruyla birlikte tuvalet bölümüne götürüldü ve fotoğraf kontrolü yapıldı. Daha sonra tekrar polis kontrol noktasına getirilen Kantarcı'nın işlemlerinin yapılmasının ardından, girişine izin verildi. Kantarcı'nın aynı zamanda ABD vatandaşı olduğu belirtildi. 
     

</TEXT>
</DOC>
