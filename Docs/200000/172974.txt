<DOC>
<DOCNO> 172974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun22.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetiminden Erdoğan'a eleştiri "Sorunları basitleştiriyor" 
</HEADLINE>
<TEXT>

     Güney Kıbrıs Rum Yönetimi GKRY sözcüsü Kipros Hrisostomidis, Başbakan Recep Tayyip Erdoğan'ın ''Kıbrıs konusundaki bazı temel noktaları ve zorlukları aşırı basitleştirdiğini'' öne sürdü. 
     Hrisostomidis, Haravgi gazetesinde yer alan açıklamalarında, Erdoğan'ın Türkiye'nin AB üyesi olmasının, Kıbrıs konusunun çözümüne yardımcı olacağı yönündeki sözlerini eleştirdi. Sözcü, ''Erdoğan, Kıbrıs konusundaki bazı temel noktaları ve zorlukları aşırı basitleştiriyor'' diye konuştu. 
     Haravgi, Kıbrıs sorununun kısa sürede çözülebileceği ifadeleriyle, çözümün Türkiye'nin AB üyelik takvimiyle uyumlu olduğu ifadelerinin birbiriyle çeliştiğini iddia eden Hrisostomidis'in, şu sözlerine yer verdi 
     ''Erdoğan, Kıbrıs sorununun kısa zamanda çözüleceğini söylüyorsa, bu, Türkiye'nin AB'ye üyelik takvimiyle uyumlu değildir. Türkiye, AB'ye hemen üye olmayacak. Türkiye'nin AB süreci, tamamen AB'ye ve AB'nin kurumsal organlarına bağlıdır. Kıbrıs sorunu, Türkiye'nin AB süreci önünde bir engeldir. Türkiye, pek çok AB yetkilisinin de söylediği gibi Kıbrıs sorununun çözümünü ileri götürecek önlemler almalıdır ki, kendisinin AB süreci de kolaylaşsın.'' Erdoğan'ın ''KKTC'den Rum kesimine bir kilo peynirin dahi götürülmesine izin verilmediği'' yönündeki sözlerine de atıfta bulunan Hrisostomidis, Erdoğan'ın ''Kıbrıs konusundaki zorluk ve gerçekleri basitleştirdiğini'' öne sürdü. 
     
</TEXT>
</DOC>
