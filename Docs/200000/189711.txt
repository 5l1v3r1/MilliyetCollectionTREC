<DOC>
<DOCNO> 189711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur02.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın bir zararı daha... Tiryakiler depresif ve öfkeli .. 
</HEADLINE>
<TEXT>

     Sigara içenlerin mizaçlarına yönelik yapılan araştırma, tiryakilerin daha depresif, gergin, kaygılı ve öfkeli olduklarını ortaya koydu. 
     Van'daki Yüzüncü Yıl Üniversitesi'nden bir grup öğretim üyesinin, üniversiteye bağlı 3 yüksek okula devam eden gönüllü öğrenciler arasında yaptığı araştırmada, sigaranın beden sağlığı yanında, ruhsal sağlığı da olumsuz etkilediği ortaya çıktı. 
     Antalya'da gerçekleştirilen 39. Ulusal Psikiyatri Kongresi'ne sunulan, ''Bir Grup Üniversite Öğrencisinde Sigara İçimi ve Mizaç'' konulu araştırmaya ilişkin bildiride, sigaranın beden sağlığı üzerindeki olumsuz etkinin öteden beri bilindiği, hatta bu konuda toplumsal bilinç oluştuğu belirtildi. Daha az üzerinde durulmakla birlikte, sigara içiminin beden sağlığı yanında ruhsal sağlığı da olumsuz etkilediğine işaret edilen bildiride, şöyle denildi 
     ''Erişkin içiciler, içmeyenlere göre hafif düzeyde daha yüksek stres ya da kaygı düzeyine sahiptirler. En az bir yıldır, günde yarım paket veya daha fazla sigara kullananlarda mizaç profilleri farklılık göstermektedir. Sigara kullanan üniversite öğrencileri, daha yoğun şekilde gerginlik-anksiyete, depresyon, öfke ve yorgunluk duyguları yaşanmaktadır. Sigara içimiyle depresif mizaç arasında bir ilişkinin varlığından bahsedilmektedir. Bu çalışmada, sigara kullananlarda gerginlik ve anksiyete düzeylerinin yüksek oluşu, önemli bir sonuç olarak karşımıza çıkmaktadır. Ergen içicilerin, sigara içmeyen ergenlere göre belirgin derecede daha yüksek kaygı düzeyine sahip oldukları belirlenmiştir. Çalışmada ortaya çıkan bir diğer sonuç da, öfke düzeylerinin sigara kullananlarda yüksek oluşudur.'' 
     
</TEXT>
</DOC>
