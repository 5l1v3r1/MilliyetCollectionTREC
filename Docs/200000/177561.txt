<DOC>
<DOCNO> 177561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko11.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Söksa şarapla dönüyor 
</HEADLINE>
<TEXT>

   Borsa yasaklısı Halil Güvener, mali zorluğa giren ve borsa kotundan çıkartılan Söksa'yı şarapla borsaya getirmeye çalışıyor 
   EKONOMİ SERVİSİ 
   
   Eski spekülatör ve borsa yasaklısı Halil Güvener, şarapçılık işiyle Söksa'nın borsada tekrar işlem görmesi için çalışıyor. Tekstil sektöründen tamamen çekilip, şarap, bağcılık, kaplıca, alışveriş merkezi alanlarında yoğunlaşan Güvener, "20 bin yatırımcının mağduriyetini önlemek için malvarlığımı seferber ettim. Özvarlığını yitiren şirketin tekrar dönüşümü için 5.6 trilyon liralık bedelli artırım ve yüzde 130'luk bedelsiz artırımla sermayemizi 6.7 trilyon liraya çıkarttık. SPK'da bize beyaz sayfa açtı" şeklinde konuştu. 
   Güvener, Söksa tahtasının açılması ve bölgesel pazarda işlem görmesi için İMKB'den yanıt beklediklerini kaydetti. Güvener, gayrimenkul yatırım ortaklığı şirketi kuracaklarına da değinerek, Söksa'nın bu yılın ilk altı aylık döneminde 400 milyar net k r gerçekleştirdiğini, yılsonunda ise 1 trilyon lira k r beklediklerini söyledi. 
   
   'Borcum 1.2 milyon dolara indi' 
   Söksa'nın, kendi şirketleri olan Çeşme Şarapçılık ve Bağcılık'ın yüzde 50 hissesini satın aldığını belirten Güvener, "Çeşme Bağcılık'ta şu anda piyasa değeri 20-25 milyon dolar olan gayrimenkul var. Çeşme Bağcılığı da halka açacağız. İleride de Söksa'yla birleştirilecek" dedi. Güvener, "2005'te insanlara temettü dağıtacağız. Hissesini satmak isteyenlerin kağıdını alacağım. Ama SPK bana çağrı muafiyeti verdi" dedi. Söksa'nın borçlarının büyük kısmını ödediğini belirten Güvener, "İş Bankası'na olan borcumuz 1.2 milyon dolara indi. 1 trilyon vergi, 300 milyar da SSK borcumuz var" dedi. 
   
   
</TEXT>
</DOC>
