<DOC>
<DOCNO> 184305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun25.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katil zanlısı serbest bırakıldı, yeni şüpheli yakalandı.. 
</HEADLINE>
<TEXT>

     İsveç Savcılığı, Dışişleri Bakanı Anna Lindh'in katil zanlısı olarak geçen hafta yakalanan kişinin serbest bırakıldığını, yeni bir şüphelinin yakalandığını açıkladı. 
     Savcı Agneta Blidberg, geçen hafta başkent Stockholm'de yakalanan kişinin serbest bırakıldığını söyledi. 
     Blidberg, polis merkezinde yaptığı açıklamada, bu sabah yeni bir şüphelinin gözaltına alındığını belirtti, ancak ayrıntı vermedi. 
     İsveç polisi, geçen hafta, Lindh'in katil zanlısını başkent Stockholm'ün bir banliyösünde yakaladığını açıklamıştı. 
     Zanlının başkentin banliyösü Solna'da, Rasunda futbol stadyumu yakınındaki bir lokantada yakalandığı belirtilmişti. 
     Anna Lindh, 10 Eylül'de, Stockholm'deki bir alışveriş merkezinde bir kişi tarafından çeşitli yerlerinden bıçaklanmış, kaldırıldığı hastanede yapılan müdahaleye rağmen kurtarılamamıştı. 
     
</TEXT>
</DOC>
