<DOC>
<DOCNO> 157108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo18.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Potada heyecan zirvede... 
</HEADLINE>
<TEXT>

     Türkiye Basketbol Ligi play-off çeyrek final 3. maçında Galatasaray'ı 74-71 yenerek seride durumu2-2 yapan Fenerbahçe'de antrenör Murat Özgül, son maçta soğukkanlı olan takımın kazanacağını söyledi. 
     Murat Özgül, Galatasaray ile yaptıkları seride istedikleri agresif savunmayı uygulayabildiklerini ifade ederek, ''Dünkü maçta da faul problemine girdiğimiz dakikaya kadar isteğimiz savunmayı yaptık ve kazandık. Son maçta 2 takım da herşeylerini sahaya koyacak. Biz, geriden gelen olarak avantajlı gözükebiliriz. Baştan sona çekişmeli geçecek son maçta, soğukkanlı olan ve sahada istediklerini yapabilen takım kazanacaktır'' diye konuştu. 
     Son maçta hakemlerin de işinin çok zor olacağını vurgulayan zgül, ''Allah hakemlere kolaylık versin, işleri zor. Sadece takımlara değil onlara da iyi şanslar diliyorum. Tarafsız ve soğukkanlı bir şekilde maçı yöneteceklerine inanıyorum'' dedi. 
     -''GALATASARAY TARAFTARLARI BUNU HEP YAPIYOR''- Özgül, Galatasaraylı taraftarların, takımları geride olduğu zaman sahaya yabancı madde atıp oyunu durdurduklarını dile getirerek, ''Galatasaraylı taraftarlar bizim maçlarda kendilerine avantaj sağlamak için önde olduğumuz zamanlar böyle yapıyor. Bunu yöntem haline getirmişler, 2 senedir böyle davranmaları organize bir şekilde yapıldığını düşündürüyor'' dedi. 
     Fenerbahçe taraftarının maçı centilmence izlediğini kaydeden Özgül, şöyle devam etti 
     ''10 sayı geriye düştüğümüzde sahaya birşey atmadılar. Bizim taraftarlarımızda güzellikler var. Maç başlarken giriyorlar, sarı-lacivert giyiniyorlar, maçı eğlenceli hale getiriyorlar. Salon sporuna yakışır bir şekilde maç izliyorlar. Son maçta da salonu doldurup, bugüne kadar yaptıkları gibi sonuna kadar sadece takımlarını desteklesinler.'' 
     
     ''4 OYUNCUM İDMAN YAPAMIYOR'' 

     Galatasaray serisinde sakatlıklar yüzünden sıkıntı çektiklerini belirten Özgül, 4 oyuncusunun idman yapamadığını bildirdi. 
     Özgül, takımda Dickel, Wilkerson, Gouda ve Zeki'nin sakatlıkları bulunduğunu vurgulayarak, ''Dickel'in dünkü maçta oynamaması gerekiyordu ama Wilkerson sakatlık geçirince mecburen oynattım. Şu anda 4 oyuncum da antrenman yapamıyor. Yarın da son idmana katılmaları zor. Bu oyuncuları antrenman yaptıramadan son maçta oynatmaya çalışacağız'' dedi. 
     
</TEXT>
</DOC>
