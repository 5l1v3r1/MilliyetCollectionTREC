<DOC>
<DOCNO> 190865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/ekonomi/eko02.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yolsuzluk mücadeleme medya savaşı diyorlar' 
</HEADLINE>
<TEXT>

   Aydın Doğan medyanın tüm sorularına açıklıkla cevap verdi 
      EKONOMİ SERVİSİ FOTOĞRAF YALÇIN ÇINAR 
   
   Doğan Holding Yönetim Kurulu Başkanı Aydın Doğan, "Türk medyası o kadar kötü bir bataklığın içine girdi ki, bazı yayın kuruluşları ellerindekileri taarruz aracı olarak kullanıyorlar" dedi. 
   Doğan, "Gitsinler devlete borçlarını ödesinler, mesleği yeniden yıkayalım" çağrısında bulundu. Doğan, son zamanlarda kendisine yönelik yayınlar üzerine holding binasındaki basın toplantısında yöneltilen bütün soruları tek tek yanıtladı. 
   Doğan, kameraların önüne çıkmak istemeyen diğer medya patronlarıyla da istedikleri zaman Gazeteciler Cemiyeti'nde bir araya gelip tartışmaya hazır olduğunu söyledi. 
   "Çamura batmış bu insanların sıçrattığı pislikler benim de üstümü başımı kirletmeye, beni de rahatsız etmeye başladı" diyen Aydın Doğan, "Bizim sektörümüz Haliç'in eski haline dönmüşse, ben de oradaki büyük balıksam orada kendimi korumaya çalışıyorum" dedi. Sıçratmalardan yara aldığını söyleyen Doğan, şöyle konuştu 
   "Türk medyası o kadar kötü bir bataklığın, o kadar kötü bir pisliğin içine girdi ki, marka vermek istemiyorum, ama hepsi ellerindeki yayın kuruluşlarını birer taarruz aracı olarak kullanmaya başladılar. Şu anda Türkiye'de yapılan bu. 'Bizi sana benzetemiyoruz Aydın Doğan, seni çekerek bize benzeteceğiz' diyorlar. Çamura batmış bu insanların sıçrattığı pislikler benim de üstümü başımı kirletmeye, beni de rahatsız etmeye başladı. Okumuyorum, bakmıyorum." 
   
   'Kiralık gazeteci var' 
   Medyadan para kazanan biri olarak bu yaşananlara çok üzüldüğünü belirten Doğan, "Ben medyadan para kazanıyorum. Bütün ailem ve çocuklarım medyada çalışıyor. Medyayı birinci işimiz görüyoruz, bunun geleceğine kendimizi adadık" dedi. Doğan, şöyle devam etti 
   "Medya da elimde bulunsun yarın lazım olur, yarın benim üzerime gelirlerse onlara şantaj yaparım. Birkaç gazeteciyi de kiralarım, ondan sonra Aydın Doğan mı haber yapıyor, ben de ona yazarım. Mesleğimiz kirlendi. Hepimizin paçalarından tuttular pisliğin içine çekmeye çalışıyorlar. Ben o pisliğin içine girmemek için gayret sarf ediyorum. Ama o sıçratmalardan ben de maalesef yara alıyorum. Ama ben başımı yastığa koyunca rahat uyuyorum. Alnımdan kara sinek geçmedi." 
   
   'İşlerine kalkan yaptılar' 
   Doğan, 2001 yılında yaşanan krizin Türk halkını tepeden tırnağa olumsuz etkilediğini, krizin ana nedeninin bankacılık sektörünün olduğunu hatırlattı. "Kriz basın sektörünü de olumsuz etkiledi. Maalesef batan bankaların yarısına yakının elinde medya vardı" diyen Aydın Doğan, şunları söyledi 
   "Medya kuruluşlarının bankalarından usulsüz olarak kullandıkları paraları ve yolsuzlukları haber yaptığımızda, olaya bir medya savaşı görünümü vermeye girdiler. Devletten mal kaçırmalar, bir gecede ismi değiştirilen şirketler, kurumlara değil şirketlere sağlanan ayrıcalıklar ve bunların yarattığı zararlar. İşte ben bu haksızlıklara ve yolsuzluklara karşı çıktığım için kendimi garip bir suçlama mekanizması içerisinde buluyorum. Haksızlıklarla ve yolsuzluklarla mücadele etmeye kararlı olduğum için bazı çevrelerin sürekli olarak karalamalarına muhatap oluyorum. Elinde medya gücü olmayan kişilerin yaptığı yolsuzluklara karşı çıktığımız zaman alkışlanıyoruz. Ama elinde medya gücü olan ve yolsuzluk yapan kişilerle mücadele ettiğimiz zaman da buna 'Medya Savaşı' deniyor." 
   Doğan, "Medya sektörü, maalesef gazete ve televizyonlarını ellerindeki öteki işlerin taarruz birliği ve savunma kalkanı olarak kullanan bir işadamı türünün istilası altında. Bu olayın içine girdiğinizde karşımıza Cumhuriyet tarihinin en büyük yolsuzluk ve usulsüzlükleri çıkıyor" dedi. 
   
   'Dürüstle hortumcu ayrılmalı' 
   Doğan, devleti hortumlayanlarla, devleti bir kazanç kapısı olarak görenlerle, medyayı halk adına kullanma çabası içinde olanların birbirinden ayrılması gerektiğine dikkat çekti. Doğan, "Namuslu ile namussuz, iyi ile kötü arasındaki fark, ancak mesleğini korkusuz, tarafsız, dürüst ve araştırmacı olarak yapan siz değerli arkadaşlarım tarafından halka gösterilebilir" dedi. 
   
   'Ordu çekildi, altın hisse kalktı' 
   Aydın Doğan, Petrol Ofisi'nde "Altın Hisse"nin neden kalktığına ilişkin bir soruyu şöyle yanıtladı 
   "Petrol Ofisi özelleştirme şartnamesinde açıkça diyor ki, PO stratejik bir kuruluş, orduya mal temin eden kuruluşlardan biri. Stratejik görüldüğü için 5 yıl süreyle burada altın hisse tutulacaktı. Ancak ordu da 5 yıl içinde PO'dan ayrılabilecekti. Ordunun ihtiyacını karşılayan ANT adlı kuruluş vardı. Ordu 5 yıl içinde ayrılacağı için o süre içinde altın hisseyi elinde tutmak istiyordu. Ancak biz aldıktan 6 ay sonra ordu PO'dan ayrıldı. Ordu PO'dan ayrılınca altın hissenin var olma nedeni ortadan kalktı. PO'nun yüzde 95'i İş Bankası - Doğan Holding'in. Devlet niye PO'da hangi mantıkla altın hisse tutsun " 
   Altın hisse konusunda Doğan Holding Yönetim Kurulu Başkan Vekili İmre Barmanbek de şunları söyledi 
   "Altın hissenin kaldırılması sadece PO'ya özel bir uygulama değil. Daha önce Deniz Nakliyat'ın özelleştirilmesinde de aynı gerekçeyle altın hisse vardı. Çünkü Milli Savunma Bakanlığı'nın taşımalarını Deniz Nakliyat yapıyordu. 
   Milli Savunma'nın taşıma işleri Deniz Nakliyat'ın bünyesinden çıkınca altın hisse de ortadan kalktı. Çünkü gereği ortadan kalkmıştı." 
   
   'Özkaynak koyduk' 
   Aydın Doğan, PO'nun alımında ne kadar kredi kullanıldığına ve borcun neden ötelendiğine ilişkin bir soruya da şu yanıtı verdi 
   "250 milyon dolar İş Bankası, 250 milyon dolar Doğan Holding, 500 milyon dolar özkaynak koyduk. 7 büyük toplam 11 bankadan 760 milyon dolar kredi kullandık. Bunun da 60 milyon doları Vakıfbank'tandı. Bu 79 trilyonluk borcun 50 trilyonunu ödedik, 19 trilyon lirasını kasımda ödüyoruz. Faizlerini arkaya attık. Bu borç anlaşmamıza göre 2005'te bitiyordu zaten. Sanki bugün bitecek 270 trilyonu 2007'ye erteledik gibi yansıdı. Bu kadar büyük bir ciro yapan bir şirketin borçlarını ötelemesi çok doğal." 
   
   'Gazeteciler kazansın isterim' 
   Medya sektöründe arz fazlasının olduğunu söyleyen Doğan, gazetecilerin hak ettiği parayı kazanmadığını belirtti. 
   Doğan, "Ancak 2000 yılında yaşanan krizle beraber ben de kayba uğradım, gazeteciler de. Fakat asıl istediğim gazetecilerin hak ettiği parayı kazanmasıdır" dedi. 
   
   'Ülkeyi iyi yönetenin yanında oluruz'    Doğan Holding Yönetim Kurulu Başkanı Aydın Doğan, toplantıya POAŞ Yönetim Kurulu Başkanı Vural Akışık ve Doğan Holding Yönetim Kurulu Başkan Yardımcısı İmre Barmanbek'le katıldı. 
   Doğan, siyasi konularda kendisine yöneltilen sorular üzerine de, "Ben siyasetçi değilim, ben gazete sahibiyim. Biz yayıncılık yapıyoruz. Siyaseti yönlendirmiyoruz. Siyaseti şuraya buraya götürme misyonumuz yok" dedi. Doğan, AKP medyası diyorlar şeklindeki soruya karşılık olarak da, "Ne AKP'nin politikalarını belirlemeye soyunduk, ne de bütün faaliyetlerini onaylıyoruz. Özgür basın yoksa demokrasi olmaz. Ülkeyi iyi yönetenlerin, halkın yanında, kötü yönetenlerin her zaman karşısındayız" diye konuştu. 
   
   'Ötelenen borç açıklamasında usulsüzlük yok'    Aydın Doğan, borç ötelemesinin neden kamuoyuna açıklanmadığına yönelik soru üzerine de, şunları söyledi 
   "Bu konu gazetelerde çıkınca ben de Yönetim Kurulu Başkanı olarak bunu sordum. Neden gizlediniz diye sordum Hayır gizlemedik denildi. Kamuyu bilgilendirme tebliğinde bir hüküm var, aktifinizin yüzde 10'unu geçiyorsa kamuya açıklamak zorundasınız. Yani ötelenen borç miktarı, aktiflerinizin yüzde 10'unu geçiyorsa açıklama gereği doğuyor. Biz yasayı çiğnemedik. Ötelenen borcumuz yüzde 10'un çok altında olduğu için yönetim açıklama gereği duymamış. Özellikle gizlenmiş değil. Ben de samimiyetle onu sonradan öğrendim. Devlet bankalarından kredi aldı, cebinden bir kuruş özkaynak koymadı deniyor. Hayır kardeşim, 500 milyon dolar özkaynak koyduk. 1 milyar 260 milyon doları ödedik. Şu ana kadar devlete bizden daha yüksek para ödeyen olmadı tek kalemde. Zaten işletmeleri yüzde 100 özkaynakla alan var mı Biz devlete tek kalemde 1 milyar 260 milyon dolar ödedik. Devlet, bizim 60 milyon dolar tartışılan rakamı, iki yıl ertelemiş. Bununla bizim usulsüzlük yaptığımız, etik davranmadığımız söyleniyor. Biz usulsüzlük yapmadık, çünkü açıklama mecburiyetimiz yoktu. Etik de davrandık. Gizleme demek suç olan ve yasal olmayan bir şeyi gizlemektir. Bu öteleme Doğan Grubu'nun değil de başka bir grubun ötelemesi olsaydı haber bile olmazdı. 
   
   Toplam 60 milyon dolar 
   Mesleğimizin yüzkarası bir olay var. PO'nun borç ertelemesinin haberini Aydın Doğan'ın resmini koyarak yapıyorlar. POAŞ'ın yüzde 50'si İş Bankası'nın, yüzde 50'si Doğan Holding'in, Doğan Holding'in de yüzde 34'ü halka açık. İş Bankası'nın on binlerce ortağı var, önemli bir kısmı halka açık. Bu olay Aydın Doğan'ın şahsıyla ilgili değil. Neden ötelediğimizi yazmadığımız soruluyor, diyorum ki yazmak için bir neden yoktu. Dün akşam ne yediğimi de yazacak mıyım " 
   Ötelemenin gerekçesine ilişkin bir başka soruyu da, "5 milyar dolar ciro yapan bir grup 60 milyon dolarlık borcu ötelemiş, akıllıca da bir iş yapmış bence. Bununla grubun zor durumda olması diye bir bağlantı olabilir mi Grubun kasasında 100 milyon dolar olduğunu CEO'muz Tufan Darbaz açıkladı" diye yanıtladı. 
   
   'Bankacılığı sevmiyoruz' 
   'Bugünkü aklım olsa bankacılığa girmezdim'    "Bugünkü aklım olsaydı bankacılığa girmezdim" diyen Aydın Doğan, bankacılığa ilişkin sorular üzerine de şunları söyledi 
   "Bankam Türkiye'de reytingi en yüksek üç bankadan birisi. Ama benim çocuklarım bankacılık yapmak istemiyor. Ben de yılda bir yemeğe gidiyorum. Niye aldınız derseniz, artık dünyada medya kuruluşları büyük sanayi kuruluşları haline geldi. Ama bugünkü aklım olsaydı bankacılığa girmezdim." 
   Demir Halkbank'ın BDDK'dan ucuza alındığı yolundaki iddiaları da yanıtlayan Doğan, şunları söyledi 
   "Üç yıllık banka faizlerini katarak, isteyen varsa, Demir Halk'ı aldığım fiyattan satmayı, kim talipse vermeyi taahhüt ediyorum." 
   
   'Tekel değiliz' 
   'Biz değil, Digiturk ile Çukurova Grubu tekel'    Aydın Doğan, Cumhurbaşkanı Ahmet Necdet Sezer'in medyada tekelleşmeye ilişkin görüşlerinin anımsatılması üzerine, Türkiye'de medya tekeli bulunmadığını savunarak, "Sayın Cumhurbaşkanı medyada tekelleşme konusunda maalesef peşin hükümlü. Türkiye'de medya tekeli varsa o da Çukurova Grubu'dur. Digiturk ile tekel olmak istiyor" dedi. 
   Doğan, medyada tekelleşme olduğu yolundaki iddiaları ilişkin soruları da şu sözlerle yanıtladı "Tekel deyince sadece yazılı basın kastediliyor. Türkiye'de 4 milyon 350 bin gazete satılıyor, bunun 1 milyon 750 bini benim grubumdaki gazetelerden oluşuyor. Tekel var diye peşin hükümlü olmamak gerek. Benim gazetelerim çok satıyor." 
   
   Uzan görüşmesi 
   'Bodrum'daki evime cebinde teyple geldi'    Aydın Doğan, Cem Uzan ile ilgili bir soru üzerine de şunları söyledi 
   "Cem Uzan iki yıl evvel Bodrum'daki evime geldi iki saate yakın konuştuk. Cem Uzan'ın asıl istediği Motorola ile ilgili haberleri yapmamamızdı. Biz de 'bu haberleri dünya basını yapıyor, görevimizi yaparız' dedik. Yalan, çarpıtıcı, kasdi bir haber olmayacağı garantisini verdik. Sonra dağtım şirketimizin bir kısmını satmamızı istedi, 'satabiliriz' dedik. Ama ikisini karıştırmamasını söyledik. O da bunları cebindeki teybe kaydetmiş. Motorola haberlerini yapma, 50 milyon dolar vereyim demeye kadar götürüyor, ama adamlar her şeyi bitirmiş artık, gangster." 
   
   Büyük katılım 
   30 medya kuruluşu yoğun ilgi gösterdi    Aydın Doğan'ın basın toplantısını, yazılı ve görsel medyadan 30 kuruluşun muhabir ve yazarları izledi. Toplantıya katılan medya kuruluşları şunlar Akşam, Anadolu Ajansı, CNN Türk, Cine 5, Cumhuriyet, Dünden Bugüne Tercüman, Dünya, Ekonomist, Flash TV, Gözcü, Habertürk, Halka ve Olaylara Tercüman, Hürriyet, Kanal D, Kanal 7, Milliyet, Posta, Radikal, SKY Türk, Star Gazetesi, Star TV, Tempo, TRT, Vakit, Vatan, Yarın, Yeni Çağ, Yeni Şafak ve Zaman. 
   
   
</TEXT>
</DOC>
