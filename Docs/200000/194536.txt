<DOC>
<DOCNO> 194536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun11.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Terör saldırıları her geçen gün artacak" 
</HEADLINE>
<TEXT>

     Irak'taki Amerikalı sivil yönetici Paul Bremer, ittifak güçlerinin istihbarat konusunda etkisiz kalmalarının Irak'ta terörün giderek artmasına neden olduğunu belirtti. 
     İngiltere'nin The Times gazetesine demeç veren Paul Bremer, bir yandan milyarlarca dolarlık yeniden yapılanma çalışmaları başlarken, diğer yandan da yüzlerce teröristin Suriye, Sudan, Yemen ve Suudi Arabistan gibi ülkelerden Irak'a sızdığını belirtti. Bremer, bu teröristlerin eylemlerini giderek artıracağını ve ABD ile İngiliz güçlerini Irak'ın dışına atmaya çalışacağını kaydetti. 
     Bremer, saldırıların giderek artacağını da belirterek, ''Saldırıya hedef olacağız ve daha çok terörle karşılaşacağız. Zira teröristler de yeniden yapılanma dinamiklerinin bizim lehimize işlediğini görüyorlar ve bunun önüne geçmek istiyorlar. Bizim istihbarat kaynaklarımız artmadıkça, bu konudaki akış sağlanmadıkça, sorun yaşamayı sürdüreceğiz'' dedi. 
     
     ''EL YORDAMIYLA SAVAŞ'' 
     İttifak güçlerinin, Irak'a dışardan sızan teröristler ve Saddam'a bağlı güçlere karşı karanlıkta el yordamıyla bir savaş verdiğini kaydeden Bremer, istihbaratın artırılması için Irak İçişleri Bakanlığı tarafından ''çeşitli grup ve siyasi partilerden toplanan kişilerle özel bir güç kurulması'' yolundaki öneriyi değerlendirdiklerini ifade etti. 
     Paul Bremer, bu güce Saddam döneminin istihbarat servisi görevlilerinden birkaçının sızmasının beklenebileceğini de belirterek, ''Ancak, bu güce alınacak her bir görevli tek tek kontrol edilip, eğitilip öyle görevlendirilecek'' dedi. 
     ABD Başkanı George Bush'un, seçimlere rağmen ABD askerini Irak'tan erken çekmek gibi bir şansı bulunmadığını da vurgulayan Bremer, ''Böyle bir tercihin, hem Irak hem de Ortadoğu için son derece tehlikeli sonuçları olur'' ifadesini kullandı. 
     İttifakın, Irak'ı terk etmeden önce bölgenin ''en iyi demokrasisini'' kuracaklarını kaydeden Bremer, ''Pek çok Iraklı da bu yapılana kadar ittifak askerinin ülkede kalmasını istiyor'' dedi. 
     
     ''İŞGALCİ GÜÇ OLMAK RAHATSIZ EDİCİ'' 
     Irak'ın egemenlik haklarının tümüyle kurulacak hükümete devredilmesinden sonra da ittifak askerinden ülkede bir süre daha kalmasının istenebileceğini öne süren Paul Bremer, ''Eğer böyle bir istekte bulunurlarsa o zaman buradaki askerin statüsünü belirleyecek bir anlaşma imzalanabilir'' görüşünü savundu. 
     Paul Bremer, 600 yıl boyunca Moğol ve Osmanlı idaresinde kaldıktan sonra 35 yıl boyunca da Saddam Hüseyin tarafından idare edilen Irak halkının bir an önce değişim beklemesini anlayışla karşıladığını da belirterek, şöyle dedi 
     ''İşgal altında olmak, biliyorum rahatsızlık verici bir duygu. İşgalci bir güç olmak da aynı derecede rahatsızlık sebebi. Bu nedenle Irak Yönetim Konseyi'nin bir an önce anayasayı hazırlaması ve seçimleri yapması gerekiyor.'' 
     
</TEXT>
</DOC>
