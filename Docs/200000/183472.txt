<DOC>
<DOCNO> 183472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur27.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadın belediye otobüsünün altında kaldı 
</HEADLINE>
<TEXT>

     Akrabalarını ziyaret için İstanbul'a gelen ve çantasını tekerleğine kaptırdığı otobüsün altında kalan İsmete Özbaş'ın cenazesi memleketine gönderildi. 
     Alınan bilgiye göre, İzmit Değirmendere'de oturan İsmete Özbaş 73 , akrabalarını ziyaret etmek için geçen Çarşamba günü İstanbul'a geldi. 
     Geceyi Gültepe'deki yeğeninin evinde geçiren Özbaş, daha sonra, Samandıra'da oturan kızı ile buluşmak ve onun evine gitmek için Mecidiyeköy'e geçti. 
     Burada meydana gelen olayda, Özbaş'ın elindeki çanta, Kenan Şimşek'in kullandığı 93 116 kasa numaralı İETT otobüsünün tekerleğine takıldı. Dengesini kaybeden Özbaş, aracın altında kalarak hayatını kaybetti. 
     Özbaş'ın Şişli Etfal Eğitim ve Araştırma Hastanesi morguna kaldırılan cenazesi, buradan akrabaları tarafından alınarak, toprağa verilmek üzere memleketi olan Kastamonu'ya götürüldü. 
     Olaydan sonra gözaltına alınan otobüs şoförü Kenan Şimşek ise sevk edildiği Şişli Adliyesi'nde serbest kaldı. 
     
</TEXT>
</DOC>
