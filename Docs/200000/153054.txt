<DOC>
<DOCNO> 153054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo37.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Nedved Türkiye maçı kadrosunda yok... 
</HEADLINE>
<TEXT>

     Juventus'da oynayan Çek Milli Takımı'nın kaptanı Pavel Nedved, İtalyan takımının yoğun programı nedeniyle kadrodan çıkartıldı. 
     Milli takımdan bir yetkili, yaptığı açıklamada, geçen hafta Şampiyonlar Ligi'nde Juventus'un Barcelona'yı elemesinde büyük pay sahibi olan Nedved'in, milli takıma katılamayacağını bildirdi. Ligde 8 puan farkla lider olan ve şampiyonluk mücadelesi veren İtalyan takımı, Şampiyonlar Ligi yarı finalinde gelecek hafta İspanya'nın bir diğer güçlü temsilcisi Real Madrid ile karşılaşacak. 
     Bu arada teknik direktör Karel Bruckner, sakatlığı nedeniyle oynayamayacak olan Kaiserslautern'in golcüsü Vratislav Lokvenc'in yerine defansa, TSV 1860 Münih'ten Roman Tyce'i çağırdı. 
     Tyce, Çek Cumhuriyeti'nin 2002 Dünya Kupası elemelerinde başarılı olamamasından sonra ilk kez milli formayı giyecek. 

     
</TEXT>
</DOC>
