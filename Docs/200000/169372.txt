<DOC>
<DOCNO> 169372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur11.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcakta asfalt erimelerine dikkat... 
</HEADLINE>
<TEXT>

     Mevsim normallerinin üzerinde seyreden hava sıcaklıkları nedeniyle eriyen asfaltın, yolun kayganlaşmasına neden olarak kaza riskini artırdığı bildirildi. 
     Karayolları 6. Bölge Müdürü İhsan Akbıyık, hava değişimlerinin karayollarında yapılan çalışmaları olumsuz etkilediğini, sıcak havalarda yollarda ''Asfalt kusması'' olarak adlandırılan erimelerin meydana geldiğini kaydetti. 
     Eriyen asfaltın yolları kayganlaştırdığını ve kaza riskini artırdığını belirten Akbıyık, şunları söyledi 
     ''Asfalt erimelerine hava sıcaklığının yanı sıra, ağır tonajlı araçlar da neden oluyor. Bu durumda kaplamanın alt kısmındaki agrega tabakası, üst bölümdeki bitümün üzerine çıkarak yolu kayganlaştırıyor. Özellikle yıpranmalar, kırılmalar sonucu yama yapılan yollarda görülen asfalt erimelerinde, kayganlığı ve eriyen malzemenin araç lastiklerini sarmasını önleyecek, kırıklı tabir edilen elek altı malzeme kullanıyoruz. Araç sürücülerinin erime olan bölgelerde herhangi bir kazayla karşılaşmamaları için çok dikkatli olmaları, yeni asfalt yapılan yollarda karayollarının işaret ve işaretçilerine uymaları gerekiyor.'' Trafik yoğunluğunun fazla olduğu kesimlerde karayolları ekiplerinin sürekli elek altı malzeme sererek, asfalt erimesini önlemeye yardımcı olduğunu ifade eden Akbıyık, ''Yolda seyreden araçlar, elek altı malzemeleri sıçratıyor ve arkadan gelen araçlara isabet ediyor. Bu isabetlerde araçların bazen camları kırılıyor. Bunu önlemek için sürücüler yavaş seyretmeli ve önündeki araçla kendi aracı arasında belirli mesafe koymalıdır'' dedi. 
     
     OTOMOBİLLERE BULAŞAN ASFALT İÇİN MARGARİN YAĞI 
     Öte yandan, yaz aylarında eriyen asfaltın otomobillerin kaportasına ve camlarına bulaşması da önemli sorun olarak ortaya çıkıyor. Oto boyacıları, otomobilin kaportası ve camına bulaşan asfaltın, benzin, tiner, gazyağı gibi maddelerle çıkartılmasının boyaya zarar vereceğini, en güvenli yolun ise, paketler halinde satılan margarin yağlarının bir bez parçasına veya istübü parçasına emdirilip ovularak temizlik yapılması olduğunu söylediler. 
     
</TEXT>
</DOC>
