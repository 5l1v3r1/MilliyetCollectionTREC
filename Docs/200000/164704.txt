<DOC>
<DOCNO> 164704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/bila.html </URL>
<DATE> 2003/06/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çelik - Gürüz tartışması 
</HEADLINE>
<TEXT>

     Gürüz, Milli Eğitim Bakanı'nın meslek liselerine yapacağı düzenlemelerin imam hatip okullarının önünü açmaya dönük olduğunu vurgulayarak, "365 milletvekili var. Buyursunlar yapsınlar, ama sonuçlarına katlanırlar" demişti. 
     Gürüz bu girişimin Türkiye Cumhuriyeti'nin en önemli niteliği olarak tanımladığı laiklik karşıtı girişim olduğu imasında da bulunmuştu. 
     Milli Eğitim Bakanı Hüseyin Çelik, Gürüz'ün bu tepkisini değerlendirirken, "Sayın YÖK Başkanı, sorunu ve bizim söylediklerimizi anlamak istemiyor" dedi. 
     Çelik dünkü görüşmemizde şu değerlendirmeyi yaptı 
     "Biz halka dayalı bir iktidarız. 365 milletvekilimiz var. Bu milletvekillerini Sayın Gürüz ikram etmedi. Halk seçti. Bizim halkın beklentileri konusunda icraat yapmamız kadar doğal bir şey yoktur. Tabii ki, sadece isteklere ve beklentilere göre değil, aklın ve bilimin gerektirdiği şekilde hareket edeceğiz." 
     Milli Eğitim Bakanı Hüseyin Çelik, YÖK taslağını önümüzdeki hafta bakanların incelemesine sunacaklarını kaydederek şöyle devam etti 
     "Biz YÖK adını koruyacağız. Ama üniversiteye girişte meslek liseliler aleyhine olan durumu düzelteceğiz. Bunda kararlıyız. Meslek liselileri kendi alanlarında fakülte tercih etmelerine özendireceğiz. Kendi alanlarında tercih yaparlarsa değerlendirme katsayısı lehlerine olacak. Eğer başka alanları tercih ederlerse orada da eşitlik olacak. Aleyhlerine uygulama olmayacak. Bizim amacımız kendi alanlarında yükseköğrenim görmelerini özendirmektir. Ama bu arada alanları dışındaki fakülteleri kazanabiliyorlarsa, ona da mani olmanın bir anlamı yok." 
     Çelik, meslek liselilerin ancak yüzde 2'sinin üniversiteye girişte başarılı olduklarını anımsatarak, tartışmaların sadece imam hatip okulları ekseninde yürütülmesinin yanlış olduğunu vurguladı. Eğer meslek liselerindeki öğrenciler, aynı soruları yapabiliyorlarsa, altyapıları buna uygunsa neden her alanda yükseköğrenim görmesinler" diye sordu. 
     Milli Eğitim Bakanı, meslek okullarının meslek edinerek hayata erken atılmaya, sanayi ve ticaretin ihtiyaç duyduğu nitelikli ara insan gücünü yetiştirmeye dönük olduğu görüşüne katıldığını belirterek şöyle devam etti 
     "Meslek okullarının işlevinin bu olduğu görüşüne ben de katılıyorum. Gürüz bu değerlendirmesinde haklıdır. Ancak böyle olması bu öğrenciler için üniversite yolunun kapatılmasını gerektirmez ve haklı kılmaz. Eğer üniversite yolunu kapatırsanız meslek liselerine eğilim azalır. Özendirici olamazsınız. Meslek liseleri yine asli işlevlerini görürüler ama sınavı kazanıp üniversiteye gidebilenler de gitmelidir. Başından bu yolun kesilmesi meslek liselerine gitmek isteyenleri caydıracaktır." 
     Çelik, bu yaklaşımlarında ısrarlı olduklarını, önümüzdeki hafta değişiklik taslağını bakanların dikkatine sunarak, tasarılaşması için çalışmaya başlayacaklarını belirtti. 
     
     

</TEXT>
</DOC>
