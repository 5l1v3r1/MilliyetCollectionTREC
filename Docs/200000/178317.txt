<DOC>
<DOCNO> 178317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko09.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sicil affı hortumcuya değil, dürüst işadamına' 
</HEADLINE>
<TEXT>

   MERT İLKUTLUĞ, TURAN GÜLTEKİN İzmir 
   
   Sanayi ve Ticaret Bakanı Ali Coşkun, 2001 ekonomik krizi nedeniyle çeklerinin karşılıksız çıkması, senetlerini ödeyememesi gibi sorunlar yüzünden Merkez Bankası'nda kara listeye giren işadamları için sicil affı çıkartacaklarını söyledi. 
   İzmir Enternasyonel Fuarı'nın İEF açılışına katılmak üzere önceki gün İzmir'e gelen Coşkun, dün sabah 53 ülke delegasyonuyla yaptığı kahvaltıda gazetecilerin sorularını yanıtladı. 
   
   Yolsuzluğa karışanı kapsama almayız 
   Krizden etkilenen işadamlarının bugün hiçbir sıkıntısı olmasa bile Merkez Bankası'nın kara listesine girdikleri için çek veya kredi alamadıklarını söyleyen Coşkun, "Bu bakımdan bir sicil affı düşünüyoruz" dedi. 
   Bir gazetecinin "Aftan kaç kişi faydalanır" sorusuna Coşkun, "Tam olarak bilemiyoruz. Ama halk arasında yolsuzluğa, hortumculuğa karışmış olarak bilinen kişileri bu kapsama alacak değiliz" dedi. Meclis'in yoğun çalışmaları nedeniyle bu konuya sıra gelmediğini kaydeden Coşkun. "Ekimde ele alacağımızı zannediyorum. Düzenleme bir yasayla olacaktır" dedi. 
   
   
</TEXT>
</DOC>
