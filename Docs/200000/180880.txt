<DOC>
<DOCNO> 180880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/soneko06.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
1990'dan 2002'ye Türkiye... Eğitimde kalkındık, ekonomide battık 
</HEADLINE>
<TEXT>

     Türkiye 1990-2002 döneminde, eğitim ve insani kalkınma alanında ilerleme kaydetmesine rağmen, ekonomide aynı başarıyı gösteremedi. 
     Bu dönemde, doğuşta beklenen yaşam arttı, bebek ölüm ve doğurganlık hızları düştü, ancak cari kişi başına gelir azaldı, işsizlik oranı yükseldi. 
     Devlet İstatistik Enstitüsü DİE verilerini baz alarak yaptığı hesaplamalara göre, bu dönemde doğuşta beklenen yaşamda yüzde 3.2'lik artış sağlandı ve toplamda beklenen ömür 66.4 yıldan 68.5 yıla çıktı. 
     Bebek ölüm hızında yaklaşık 4'te bir oranında azalma sağlanırken, doğurganlık hızı yüzde 18, nüfus artış hızı ise yüzde 20.3 azaltıldı. 
     
     EKONOMİDE SOĞUK DUŞ 

     Demografik alanda yaşanan bu gelişmelere karşılık ekonomide yaşanan krizlerin de etkisiyle istenilen noktaya ulaşılamadı. 
     Nitekim cari kişi başına gelir dolar bazında 12 yıllık dönemde yüzde 3.7 gerileyerek 2 bin 682 dolardan 2 bin 584 dolara indi. 
     İşsizlik oranı yüzde 8'den yüzde 10.6'ya çıkarken, buradaki artış da yüzde 32.5 olarak hesaplandı. 
     Bu dönemde işgücüne katılma oranlarında da yüzde 14'lük gerileme görüldü. 
     Devlet harcamalarından eğitime ayrılan pay yarı yarıya gerilerken, sağlığa ayrılan payda ise yüzde 19.7'lik artış yakalandı. 
     
     EĞİTİM 

     Eğitim ve okullaşma oranlarında devam eden sorunlara karşılık aynı dönemde önemli yükselişler yaşandı. Nitekim yetişkin okuryazar oranı yüzde 11.6 oranında yükseltilirken, ilköğretim okullaşma oranı yüzde 12.9, ortaöğretim okullaşma oranı ise yüzde 60.3 oranında arttı. 
     Öte yandan, istenen seviyeye gelmese de kadın milletvekillerinin oranı yüzde 1.8'den yüzde 4.4'e ulaştı. 
     Hane halkı reisi kadın olan hane halklarının oranı yüzde 8.7'den yüzde 12'ye, tarım dışı faaliyetlerde ücretli olarak çalışan kadınların oranı da yüzde 15.8'den yüzde 20.6'ya yükseldi. 

     
</TEXT>
</DOC>
