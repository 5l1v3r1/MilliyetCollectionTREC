<DOC>
<DOCNO> 163207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur12.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul servis araçlarına yeni düzen getiriliyor... 
</HEADLINE>
<TEXT>

     Okul servis araçlarına yeni düzen getirildi. 
     ''Okul Servis Araçları Hizmet Yönetmeliği'', Resmi Gazete'nin bugünkü sayısında yayımlanarak, yürürlüğe girdi. 
     Taşımalı eğitim dışındaki servis araçlarını kapsayan yönetmelikle, önceki düzenlemeden farklı olarak getirilen uygulamalar şöyle 
     -Araçların arkasına konulan ''okul taşıtı' yazısı reflektif olacak. 
     -Aracın iç düzenlemesinde demir aksam açıkta olmayacak, varsa yaralanmaya sebebiyet vermeyecek yumuşak bir madde ile kaplanacak. Bu hüküm 3 ay sonra yürürlüğe girecek 
     -Araçların bakım ve onarımları 6 ayda bir yapılacak. 
     -Servis aracı 10 yaşından küçük olacak. Bu hüküm 4 yıl sonra yürürlüğe girecek 
     -Araçta, gerektiği hallerde ilgili meslek odası, okul veya öğrenci velileriyle haberleşebilmek için telsiz veya mobil telefon bulundurulacak. 
     -Taşıtlarda her öğrenci için bir emniyet kemeri olacak. 
     -Taşıtlardaki görüntü ve müzik sistemleri, taşıma hizmeti sırasında kullanılmayacak. 
     -Servis hizmeti sırasında taşıta öğrenciden başka yolcu alınmayacak. 
     -Taşıtta bulunması zorunlu rehber personel 22 yaşını doldurmuş ve en az lise mezunu olacak. 
     -Taşıt sürücüsü ve rehber personel, uyuşturucu madde, ırza geçme, kadın, kız ve çocuk kaçırma, fuhşa teşvik, şarhoşluğu alışkanlık haline getirme suçlarını işlememiş olacak. Bu suçları işleyen kimseler, affa uğrasalar dahi taşıt sürücüsü veya rehber personel olamayacak. 
     -Şöförlerin, ayrıca, asli kusurlu ve bilinçli taksirli olarak ölümlü trafik kazasına karışmamış olması gerekiyor. Alkollü araç kullanma ve hız kuralını ihlal nedeniyle sürücü belgeleri birden fazla geri alınmış olanlar da şoförlük yapamayacak. 
     
     KİRALAMA KOMİSYONU 
     Yeni yönetmelikle, okul servis araçlarının kiralanması işlemi de kurala bağlandı. 
     Buna göre, okul servis araçları, her yıl okul-aile birliği yönetim kurul başkanın başkanlığında, okul-aile birliği yönetim kurulunca belirlenecek bir temsilci, okul aile birliği yönetim kurulunca tespit edilecek 4 veli, okul koruma derneği yönetim kurulunca belirlenecek bir temsilci ile varsa okul eğitim vakfı yönetim kurulunca belirlenecek bir temsilcinin katılımıyla oluşturulacak bir komisyon tarafından kiralanacak. 
     Öğrenci velileri, istemeleri halinde, çocuklarını herhangi bir okul servis aracı işleteni ile anlaşarak da taşıtabilecekler. 
     
</TEXT>
</DOC>
