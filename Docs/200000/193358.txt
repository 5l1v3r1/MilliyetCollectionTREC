<DOC>
<DOCNO> 193358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/ekonomi/aeko.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, 2004 için vergi artışını yüzde 28.5 belirledi 
</HEADLINE>
<TEXT>

   Enflasyonun yüzde 12 olmasının hedeflendiği 2004'te vergi artışını belirleyecek yeniden değerleme oranı yüzde 28.5 olacak. Emlak ve çöp vergileri ise bu oranın yarısı kadar yani yüzde 14.2 artacak 
      
   Bakanlar Kurulu'nun yetkisini kullanarak farklı bir oran belirlememesi halinde, çeşitli vergi ve harçlar 1 Ocak 2004'ten geçerli olmak üzere yüzde 28.5 oranında artacak. 
   Devlet İstatistik Enstitüsü'nün DİE açıkladığı ekim ayı enflasyon rakamları sonrasında, toptan eşya fiyatlarında 12 aylık ortalama artışa göre belirlenen yeniden değerleme oranının, 2003 yılı için yüzde 28.5 olacağı ortaya çıktı. 2004 yılında enflasyonun ise yüzde 12'ye inmesi hedefleniyor. 
   Vergi Kanunları gereği yeni yıl vergilerine de baz teşkil eden yeniden değerleme oranı, enflasyonun yüzde 12'lerde hedeflendiği 2004 yılında çok sayıda vergi, harç ve cezalarda yüzde 28.5'lik bir artışa neden olacak. Vergi düzenlemeleri gereği, Bakanlar Kurulu'nun "Yeniden değerleme oranının yüzde 50'sinden çok, yüzde 50'sinden az olmamak kaydıyla yeni oran belirleme" yetkisi bulunuyor. Ancak uzun yıllardır hükümetler, bu yetkiyi, sadece bazı yıllardaki taşıt vergisi ve harçlara ek artış şeklinde kullandı. Onun dışında, vergi ve harçlar hep yeniden değerlemeye bağlı olarak arttı. 
   2004'te kasko değeri ve ağırlık üzerinden alınması yönünde yasal düzenleme hazırlığı yapılan Motorlu Taşıtlar Vergisi'nde eğer bugünkü sistem devam ederse bu vergi de en az yeniden değerleme oranında artış görecek. 
   Vatandaşın çöp vergisi olarak nitelediği Çevre Temizlik Vergisi ile Emlak Vergisi tutarlarına ise yeniden değerleme oranının yarısı olan yüzde 14.25 oranında zam yapılacak. 
   Bu arada halen 5 milyar lira olan vergide ilk dilim ise Bakanlar Kurulu tarafından belirlenecek. Maliye Bakanlığı yetkilileri, burada hedef enflasyon çerçevesinde hareket edileceğini bildirdi. 
   
   Başbakan'ın evinin vergisi 266 milyon liraya çıkacak    Başbakan Tayyip Erdoğan'ın Üsküdar'daki evinin bulunduğu sokakta Emlak Vergisi'ne tabi metrekare değer, 233 milyon 100 bin liradan 266 milyon 316 bin liraya, CHP lideri Deniz Baykal, DSP lideri Bülent Ecevit ve DYP lideri Mehmet Ağar'ın evlerinin bulunduğu sokaklarda 369 milyon 884 bin liraya yükselecek. 
   YTP Genel Başkanı İsmail Cem'in evinin olduğu caddenin Emlak Vergisi'ne tabi metrekare değeri 591 milyon 815 bin lira, Mesut Yılmaz ve Hüsamettin Özkan'ın evlerinin bulunduğu Beykoz Konakları'nda 155 milyon 351 bin lira, Tansu Çiller'in yalısının olduğu sokakta da 295 milyon 907 bin lira olacak. 9. Cumhurbaşkanı Süleyman Demirel'in evinin olduğu Güniz Sokak'ta Emlak Vergisi'ne tabi değer de 517 milyon 838 bin liraya yükselecek. 
   
      
   
</TEXT>
</DOC>
