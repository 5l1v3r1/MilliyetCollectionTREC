<DOC>
<DOCNO> 198642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo05.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanların derbi karnesi... 
</HEADLINE>
<TEXT>

     Fenerbahçe ile Beşiktaş takımları arasında yarın yapılacak lig maçı öncesinde Fenerbahçe Kulübü Başkanı Aziz Yıldırım 6, Beşiktaş Kulübü Başkanı Serdar Bilgili ise 4 kez, başkanlık koltuğunda ezeli rakiplerini yenme keyfini yaşadı. 
     Aziz Yıldırım'ın göreve geldiği 15 Şubat 1998 tarihinde itibaren ezeli rakipler arasında yapılan toplam 14 maçın 6'sını Fenerbahçe, 7'sini Beşiktaş kazanırken, 1 maç berabere sona erdi. 
     Beşiktaş Kulübü Başkanı Serdar Bilgili ise, kendi döneminde 4 kez Fenerbahçe galibiyeti gördü. 
     Beşiktaş'ın 26 Mart 2000 tarihinde yapılan kongresinde başkan seçilen Bilgili'nin, başkan olarak izlediği ilk Fenerbahçe-Beşiktaş derbisinde sarı-lacivertliler, 14 Mayıs 2000 tarihinde BJK İnönü Stadı'nda rakibini 3-1 yenmişti. 
     Bilgili, ilk Fenerbahçe galibiyetini 16 Eylül 2000 tarihinde yine BJK İnönü Stadı'nda yapılan lig maçında gördü. Bu karşılaşmada Beşiktaş, Fenerbahçe'yi 3-0 yenmiş, ancak sarı-lacivertliler 6 yabancı oyuncu oynattığı için 3-0 hükmen galip sayılmıştı. 
     Bilgili başkanlığındaki Beşiktaş ayrıca, 2001-2002 sezonunda 2 Aralık'ta ezeli rakibini Kadıköy'de 2-1 yenerek, 24 maçlık galibiyet serisine son vermişti. ''Kara Kartallar'' geçen sezon ligdeki her 2 maçı da Kadıköy'de 1-0, Dolmabahçe'de de 2-0'lık skorlarla kazanmıştı. 
     
</TEXT>
</DOC>
