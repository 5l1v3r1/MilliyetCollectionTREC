<DOC>
<DOCNO> 179638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/dunya/adun.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri çözüm 
</HEADLINE>
<TEXT>

   2004 seçimlerindeki adayları zayıf görünen Demokratlar, eski NATO komutanı emekli orgeneral Clark'ın yarışa girmesinden medet umuyor 
      YASEMİN ÇONGAR Washington 

   
   Irak'ta istikrarın sağlanamaması ve ABD askerlerinin kayıp vermeyi sürdürmesi, Başkan George W. Bush'un kamuoyu yoklamalarında puan kaybetmesine yol açınca, 2004 seçimlerinde Beyaz Saray'ı Cumhuriyetçiler'den geri almak isteyen Demokratik Parti de, Bush'un Irak zaafını iyi değerlendirebilecek bir aday aramaya başladı. Mevcut Demokrat adayların hiçbirinin Bush'u yenebilecek güçte görünmemesi, dikkatleri "aday olabileceğinin" işaretini uzun süredir veren emekli orgeneral Wesley Clark'a çevirdi. 
   1999'da NATO'nun Kosova'daki Sırp denetimine karşı giriştiği harek tı başarıyla yöneten, İttifak'ın eski Avrupa Müttefik Kuvvetler Komutanı Clark, eski Başkan Bill Clinton'a yakınlığıyla tanınmış ve biraz da bu yakınlık nedeniyle görevi bırakmaya zorlanmıştı. 
   
   Savaşı eleştiriyor 
   Ancak Clark emekli olduktan sonra bir köşeye çekilip anılarını yazmak yerine, kamuoyunda adından söz ettirmeye devam etti. Son yıllarda, CNN Televizyonu'nda yaptığı yorumlarla tanınan Clark, Irak Savaşı'nın başlangıcında da bu yorumları sürdürdü ve savaşın, "sınırlı bir uluslararası destek" ile yapılmasını eleştirmesiyle dikkat çekti. 
   Yakın çevresinden gelen "aday ol" telkinleri konusunda, son dönemde giderek daha ılımlı açıklamalar yapan Clark, "Newsweek" dergisinin bu haftaki sayısında yer alan mülakatında ise, yarışa girmeye istekli olduğunu açıkça belli ediyor. Clark, buradaki açıklamalarında, Bush'un Irak politikasını eleştirmeyi de sürdürürken, "Vizyonunuz olmazsa kazanamazsınız. Vizyon da, mütteffiklerle birlikte hareket etmeyi gerektirir. Kolay göründüğü için değil, son çare olduğu için savaşmayı gerektirir. Irak'ta gördüğümüz gibi, bu iş kolay değil" dedi. 
   Öte yandan, Irak Savaşı konusundaki muhalefetinin yanı sıra, sosyal konulardaki liberal tavrı da, Clark'ın Demokrat tabandan oy toplama şansını artırabilir. Clark, eşcinsellerin medeni hukuk çerçevesinde "eş statüsü" kazanabilmesinden ve kürtaj hakkından yana, ayrıca Bush'un vergi politikasını da eleştiriyor. Clark'ın Vietnam'dan başlayan askeri deneyimi ise, muhafazak rlar nezdinde bir artı oluşturuyor. 
   
   
</TEXT>
</DOC>
