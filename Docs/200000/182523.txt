<DOC>
<DOCNO> 182523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur26.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber ombudsmanları İstanbul'da toplandı... 
</HEADLINE>
<TEXT>

     Uluslararası Haber Ombudsmanları Örgütü'nün ONO Konferansı, Milliyet gazetesinin ev sahipliğinde başladı. 
     Armada Otel'de düzenlenen konferansın açılışında, öldürülen İsveç Dışişleri Bakanı Anna Lindh için saygı duruşunda bulunuldu. 
     Dışişleri Bakanı ve Başbakan Yardımcısı Abdullah Gül'ün de mesaj gönderdiği konferansa ilişkin bilgi veren Milliyet gazetesi Okur Temsilcisi Yavuz Baydar, 20 ülkeden 90 ombudsmanın üye olduğu ONO'nun, her yıl bir başka şehirde düzenlediği konferansın, gazetenin 2 yıllık çabası sonucunda bu yıl İstanbul'da gerçekleştirilmesine karar verildiğini belirtti. 
     Konferansa, 14 ülkeden 32 ombudsmanın konuşmacı olarak katıldığını ve bugünkü oturumda Irak savaşının değerlendirileceğini belirten Baydar, ombudsmanların görevinin, yazılı ve görsel medyayı izleyici gözüyle takip edip şikayetleri kurum içine iletmesi, içeriyi de dışarıya anlatması olduğunu kaydetti. 
     Bağımsız ombudsmanlığın önemine işaret eden Baydar, şunları söyledi 
     ''Milliyet gazetesinde bu sistemi kurumsallaştırdık. Okuyucu ile aramızda bir güven köprüsü oluştu. Şimdi yazı işlerinde daha az hata yapma kaygısı var. Türkiye'de çok ciddi bir okur ve izleyici kitlesi var. Hata sektirmiyor. Bu diyalog köprüsünü kurduk. Önümüzdeki haftadan itibaren bir adım daha atarak Genel Yayın Yönetmeni ve yazı işleriyle her cuma bir toplantı yapıp, hangi haberlere ilişkin eleştiri ve şikayet geldiğini anlatacağım. Böylece gelen eleştirilen doğrultusunda yayının veya gazetenin daha az hata ile çıkmasını sağlayacağız.'' 
     
     IRAK SAVAŞI'NDA TÜRK BASINI 
     Irak savaşında Türk basınının tutumunu da değerlendiren Baydar, şöyle devam etti 
     ''Irak Savaşı'nda Türk basınının en büyük eksikliği muhabir eksikliği oldu. Ben daha çok muhabirin bölgeye gönderilmesini ve oradan bilgi aktarmasını isterdim. Maalesef Türkiye'deki tasarruf dalgası, 'masraf olur' kaygısıyla yurtdışına muhabir gönderilmesine engel oldu. Bu nedenle çok fazla batı ajanslarına bağlı kalındı. Bir gazete savaştan yana tavır alabilir veya almayabilir. Ama genelde pek çok gazete arzuladığı gibi savaşı izleyemedi.'' 
     
     ''GAZETECİLİKTE MANİPÜLASYONA YER YOK'' 
     Konferansta konuşan Zaman Gazetesi Genel Yayın Müdürü Ekrem Dumanlı da, Irak savaşında Türk medyasında savaşı destekleyenler kadar desteklemeyen gazetecilerin de bulunduğunu ve her iki kesimin ortaya koyduğu argümanların da doğruluk payı bulunduğunu söyledi. 
     Bu argümanları tartışmanın gazetecilerin değil, siyasetçilerin işi olduğunu ifade eden Dumanlı, şöyle devam etti 
     ''Gazeteciler kendi köşelerinde savaşa taraf veya karşı olduklarını dile getirebilirler. Ancak biz gazeteciler haberlerimizde doğru bilgi vermek zorundayız. Gazetelerin haber ve başlıklarında manipülasyona, sansasyona yer vermeleri, okuyucuyu belli bir yere kanalize etmeleri yanlıştır. Gazeteciliğin temel disiplini objektif olmaktır, gerçekleri yansıtmaktır.'' Türk basınının Irak savaşındaki tutumunu gazete başlıklarından örnekler vererek eleştiren Dumanlı, benzer sorunun dünya basınında da görüldüğünü söyledi. 
     Dumanlı, ''Irak savaşında özellikle Amerikan gazeteciliği büyük darbe yedi. 11 Eyül'den sonra Amerikan medyası daha duygusal, milliyetçi bir söyleme girdi. Mesleki kurallara sıkı sıkıya bağlı CNN gibi büyük televizyon kanalları da bundan etkilendi'' diye konuştu. 
     
     SAVAŞ HABERLERİNDE DENGE 
     CNN Afrika ve Ortadoğu Sorumlusu Tony Maddox da, CNN International'in Amerika dışında 100 milyon insana ulaştığını belirterek, ''Haberlerde savaş karşıtı olanlarla savaşı destekleyenler arasında denge kurmaya çalıştık'' dedi. 
     Maddox, Irak'ta, ''iliştirilmiş muhabirlerin'' yanı sıra, bağımsız olarak görev yapan muhabirlerinin de bulunduğunu ve bunların haberlerinin yanı sıra, Abu Dabi ve El Cezire televizyonlarının görüntülerine de yer verdiklerini söyledi. 
     Washington Post yazarı David Ignatius da, Vietnam Savaşı'nda halkın savaşa karşı tutumu ve gazetelerin de bu yöndeki yayınlarının devletin savaş politikasını değiştirmesine neden olduğunu ancak Irak savaşının medyada bütün boyutlarıyla yer almasına karşın tartışılmadığı için politikacıların bildiklerini yaptıklarını söyledi. 
     Irak savaşını izleyen Observer Gazetesi'nden Ed Vulliamy de, ''iliştirilmiş gazeteciliği'' eleştirerek, bu gazeteciler tarafından yapılan tek yanlı haberlerin halkın medyaya olan güvenini azalttığını kaydetti. 
     Rusya, Ortadoğu ve Balkan basınıyla ilgili konuların da ele alınacağı konferans, 17 Eylül tarihine kadar sürecek. 
     
</TEXT>
</DOC>
