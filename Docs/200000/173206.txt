<DOC>
<DOCNO> 173206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur12.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü olmadığını mahkeme kararıyla kanıtladı... 
</HEADLINE>
<TEXT>

     Zonguldak'ın Çaycuma İlçesi Basat Köyü'nde, 21 yaşındaki genç, ölü olmadığını mahkeme kararıyla kanıtladı. 
     Yaklaşık iki yıl önce askere gitmek için yoklama yaptırdığı sırada kayıtlarda ölü olarak gözüktüğünün belirlenmesiyle baygınlık geçirdiğini anlatan 21 yaşındaki Murat Arabacı, durumu ailesine anlattığında onlarında şaşırdığını söyledi. Doğduğu zaman bir başka aileye evlatlık verildiğini belirten Arabacı, A.A. muhabirine şunları söyledi 
     ''Yaptığımız araştırmada, evlatlık verildiğim ailedeki üvey annemin ölmesinin ardından başka biriyle evlenen üvey babam, o kişinin isteği üzerine mirastan faydalanmamam için iki yaşında nüfus müdürlüğüne öldüğümü bildirmiş. Daha sonra da beni öz aileme geri yollamış. Bugüne kadar nüfus müdürlüğünde ölü olarak görüldüm. Böyle konumdaki bir kişi olarak çektiğim ızdırabı benden başka kimse anlayamaz. Yaşadığımı ispat etmek için avukat tutup mahkemeye başvurarak 21 yıl sonra amacıma ulaştım. Yeniden doğmuş gibiyim. Artık evlenebilecek olmamın yanı sıra askere de gidebileceğim. İnanın ki, şu anda çok mutluyum.'' Avukat Ali İhsan Köktürk de müvekkilinin sağlığının tespitine ve ölüm kaydının sağ olarak düzeltilmesi için Çaycuma Nüfus Müdürlüğü aleyhine iki yıl önce açtıkları davayı kazanmanın kendisini de mutlu ettiğini söyledi. 
     
</TEXT>
</DOC>
