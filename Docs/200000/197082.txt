<DOC>
<DOCNO> 197082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur04.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Blair'e Dışişleri Bakanınız Straw bizi üzdü 
</HEADLINE>
<TEXT>

     Başbakan Recep Tayyip Erdoğan, İngiltere Başbakanı Tony Blair'e, Dışişleri Bakanı Straw'ın "Mecbur kalmadıkça İstanbul'u ziyaret etmeyin" şeklindeki sözlerinin kendisini üzdüğünü söyledi. 
     Ingiltere Başbakanı Blair, Başbakan Erdoğan'ı telefonla arayarak İstanbul'daki patlamalar nedeniyle kendisinin ve İngiliz halkının taziyelerini iletti. Edinilen bilgilere göre Blair, İngilizler'le birlikte Türklerin de yaşamını yitirdiğine dikkat çekti ve Erdoğan'a bugün yaptığı açıklama için teşekkür etti. 
     Başbakan Erdoğan da uluslararası terör ile etkin mücadele için işbirliği yapılması gerektiğini yineliyerek, "Başkonsolosunuzun ve diğer görevlilerin kaybı üzüntümüzü artırdı. Ancak şunu bilin ki bu işte yılmak yok, yılmayacağız. Meşru olana, meşru olmayan yollarla ulaşmak mümkün değil. Fakat maalesef terör bu yolu seçti. Bizler dayanışmamızı artırmaya devam edeceğiz" dedi. 
     
     BLAİR'E SİTEM 

     Başbakan Erdoğan Blair'e, İngiltere Dışişleri Bakanı Jack Straw'ın "Mecbur kalmadıkça İstanbul'u ziyaret etmeyin" şeklindeki açıklamasının Türkiye'yi üzdüğünü söyledi. 
     Erdoğan, Dışişleri Bakanı Gül'ün bu açıklamadan duyduğu üzüntüyü yarın görüşeceği Straw'a ileteceğini kaydetti. 
     Erdoğan'ın bu sitemi üzerine Blair, "Benim bu açıklamadan haberim yok. Öyle bir açıklamayı ben de uygun görmem. Zaten iki bakan görüşecekler. Bu konuda ortak açıklamada bulunurlar" dedi. 
     Polonya Başbakanı Lesek Misller'in de Başbakan Erdoğan'ı telefonla arayarak olaydan duyduğu üzüntüyü bildirdiği ve kan dahil her türlü gereksinimin karşılanması için Polonya'ın elinden gelen katkıyı göstereceğini söylediği bildirildi. 
     
</TEXT>
</DOC>
