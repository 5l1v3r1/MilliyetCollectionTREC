<DOC>
<DOCNO> 193768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko27.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İKV'den AB Raporu değerlendirmesi Artık ileriye bakma zamanı 
</HEADLINE>
<TEXT>

     İktisadi Kalkınma Vakfı İKV , ''haksız eleştirildi, bahane yaratıldı'' gibi tartışmalarla zaman kaybetmeksizin AB Komisyonu İlerleme Raporu'nda belirtilen eksikliklerin önümüzdeki 10 ayda tamamen ortadan kaldırılmasını içeren gerçekçi ve aşamalı bir plan yapılmasını ve tüm toplumun desteği sağlanarak hızla bu planın hayata geçirilmesini istedi. 
     İKV'den yapılan açıklamada, AB Komisyonu'nun İlerleme Raporu'nun Türkiye'nin siyasi, ekonomik ve AB müktesebatını üstlenebilme yeteneğini içeren Kopenhag kriterlerine uyum düzeyini değerlendirdiği belirtilerek, şöyle denildi 
     ''Rapor, bazı istisnalar dışında bir bütün olarak gerek üslup, gerek içerik açısından dengeli bir biçimde kaleme alınmıştır. Rapor, Komisyon'un siyasi bakış açısını da yansıtan Strateji Belgesi ile desteklenmiştir. Raporun, 'Siyasi Kriterler ve Güçlendirilmiş Siyasi Diyalog' başlıklı bölümünde siyasi kriterler alanında yasal düzenlemeler açısından kaydedilen ilerleme kapsamlı bir biçimde vurgulanmış, önümüzdeki dönemde gerçekleştirilmesi beklenen sınırlı sayıdaki yasal düzenlemenin ve uygulamaya yönelik aksaklıkların altı örnekleriyle çizilmiştir. Özellikle uygulamada yaşanan sıkıntılara yönelik tespitler, tarafımızca yapılan saptamalarla büyük ölçüde paralellik taşımaktadır. Geçtiğimiz yıllarda yayınlanan ilerleme raporlarıyla kıyaslandığında, 2003 Raporu'nda eksiklik olarak sıralanan hususların giderek daha dar bir alanı kapsaması ise son bir yıl içinde kaydedilen gelişmenin tespiti açısından önemli bir göstergedir.'' Açıklamada, İlerleme Raporu'nda hükümetin kararlılığının yanı sıra, Türk halkının reform paketlerine verdiği desteğin vurgulandığı kaydedilerek, şu görüşlere yer verildi 
     ''Halihazırda AB ile Katılım Antlaşması'nı imzalamış ve üyelik için gün sayan diğer aday ülkelerin müzakereler öncesinde yayınlanan ilerleme raporları incelendiğinde, yasal düzenleme eksikliklerine ve uygulamada yaşanan bazı aksaklıklara rağmen, siyasi iradenin kararlılığının ve toplumun desteğinin reformların sürdürüleceği yönünde güven telkin ettiği ve müzakere kararının alındığı görülmektedir. Bu açıdan raporda hükümete ve halkın desteğine duyulan güvenin vurgulanması, olumlu değerlendirilmesi gereken önemli bir husustur.'' 
     
     KIBRIS KONUSU 
     Raporda, Kıbrıs konusunda Türk hükümetinin çözümü destekleyen açıklamalarına değinildiğine işaret edilen açıklamada, çözümsüzlüğün Türkiye'nin AB ile ilgili beklentilerinin önünde ciddi bir engel teşkil edebileceğinin vurgulandığı AB Komisyonu'nun siyasi değerlendirmesini ortaya koyan Genişleme Strateji Belgesi ile İlerleme Raporu'ndaki bu farklılığın bilinen bir gerçeği hatırlattığı kaydedildi. 
     Açıklamada, Türkiye ile müzakerelerin başlatılma kararının Güney Kıbrıs Rum Yönetimi'nin de aralarında bulunacağı 25 AB üyesi ülke tarafından 2004 Aralık Zirvesi'nde değerlendirileceği anımsatılarak, ''Strateji Belgesi bu açıdan, Kıbrıs sorununda bir çözüm sağlanmaması halinde, oybirliği gerektiren bu kararın başta Güney Kıbrıs Rum Yönetimi ve Yunanistan olmak üzere bazı üye ülkelerce desteklenmesinin güçlüğüne işaret etmektedir'' denildi. 
     İKV açıklamasında, raporda, müktesebat uyumunun en yavaş ilerleme kaydedilen alan olarak değerlendirildiği ve bazı müktesebat başlıklarında sağlanan önemli gelişmeye karşın birçok başlıkta hedeflenenin gerisinde ilerleme olduğunun belirtildiğine dikkat çekilerek, şunlar kaydedildi 
     ''Rapor esas olarak, geçtiğimiz 12 aylık dönemde, Kopenhag kriterlerine uyumla ilgili tüm ana başlıklarda gerçekleştirilen ve gerçekleştirilemeyen mevzuat değişiklikleriyle, uygulamadaki olumlu ve olumsuz örneklerin detaylı, oldukça dengeli ve kabul edilebilir bir analizini içermektedir. 
     Şimdi artık ileriye bakma zamanıdır. Şu andan itibaren yapılması gereken, haksız eleştirildi, bahane yaratıldı gibi tartışmalarla zaman kaybetmeksizin İlerleme Raporu'nu, ana çerçevesi ve satır aralarında işaret edilen tüm detayları ile doğru okumak, özellikle siyasi kriterler bölümünde belirtilen eksiklikleri tek tek tespit ederek, bu eksikliklerin önümüzdeki 10 ayda tamamen ortadan kaldırılmasını içeren gerçekçi ve aşamalı bir plan yapmak ve tüm toplumun desteği sağlanarak hızla bu planı hayata geçirmektir.'' 
     
</TEXT>
</DOC>
