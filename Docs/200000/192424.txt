<DOC>
<DOCNO> 192424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun10.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DTM istasyonunu 11 Eylül'de en son terk eden tren seferde... 
</HEADLINE>
<TEXT>

     New York'taki Dünya Ticaret Merkezi'ne 11 Eylül 2001 tarihinde düzenlenen saldırı başladıktan sonra, kulelerin altındaki istasyonu içindeki yolcularla birlikte en son terk eden ve yolcuların hayatını kurtaran 8 vagonluk trenin yeniden hizmete konulacağı bildirildi. 
     New York Eyalet Valisi George Pataki, merkezin altındaki metro ve tren istasyonundaki onarım faaliyetlerinin sona ermek üzere olduğunu ve seferlere 23 kasımda yeniden başlanacağını açıkladı. 
     Vali, New Jersey'e yönelik ilk seferin, 11 eylül sabahı istasyondan en son ayrılan 8 vagonluk tren tarafından yapılacağını sözlerine ekledi. 
     Öte yandan Dünya Ticaret Merkezi ikiz kulelerinin yerine inşa edilecek yeni yapının projesinin değiştirilmesine karar verildi. Bu amaçla düzenlenen uluslararası yarışmayı, Alman mimar Daniel Libeskind'in çizdiği proje kazanmıştı. Değişikliğin, Libeskind ile merkezin kira sözleşmesini elinde bulunduran Larry Silverstein tarafından görevlendirilen mimar David Childs'in ortak çalışmasıyla yapılacağı ifade edildi. 
     Projeye yakın kaynaklar, en önemli değişikliğin yeni binanın boyunda olacağını kaydetti. Libeskind'in orijinal projesinde yeni yapının boyu, ABD'nin bağımsızlığa kavuştuğu yıl olan 1776'dan esinlenerek 1776 fit yaklaşık 541 metre olarak belirlenmişti. Değişiklikten sonra yapının boyunun 2000 fite 609.5 metreye çıkartılacağı bildiriliyor. 
     Yeni projenin 15 aralıkta kamuoyuna açıklanması bekleniyor. 
     
</TEXT>
</DOC>
