<DOC>
<DOCNO> 170325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/guncel/gun06.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Toker'siz bir yıl 
</HEADLINE>
<TEXT>

Milliyet Gazetesi yazarı Metin Toker, ölümünün birinci yıldönümünde mezarı başında anıldı. Gazeteciler Cemiyeti'nde de 'Toker' konulu panel düzenlendi 
     ANKARA Milliyet 

     Milliyet Gazetesi yazarı Metin Toker, dün ölümünün 1. yıldönümünde düzenlenen törenlerle anıldı. Doğan Holding Yönetim Kurulu Başkanı Aydın Doğan, Toker için "Zor ama iyi ve hoş yönleri olan bir insandı" dedi. Mezarı başındaki anma töreninin ardından Gazeteciler Cemiyeti'nde gerçekleştirilen panelde Toker'in renkli kişiliği anlatıldı. Panelde konuşan Gazeteciler Cemiyeti Başkanı Nazmi Bilgin, Toker'in ismiyle mesleğinin önüne geçtiğini söyledi. Törende, Toker'in Akis Dergisi'ni kurma çalışmaları ve İsmet İnönü'nün kızı Özden Toker ile evliliğinin anlatıldığı sinevizyon gösterisi yapıldı. Panelde gazeteciler Cüneyt Arcayürek ve Kurtul Altuğ ile Erdal İnönü ve Prof. Bülent Çaplı birer konuşma yaptı. Daha sonra Toker'in hayat kesitlerinden oluşan fotoğraflarla diplomalarının sergilendiği Pembe Köşk'te anma töreni düzenlendi. 
     Davetliler Toker'le yaşadıkları ilginç anıları anlatırken, Doğan şunları söyledi 
     "Milliyet'e başlamasını konuşuyoruz. Bana, 'Parayı bir yana bırakın. Kontratımda Metin Toker bağımsız bir gazetecidir' yazacak. Bu gazeteden iki şekilde ayrılırım, yazılarıma müdahale edildiği zaman ya da kovarsanız' demişti. Odama kapanıp sohbet ettiğimizde 'Yazılar için para alıyorum, ama anlattıklarım için değil' derdi. Sıkıyönetim döneminde Metin'in yazılarından dolayı gazetenin kapatılacağı haberleri geliyordu. Metin'e durumu anlattım. Gitti, sıkıyönetim mahkemesinden hakkındaki iddianameyi aldı geldi. İhtilal şartlarında askeri savcı Toker'i göklere çıkarıyor. Önüme koyup 'Tamam mı ' diye sordu. Aradan bir hafta geçti, gazeteyi 12 gün kapattılar. Metin'i de 3 ay hapse attılar." 
     
Pembe Köşk'te sergi      Pembe Köşk'te Toker'in fotoğraflarının yanı sıra yazı ve çalışmalarının da yer aldığı sergiyi, Milliyet Gazetesi Genel Yayın Yönetmeni Mehmet Yılmaz'la gezen Doğan Holding Yönetim Kurulu Başkanı Aydın Doğan, Erdal İnönü ile sohbet etti. 
     
'Bir yıl çok zor geçti'      ALTAN BURGUCU 

     Toker'in kabri başında düzenlenen törene eşi Özden Toker, kızları Gülsün Bilgehan Toker ve Nur Peri Özlen, kardeşi Mubin Toker, Özden Toker'in kardeşleri Erdal İnönü ve Ömer İnönü, Gazeteciler Cemiyeti Başkanı Nazmi Bilgin, parti temsilcileri ve arkadaşları katıldı. Özden Toker, "Bir yıl çok zor geçti" derken, kızı CHP'li Gülsün Bilgehan Toker de, "Onun fikirlerine ihtiyaç duyuyoruz" dedi. 
     

</TEXT>
</DOC>
