<DOC>
<DOCNO> 194271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur24.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvallette doğum, ölüm getirdi 
</HEADLINE>
<TEXT>

     Şanlıurfa'nın Siverek ilçesinde, kaldırıldığı Devlet Hastanesi'nden sevk edilmek için ambulans bekleyen bir kadın, tuvalette doğurduğu çocuğunun ölümüne neden oldu. 
     Hayriye Mahallesi'nde oturan ve üçüncü çocuğuna hamile olan Yıldız Abay, eşi Kadir ve kayınvalidesi Salime Abay tarafından sancılarının artması üzerine Siverek Devlet Hastanesi'ne getirildi. 
     Abay, hastanenin Kadın Doğum Uzmanı Mehmet Dede tarafından Şanlıurfa SSK Hastanesi'ne sevk edildi. Eşi Kadir Abay da, sevk için hastanenin ambulansının tahsis edilmediği gerekçesiyle belediyenin ambulansının gelmesi için telefon etmeye gitti. Bu arada sancıları artan Abay, kayınvalidesi ile hastane tuvaletine gitti. Abay'ın burada dünyaya getirdiği çocuk yaşamını yitirdi. 
     Kayınvalide Saime Abay, hastanede iyi davranılmadığı ve torununun ihmal sonucu öldüğü gerekçesiyle savcılığa suç duyurusunda bulunduklarını belirterek, ''Hastanenin ambulansını vermediler. Yıldız'ı, sancılarının artması üzerine kalabalıktaki sedyeden alarak tuvalete götürdüm. Tuvalette doğum sonrası çocuk düşerek öldü'' dedi. 
     Bu arada, Siverek Kaymakamı Halil İbrahim Ertekin ve savcının olay yerinde inceleme yaptığı bildirildi. 
     
</TEXT>
</DOC>
