<DOC>
<DOCNO> 194428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik AB raporundaki ifadeler yanlışsa, günahı YÖK'e aittir 
</HEADLINE>
<TEXT>

     Milli Eğitim Bakanı Hüseyin Çelik, AB ilerleme raporunda yer alan Türk yükseköğretim sistemi ile ilgili ifadelerin ''yanlış kullanılmasının'' günahının YÖK'e ait olduğunu söyledi. 
     Çelik, TBMM Plan ve Bütçe Komisyonu'nda, Milli Eğitim Bakanlığı'nın 2004 bütçesi üzerindeki soru ve eleştirileri yanıtlarken, Bakanlığının yükseköğretimle bir savaşı bulunmadığını söyledi. 
     Yükseköğretim Kanunu'nun 4 defa değiştiğini, hepsinin de olağanüstü dönemlerde gerçekleştiğini anlatan Çelik, bu kanunun değiştirilmesi gerektiğini ifade etti. 
     Çelik, AB ilerleme raporunda Türk yükseköğretim sistemi ile ilgili ifadelere değinerek, ''Bu ifadeler yanlış kullanılmışsa bunun günahı YÖK'e aittir. Yükseköğretim sistemi AB ülkelerine anlatılamamışsa bunun suçu YÖK'ündür'' diye konuştu. 
     YÖK Başkanı'nın konuşmasında başta Almanya olmak üzere çeşitli ülkelerden örnekler vermesine de değinen Çelik, ''İşine gelince Almanya'dan İngiltere'den örnekler veriyor, işine gelmeyince de AB ilerleme raporu ile alay ediyor'' dedi. 
     Çelik, 8 yıllık zorunlu eğitime devam etmeyen çocuk sayısının 300 bin civarında olduğunu bildirdi. 
     
     İMAM-HATİP LİSELERİ 

     Meslek liseleri ile genel liselere devam eden öğrenci sayılarını da kıyaslayan Çelik, 1998-99 öğretim yılında 918 bin olan meslek lisesi öğrencisinin 2002-2003 öğretim yılında 847 bine düştüğünü söyledi. Çelik, ''Bu sadece imam-hatip meselesi değildir. Benim ağzımdan bir tek imam-hatip lisesi sözü çıkmadı. Bu meseleyi imam-hatip meselesi gibi sunmayı da iyi niyetli bir tutum olarak görmüyorum'' diye konuştu. İmam-hatip liselerine 80 bin öğrencinin devam ettiğini bildiren Çelik, bu liselerden her yıl 22 bin öğrencinin mezun olduğunu kaydetti. Türkiye'deki 23 İlahiyat Fakültesi'nde 955 kontenjan bulunduğunu söyleyen Çelik, imam-hatip lisesi mezunlarının ancak 20'de birinin bu fakültelere girebileceğini ifade etti. 
     Çelik, imam-hatip lisesi mezunlarının imam olmaması gerektiğini savunarak, imamların fakülte mezunu olması gerektiğini söyledi. Çelik, Türkiye'de 452 imam-hatip lisesi bulunduğunu sözlerine ekledi. 
     
     ''SARIŞIN TÜRK...'' 

     ''Sarışın Türk olmaz'' şeklinde kendisine atfen yayınlanan haberlerin gerçeği yansıtmadığını ifade eden Çelik, ''Bu söz okkalı bir yalan. Ben hariç kardeşlerim sarışın ve mavi gözlü' dedi. 
     
     ''İSTİFA EDERİM'' 

     Halka dayalı siyaset yaptığını kaydeden Çelik, ''kamuoyu şirketlerine araştırma yaptıralım CHP genel Başkanı kadar güvenilir çıkmazsam Milli Eğitim Bakanlığı'ndan istifa ederim'' diye konuştu. 
     Çelik, Heybeliada Ruhban Okulu ile ilgili soruyu yanıtlarken de bu okulun açılmasından yana olduğunu bildirerek, ''100 öğrenci alıp eğitim yapacaklar. Varsın yapsınlar'' diye konuştu. 
     Talim ve Terbiye Kurulu'nda görevli 167 kişinin görevden alınmasıyla ilgili sorular üzerine de Çelik, kendilerinden önce bu kişiler hakkında soruşturma başlatıldığını ifade ederek, anadolu lisesi kitapları zamanında incelenmediği için devletin 50 milyon dolar zarara uğratıldığı, ve hayali kişilere kitap incelettirildiği yolunda teftiş raporları bulunduğunu söyledi. 
     Çelik'in konuşmasının ardından verilen bir önergenin kabul edilmesiyle Kırgızistan'da bulunan Manas Üniversitesi ile Kazakistan'daki Ahmet Yesevi Üniversitesi'nin bütçeleri YÖK bütçesinden MEB bütçesine aktarıldı. 

     
</TEXT>
</DOC>
