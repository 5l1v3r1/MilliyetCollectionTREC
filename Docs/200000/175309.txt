<DOC>
<DOCNO> 175309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo43.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea şimdi de Bordeauxlu Smertine'nin peşinde... 
</HEADLINE>
<TEXT>

     İngiltere Premier Ligi takımlarından FC Chelsea, şimdi de Fransa'nın Bordeaux takımında kadroya giremeyen Rus orta alan oyuncusu Alexei Smertine'yi almak istiyor. 
     Fransa'da yayımlanan ''L'Equipe'' Gazetesi, FC Chelsea'yi satın aldıktan sonra transfere 75 milyon sterlin 120 milyon dolar harcama yapan Rus işadamı Roman Abramovich'in, sempati duyduğu 28 yaşındaki Smertine'yi, teknik direktör Claudio Ranieiri'nin yeni listesine katmak istediğini bildirdi. 
     Bordeaux Kulübü Basın Sözcüsü olan eski savunma oyuncusu Marius Tresor ise FC Chelsea'den böyle bir öneri gelip gelmediği yolunda açıklama yapmadı. 
     2000 yılında Bordeaux'ya transfer olan Smertine, 29 kez Rus Milli Takımı forması giyerken, 102 kez de lig ve Avrupa kupalarında oynadı. 
     Smertine, nisan ayında Paris'te yapılan Fransa-Rusya maçında Fransızlar'ın ünlü futbolcusu Zinedine Zidane'ı marke etmekle görevlendirilmişti. 
     FC Chelsea'nin devreye girmemesi durumunda, Smertine'nin Torpedo Moskova'ya gitmesi sözkonusuydu. 
     
</TEXT>
</DOC>
