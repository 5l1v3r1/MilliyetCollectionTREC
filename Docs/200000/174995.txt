<DOC>
<DOCNO> 174995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun17.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali saldırganı... Kendisi için idam isteyen savcıya teşekkür etti 
</HEADLINE>
<TEXT>

     Bali adasında geçen yıl düzenlenen terörist saldırıların planlayıcısı olduğu iddiasıyla yargılanan İmam Samudra, savcılığa hakkında idam cezası istediği için teşekkür etti. 
     Samudra, bugünkü duruşmada, ölümü sevinerek karşılayacağını belirterek, ''Ölüm cezası isteyen savcılık ekibine teşekkür etmek istiyorum. Çünkü ölümde huzurla yaşayacağız ve Allah'ın yanına gideceğiz'' dedi. 
     Kuran'dan ayetler okuyarak konuşmasına başlayan Samudra, mahkemeden çıkarılırken de ''Şehit olmaya hazırım'' diye bağırdı. 
     Samudra'nın davası yarın devam edecek. 
     Bu arada, saldırıda baş zanlı olan ve idama çarptırılan Amrozi Bin Nurhaşim, bugün hakkında verilen karara karşı Yüksek Mahkeme'ye başvurdu. 
     Bali adasında, 12 Ekim 2002'de iki gece kulübüne düzenlenen bombalı saldırılarda, çoğu turist 202 kişi hayatını kaybetmişti. 
     
</TEXT>
</DOC>
