<DOC>
<DOCNO> 173586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/guncel/gun05.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zanlılar, bugün Adliye'ye sevk edilecek... 
</HEADLINE>
<TEXT>
   Polisli 'haraç' çetesine darbe 
   Bahçelievler Emniyeti'nde görevli 5 polisin de aralarında bulunduğu 19 kişi, haraç ve tehdit olaylarına karıştıkları gerekçesiyle gözaltına alındı 
   ERDAL KILINÇ İstanbul 

   
   Çete lideri olduğu öne sürülen Muzaffer Dağdeviren'in arkadaşları ve aralarında polis memurlarının da bulunduğu 19 kişi gözaltına alındı. Çete üyelerinin, "haraç", "tehdit" ve "adam yaralama" olaylarına karıştıkları öne sürüldü. 
   
   Operasyon düzenlendi 
   Halen cezaevinde bulunan Dağdeviren'in adamları oldukları öne sürülen kişilere yönelik operasyonlar düzenlendi. 
   
   4 silah ele geçirildi 
   Operasyonlar sırasında Bahçelievler İlçe Emniyet Müdürlüğü'nde görevli bir başkomiser ve dört polis memurunun da aralarında bulunduğu 19 kişi gözaltına alındı. Yapılan aramalarda da dört adet ruhsatsız silah ele geçirildiği belirtildi. 
   Yetkililerden alınan bilgiye göre, çete üyelerinin, "Fakir halkın vergisini almaya geldik" diye bir belediye başkanının da aralarında bulunduğu birçok kişiyi tehdit ettikleri öne sürüldü. 
   
   Sorguları sürüyor 
   Çetenin ilişkide bulunduğu iddia edilen polis memurlarının bazı tehditlerin sonuç vermemesi üzerine araya girerek, karşı tarafı ikna ettikleri ve haraç toplattıkları öne sürüldü. Sorgusu süren zanlıların bugün adliyeye çıkarılacağı öğrenildi. 
   
   
</TEXT>
</DOC>
