<DOC>
<DOCNO> 162904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun17.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl 64 bin Türk, Alman vatandaşı oldu 
</HEADLINE>
<TEXT>

     Almanya'da 2002 yılında 154 bin 500 yabancının Alman vatandaşı olduğu bildirildi. 
     Wiesbaden kentinde bulunan Federal İstatistik Dairesi tarafından yapılan açıklamada, Alman vatandaşlığına geçen yabancıların başında 64 bin 631 ile Türklerin geldiği belirtildi. 
     Alman vatandaşı Türklerin oranının yüzde 41.8 olduğu, Türkleri yüzde 8.4'lük oran ile izleyen İranlıların sayısının ise 13 bin 26 olduğu kaydedildi. 
     Alman vatandaşlığına geçen İranlıları ise Yugoslavlar, Afganlar, Faslılar, Ruslar, Ukraynalılar, Lübnanlılar, Hırvatlar, Sri Lankalılar ve Iraklılar izliyor. 
     Alman vatandaşlığına geçen yabancıların sayısının 1999'da 143 bin 267, 2000'de 186 bin 688, 2001'de 178 bin 98 olduğu belirtilen açıklamada, sayının önceki 2 yıla göre 2002'de azaldığına dikkat çekildi. 
     Federal İçişleri Bakanı Otto Schily ise Alman vatandaşlığına geçen yabancıların sayısının yüksek olmasından duyduğu memnuniyeti dile getirerek, vatandaşlığa geçişlerin uyum yolunda atılan önemli bir adım olduğunu söyledi. 
     
</TEXT>
</DOC>
