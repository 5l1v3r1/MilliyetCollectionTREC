<DOC>
<DOCNO> 161254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo05.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tümer yine galip... 
</HEADLINE>
<TEXT>

     Birinci Süper Lig Şampiyonu Beşiktaş'ın milli oyuncusu Tümer Metin'in de oynadığı takım, Zonguldak'taki halı sahada yapılan maçta rakiplerini 10-6 yendi. 
     Zonguldak'ın merkez ilçeye bağlı Kozlu Beldesi'nde, Kozlu Belediye Başkanı Ali Bektaş'ın yönettiği karşılaşmada, takımının 2 golünü de rakip filelere gönderen Tümer, maçı izleyenler tarafından alkışlandı. 
     Çok sayıda basın mensubunun da görüntü ve fotoğraf çekmek için geldikleri müsabaka sonunda halı sahaya giren bazı kişilerin imza isteğine Tümer, ''red'' yanıtı verdi. 
     Her iki takımın oyuncularıyla birlikte hatıra fotoğrafı çektiren Tümer, bazı gazetecilerin ısrarlı soruları üzerine Zonguldak'a akrabalarını ziyaret etmeye geldiğini söyledi. 
     Belediye başkanı Bektaş, Tümer'in kente gelerek kendisini ziyaret etmesinden memnun kaldığını belirterek, ''O, kendini kanıtlamış kaliteli bir futbolcu. Türk futboluna büyük katkılar sağlayan Tümer, aynı zamanda takımının şampiyon olmasında da etkin rol oynamıştır. Bunu da spor kamuoyu yakından bilmektedir. Tümer'in yanısıra Galatasaraylı Ergün'ün de ilimizi temsil ederek ünlü takımlarda oynaması bizler için gurur verici'' diye konuştu. 
     
</TEXT>
</DOC>
