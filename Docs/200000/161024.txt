<DOC>
<DOCNO> 161024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo02.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy "Belgesi olmayan şaibe iddiaları çok çirkin" 
</HEADLINE>
<TEXT>

     Futbol Federasyonu Başkanı Haluk Ulusoy, son günlerde futbol camiasında dolaşan şaibe söylentilerine sert bir şekilde tepki gösterdi. 
     Ulusoy, A.A muhabirine yaptığı açıklamada, Türkiye'de geçmişte de liglerin sonu geldiğinde komplo teorilerinin ortaya atıldığını ifade ederek, ''Her zaman şaibe, şike lafları ortaya atılır. Ancak bunu belgeleyen kişiler, hiçbir zaman ortaya çıkmaz'' dedi. 
     ''Belgesi olmayan iddialar çirkindir'' diyen Başkan Ulusoy, ''Belgesi olan getirsin, gereğini yaparız. Çamur at, izi kalsın tavırları Türk spor camiasına yakışmıyor'' şeklinde konuştu. 
     Başkan Ulusoy, Türkiye'deki hakemler gibi dünyadaki bütün hakemlerin de hata yaptığını, bunun da normal olduğunu söyledi. 
     Hakemlerin de insan olduğuna dikkati çeken Başkan Ulusoy, ''Hakemleri herkes eleştirebilir. Ancak bunun düzeyi önemli. Onlar da bizim insanlarımız. Bütün dünyadaki hakemler hata yapıyor. Aynı dünya şampiyonasında olduğu gibi. Ancak onların art niyetli olduğuna kesinlikle inanmıyorum'' dedi. 
     Başkan Ulusoy, milli takımın Avrupa Şampiyonası'ndaki hedefinin final oynamak olduğunu söyledi. 
     Ulusoy, Türk Milli Takımı'nın bu hedefi 2 kez Avrupa Şampiyonası'na katılıp birinde çeyrek finale yükselerek, ardından da dünya üçüncüsü olarak kendisinin belirlediğini vurguladı. 
     Başkan Ulusoy, Çek Cumhuriyeti karşısında alınan farklı yenilginin Slovakya maçı için asla ölçü olamayacağını belirtti. 
     Milli takımın özel maçlara iyi konsantre olamadığını anlatan Haluk Ulusoy, şöyle devam etti 
     ''Bu maçtan sonra üzüntülerimizi ve özürlerimizi Türk milletine bildirmiştik. Ama Slovakya ile resmi bir maç oynuyoruz. Futbolcularımız daha önce resmi maçlarda ortaya koydukları performansı, aynen ortaya koyacaktır. Kendilerine ve ülkelerine yakışan mücadeleyi göstereceklerdir.'' Nihat ve Tayfun haricinde futbolcuların oynadıkları liglerin sona erdiğini bu nedenle oldukça yorgun olduklarını dile getiren Haluk Ulusoy, önlerindeki 4 günlük kampta en iyi şekilde Slovakya maçına konsantre olacaklarını söyledi. 
     Daha önce Slovakya'yı elemelerde yenerek Dünya Kupası'na gitme hakkı kazandıklarını hatırlatan Ulusoy, ''Tarih, tekerrürden ibarettir. Bu maç da aynı şekilde çok önemli. Slovakya karşısında her ne şekilde olursa olsun kaybetmememiz gerektiğini futbolcularımız biliyor'' dedi. 
     
</TEXT>
</DOC>
