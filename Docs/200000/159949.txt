<DOC>
<DOCNO> 159949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko06.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, günlük döviz alım ihale tutarını artırdı 
</HEADLINE>
<TEXT>

     Merkez Bankası, Haziran ayında aylık döviz alım ihalelerinde günlük ihale tutarını 20 milyon dolardan 30 milyon dolara çıkardı. Merkez Bankası'ndan yapılan yazılı açıklama şöyle 
     "Özellikle ters para ikamesi gelişmeleri sonucu döviz piyasasında oluşan döviz arz fazlası ve Türkiye Cumhuriyet Merkez Bankası’nın güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı dikkate alınarak, Mayıs ayı aylık ihale programı açıklanmış ve 6 Mayıs 2003 tarihi itibariyle döviz alım ihalelerine başlanmıştır. 6 29 Mayıs döneminde düzenlenen 16 ihalede toplam 319 milyon ABD doları alınmıştır. Ayrıca, Mayıs ayında döviz kurlarında gözlemlenen aşırı oynaklık üzerine, 12 ve 21 Mayıs tarihlerinde gerçekleştirilen doğrudan alım müdahaleleri ile de toplam 579 milyon ABD doları alınmıştır. Böylece, döviz alım ihaleleri ve doğrudan alım müdahaleleri ile, 29 Mayıs 2003 tarihi itibariyle Mayıs ayında Merkez Bankası’nca toplam 898 milyon ABD doları alınmıştır. 
     5 Mayıs 2003 tarihli duyurumuzda değerlendirilen ve sistemde döviz arz fazlası yaratan sürecin Haziran ayında da devam edeceği öngörülmektedir. Bu çerçevede, Haziran ayı için de aylık döviz alım ihale programı ilan edilmesine karar verilmiş olup, haziran aylarında döviz arzında görülen mevsimsel artış da dikkate alınarak, günlük ihale tutarı 30 milyon ABD doları olarak belirlenmiştir. Haziran ayında 21 işgünü döviz alım ihalesi düzenlenecek ve alınacak toplam tutar en fazla 630 milyon ABD doları olacaktır. 
     Ayrıca, diğer ihale koşulları aynı kalmak üzere, 2 Haziran 2003 tarihinden itibaren düzenlenecek olan döviz alım ihalelerinde teklifler telefon yerine Elektronik Fon Transferi EFT sistemi aracılığıyla alınacaktır." 
     
</TEXT>
</DOC>
