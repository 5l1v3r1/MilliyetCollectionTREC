<DOC>
<DOCNO> 168962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sonspo02.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen "Galatasaray'dan beni sakatlıklar ayırdı" 
</HEADLINE>
<TEXT>

     Birinci Süper Lig'in yeni takımlarından Çaykur Rizespor'un yeni transferi Murat Sözkesen, yaşadığı sakatlıkların Galatasaray'da tutunamamasında en önemli etken olduğunu söyledi. 
     Sözkesen, Bursaspor'da oynadığı dönemde çok iyi bir performans yakaladığını ve ardından da Galatasaray'a transfer olduğunu belirterek, ''Yaşadığım sakatlıklar Galatasaray'dan ayrılmama neden oldu'' dedi. 
     Galatasaray gibi büyük kulüplerde oynamanın avantajları yanında dezavantajlarının da bulunduğunu ifade eden Sözkesen, ''Son iki sezonda çok ağır sakatlıklar geçirdim. Galatasaray'a transferimin ardından kendimi ispatlama dönemimde sakatlanmam da ayrı bir şanssızlıktı'' diye konuştu. 
     Sözkesen, Çaykur Rizespor'da yeni bir çıkış yakalamak istediğini belirterek, şunları kaydetti 
     ''Artık Çaykur Rizespor'un başarısı için ter dökeceğim. Son iki sezonda çok ağır sakatlıklar geçirdim ama yılmadım. Hedefim yeniden eski günlerime geri dönmek.'' 
     
</TEXT>
</DOC>
