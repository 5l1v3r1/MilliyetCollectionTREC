<DOC>
<DOCNO> 195435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/spo01.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun sırrı 
</HEADLINE>
<TEXT>

   Beşiktaş'ın hocası, Sergen'i iç disiplin konusunda kendisini geliştirmesini sağlayarak kazandığını belirtti, "Bir insan kendi kendini eğitemiyorsa, takımımda yeri yoktur" dedi 
      
   İntikam yorumu 
   İNGİLTERE'DE aylık yayınlanan ve ülkenin en saygın dergilerinden olan Four Four Two'nun son sayısında röportajı yayımlanan Lucescu, çarpıcı yorumlarıyla dikkat çekti. "İntikam soğuk yendiğinde, lezzetli olur" cümlesiyle başlayan yazıda, Lucescu'nun başarılı kariyerinden, İtalya'daki ve Romanya'daki deneyimlerinden övgü ile söz edildi. Galatasaray'ı şampiyon yaptıktan sonra gönderilen Rumen hocanın, ertesi yıl Beşiktaş'ı da zirveye taşıyıp, intikam aldığı ifade edildi. 
   
   Transfer kıstası 
   SİYAH - Beyazlı ekibin çalıştırıcısı, dört büyük kulüpte de forma giymesine rağmen ancak kendini bulan Sergen Yalçın konusundaki deneyimini dergiye şöyle aktardı "Disiplin zorla olmaz, öyle olursa da kıymeti kalmaz. Bu, insanların kendi kendisine kazanacağı bir şeydir. Dışarıdan empoze edilmiş disiplin değil, öncelikle iç disiplin önemlidir. Bunu sağlayabilecek insanları seçmeye özen gösteririm. Eğer bir insan, kendi kendini eğitebilme yeteneğine sahip değilse, zaten takımımda yeri yoktur". 
   
   'Kazanmayı anımsadılar' 
   GEÇEN yılki iskeleti koruduğunu hatırlatan Lucescu, oturtmaya çalıştığı sistemi, "Aynı ruhu korumak, herkesin savunmaya katkı yapması ve gole giderken de toplu halde çaba göstermek" olarak özetledi. Rumen hoca, "Maç kazanmayı unutmuş bir kadro devralmıştım. Ama kısa sürede bunu yeniden anımsadılar" diye konuştu. Dergi, Lucescu'nun 1998 yılında 32 yıldır şampiyonluk özlemi yaşayan Rapid Bükreş'i mutlu sona taşıdığını, beş sezonda üç ayrı takımda kupayı kucaklayıp, kariyerini süslediğini vurguladı. 
   
   En tehlikeli hafta    Siyah - Beyazlı takım, 23 - 30 Kasım tarihleri arasında sırasıyla Konya, Lazio ve Fenerbahçe ile kozlarını paylaşacak 
   ORHAN YILDIRIM 

   LİGDE 5 puanlık farkla zirveye kurulan, Şampiyonlar Ligi'nde de Chelsea'nin ardından ikinci sırada yer alıp, ikinci tur ümitlerini koruyan Beşiktaş, ay sonunda kritik bir virajdan geçecek. 23 Kasım Pazar günü Konyaspor ile henüz belirlenmeyen tarafsız bir sahada karşılacak olan Siyah - Beyazlılar, bu mücadelenin ardından iki önemli sınavı kayıpsız geçmeye çalışacaklar. 
   İTALYA'NIN yolunu tutacak olan Siyah - Beyazlılar, 26 Kasım'da Lazio ile Roma Olimpiyat Stadı'nda devler ligindeki kaderlerini belirleyecek zorlu bir maça çıkacaklar. Buradan alınacak sonuca göre ikinci tur umutlarını güçlendirecekler. Beşiktaş, Çizme dönüşü bu kez ligde çok önemli bir derbide mücadele verecek ve 30 Kasım Pazar günü Fenerbahçe'nin konuğu olacak. 
   
   Sinan Engin'i Daum ateşledi    SİYAH - Beyazlı kulübün Menajeri Sinan Engin, Fenerbahçe'nin hocası Daum'un Ümit Milli Takım'daki oyuncuları takip için Almanya'ya gitmesi üzerine programını değiştirdi. Kısa bir tatil düşünen Engin, Christoph Daum'un ümitlere yakın ilgi göstermesi üzerine planlarında değişikliğe gitti. Tatili iptal eden Engin'in, bugün Almanya'ya gideceği öğrenildi. İki kulüp de, İbrahim Toraman ve Hamit Altıntop için bastırıyor. 
   
   George Hagi Luce'yi geçti    ROMANYA'DAKİ haftalık ekonomi gazetesi Kapital, 'Top 300' adlı araştırmasında ülkenin en zengin isimlerinin listesini yayınladı. İlk sırayı 850 milyon dolarla petrol zengini İosif Constantin Dragan alırken, bazı şirketlerini devreden Lucescu 28 - 30 milyon dolarlık servetiyle 87. sırada kendisine yer buldu. Geçen yıl 30 - 40 milyon dolarlık birikimi ile 40. sırada bulunan Lucescu, 35 - 40 milyon dolarla 68. sırada yer alan Bursaspor'un hocası ve eski öğrencisi Hagi'nin de gerisinde kaldı. Popescu ise, 25 milyon dolarla 97. oldu. 
   
   Küskünler veda etti    Yıldırım Demirören ve Kıvanç Oktay konusunda yaşanan belirsizlik istifayla son buldu. Görevlerinden ayrılan ikili, yönetim kurulu üyeliklerini genel kurula kadar sürdürecek 
      Derbi germişti 
   SİYAH - Beyazlı yönetimde, Lazio maçı öncesi patlak veren, Galatasaray derbisi sonrası yangına dönüşen kıvılcım istifa getirdi. Daha önce Yıldırım Demirören ve Kıvanç Oktay, Serdar Bilgili'nin devreye girmesiyle geri adım atmış, ancak Levent Erdoğan istifa kararını çekmemişti. Derbi sonrası Bilgili'nin "kötü ev sahipliği"ni gerekçe gösterip, Galatasaray'dan özür dilemesi, olaylarda isimleri geçen Demirören ve Oktay'ı rahatsız etmişti. 
   
   Bilgili ile görüşme 
   GENÇLERBİRLİĞİ karşılaşması için Başkent'e kafileyle gitmeyen, son yönetim kurulu toplantısına da katılmayan ikiliden dün önce Yıldırım Demirören futbol şube başkanlığını bıraktığını duyurdu. Ardından da Kıvanç Oktay, Tesisler Komitesi Başkanlığı ve Futbol Komitesi Üyeliği görevlerinden ayrıldığını açıkladı. Demirören, Başkan Serdar Bilgili ile görüştükten sonra, Beşiktaş'ın yararını düşünerek, istifa etmeyi uygun bulduğunu ifade etti. 
   
   İlginç mesajlar 
   YILDIRIM Demirören, "Yönetimde görev almanın, bazı egoları tatmin aracı olmadığını, bilakis omuzlara büyük sorumluluklar yüklediğine inanıyorum. Bugüne kadar en iyisini yapmaya çalıştım, önümüzde Beşiktaşımız'a hizmet için çok zaman olduğu muhakkaktır" dedi. Kıvanç Oktay ise, "son günlerde meydana gelen düşündürücü ve üzücü olaylar karşısında bugüne kadar suskunluğunu muhafaza etmesinin, acizlikten kaynaklanmadığına" işaret etti. 
   
   İki sambacı denendi    BEŞİKTAŞ üç günlük iznin ardından ilk idmanını dün akşam gerçekleştirdi. Milli takımlarında bulunan oyuncuların katılmadığı antrenmanda Sergen ve Ahmet Dursun düz koşu yaparken diğer futbolcular 2.5 saat kondisyon çalıştı. Bu arada Kartal dün Beto ve Igo adında iki Brezilyalı denedi. Siyah - Beyazlılar bu sabah 10.00'da salonda çalışıp 15.00'de de PAF ile maç yapacaklar. 
   
   
</TEXT>
</DOC>
