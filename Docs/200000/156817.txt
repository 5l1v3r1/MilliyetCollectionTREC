<DOC>
<DOCNO> 156817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun22.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de müslümanların hayvanları bayıltmadan kesmesi yasak.. 
</HEADLINE>
<TEXT>

     İngiltere'de yayınlanan The Times gazetesi, ''hükümetin, Müslüman ve Yahudi toplumlarının çiftlik hayvanlarını bayıltmadan kurban etmelerinin ya da helal kesim şartları uygulamalarının önüne geçmek üzere, yeni bir düzenleme hazırlığı içinde bulunduğunu'' öne sürdü. 
     Yeni düzenlemenin gelecek ay parlamentoya getirilebileceğini belirten gazete, hazırlanan taslağın, her iki dinin mensuplarının kızgınlık ve tepkisine yol açabileceğini yazdı. 
     Avrupa'da uygulanan hayvan hakları kurallarına göre bütün çiftlik hayvanlarının kesim öncesinde bayıltılması gerektiğini hatırlatan gazete, bunun iki istisnası bulunduğunu, bunlardan birincisinin Müslümanlara tanınan ''helal kesim yöntemi'', diğerinin de Yahudiler tarafından uygulanan ''shechita'' yöntemi olduğunu bildirdi. 
     Her iki yöntemde de dini olarak eğitilmiş kesim görevlilerinin gerektiğini hatırlatan Times gazetesi, bu kişilerin hayvanı kesip, kan akıtarak ölmesini sağladıklarını kaydetti. 
     İngiltere'de görev yapan Çiftlik Hayvanları Konseyi'nin, 4 yıl süren araştırmalarından sonra, Yahudi ve Müslümanlar tarafından uygulanan metotları gayri insani bulduğunu belirten gazete, ''Konsey ile dini gruplar arasındaki danışma toplantıları da gruplar arasındaki anlaşmazlık yüzünden koptu. Konsey şimdi, bu dini gruplar tarafından, belli dinlere karşı kurumsal düzeyde bir önyargı oluşturmakla suçlanıyor'' ifadesine yer verdi. 
     Konseyin üyeleri arasında veterinerler, akademisyenler ve çiftçilerin bulunduğu ve konsey üyelerinin karar öncesinde Müslümanlara ve Yahudilere ait mezbahaları ziyaret ettiği hatırlatılan haberde, ''Bilimsel veriler ortaya koydu ki, bir dana ya da tavuk için boğazı kesildikten sonra tümüyle bilinci kaybetme süresi 2 dakika, bir koyun için ise 14 saniye ile 70 saniye arasında değişiyor'' denildi. 
     Gazete, Müslümanlar ve Yahudiler için ise dini emirlerin bir hayvanın kurban edildiği ya da kesildiği sırada sağlıklı ve tümüyle kendinde olması gerektiğini ortaya koyduğunu hatırlatırken, her iki dine mensup din adamlarının, bir hayvanı uyutmanın, onun ''büyük ölçüde yaralanması'' anlamına geleceğini savunduklarını bildirdi. 
     İngiltere'de, çok sayıda Müslüman müşterinin kabul etmemesine rağmen, hayvanların yüzde 90'ının eletrik şokuyla önceden bayıltıldığını belirten Times, ''Yahudiler ise bu konuda çok daha katı ve hiçbir şeyi kabul etmeye yanaşmıyor'' ifadesine yer verdi. 
     Konseyin gelecek ay her iki topluma da kesim öncesinde hayvanı sersemletecek, kendi dinleri açısından kabul edilebilir bir yöntem bulmasını önereceğini belirten Times'da, ''Bunun için kısa bir süre tanınacak. Daha sonra da hükümetin bu iki dine tanıdığı ayrıcalık sona erecek'' denildi. 
     
</TEXT>
</DOC>
