<DOC>
<DOCNO> 195634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/magazin/amag.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar duymasın 
</HEADLINE>
<TEXT>

   'Çocuklar Duymasın'ın senaristi Birol Güven, Meltem rolü için Hülya Avşar'a teklif götürdü 
      Ali'ce ALİ EYÜBOĞLU 
   
   Boşandığı eşi Umut Elçioğlu'nu askerdeyken Tony Teodorakis'le aldattığı iddiasının ortaya atıldığı günden bu yana Pınar Altuğ'a destek veren, yazılanlara değil, oyuncusuna inanan 'Çocuklar Duymasın'ın senaristi Birol Güven, sonunda karar değiştirdi. Güven'in Altuğ'u gözden çıkarmasına iki şey etken oldu. 
   
   Birol Güven'in iki nedeni 
   Birincisi Altuğ, Birol Güven'e, Tony Teodorakis ile aralarındaki ilişkinin arkadaşlıkla sınırlı olduğuna ilişkin yazılı taahhüt bile verdi. Ancak aradan geçen zamanda Altuğ, Milliyet'e Tony ile ilişkilerinin ilerlediğini itiraf edince Güven, oyuncusunun gerçeği kendisinden de gizlediği kanaatine vardı. 
   İkincisi yaptıkları son toplantıda Güven, Altuğ'a, "Dizideki 'Meltem'e zarar vermediği sürece, özel yaşamın beni ilgilendirmez" dedi. Altuğ'un özel yaşamıyla 'Meltem'e zarar vermeye başladığını düşünen Güven, yeni oyuncu arayışına başladı. 
   
   "Hayır" demedi 
   Güven, önceki gün dizisinde 'Havuç'u oynayan Furkan Kızılay'ı götürdüğü şov programının çekiminde Hülya Avşar'a, 'Meltem' rolü için teklifte bulundu. Kanal D için çekilecek 'Bir Dilim Aşk' adlı dizide Metin Akpınar'la yaşayacağı aşkı seyirciye inandırma konusunda güçlük çekeceğini düşünüp oynayıp oynamama konusunda kararsız olan Avşar'ın kafası, bu tekliften sonra iyice karıştı. Avşar, Güven'in teklifine, 'Meltem' karakterini kendisine yakın bulduğu için "Hayır" demedi. 
   Avşar, Güven'e "Evet" demesi halinde en beğendiği erkek oyuncu olan Tamer Karadağlı ile birlikte oynama projesini de hayata geçirmiş olacak. 
   
   
</TEXT>
</DOC>
