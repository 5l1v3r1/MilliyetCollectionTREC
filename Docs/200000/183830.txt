<DOC>
<DOCNO> 183830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/spo01.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU 'Kredi tükeniyor' 
</HEADLINE>
<TEXT>

   Beşiktaş'ın teknik patronu, İstanbulspor karşısındaki futbol nedeniyle oyuncularını sert bir dille azarladı 
      ORHAN YILDIRIM 

   
   'Artık toparlanın' 
   ŞAMPİYONLAR Ligi'ndeki Lazio maçının ardından, ligde de İstanbulspor karşısında ilk puanlarını kaybeden Beşiktaş'ta yüzler asıldı. Teknik Direktör Mircea Lucescu, dün sabah oyuncuları ile bir toplantı yaparak, ortaya konulan futbolu sert bir dille eleştirdi. Rumen hoca, "Herkes kendini toparlasın. Artık hata istemiyorum, kredimiz tükeniyor. Çok çalışıp, bu hataları telafi etmeliyiz. Başka alternatifimiz yok" açıklamasını yaptı. 
   
   İlk hedef Trabzon 
   LİGDE yer alan diğer takımların kendilerine karşı farklı bir motivasyonla mücadele verdiğini savunan Lucescu, "Bunu diğer maçları izleyince daha iyi anlıyorum. Sizler de, şampiyon yenilmez mantığı ile oynayın ve kazanın" dedi. Trabzon'u yenmeleri gerektiğini belirten Lucescu, "İnönü'de alacağımız üç puan ile Chelsea maçına büyük moralle gideceğiz. Chelsea yeni oluşan bir takım. Bu avantajı değerlendirmemiz gerek" yorumunu yaptı. 
   
   Gökhan korkuttu    Dünkü idmanda yüzüne darbe alan genç oyuncu çalışmayı yarım bıraktı 
   SİYAH - Beyazlılar, dün sabahki idmanla Trabzonspor maçının hazırlıklarına start verdiler. Sergen ile hafif sorunları bulunan Zago ve Ahmet Yıldırım çalışmaya çıkmazken, Ahmet Dursun ise düz koşulara başladı. İdmanı kenardan izlemeyi tercih eden Lucescu'nun moralsiz olduğu gözlendi. Çift kalede yüzüne darbe alan ve kısa süreli bir görme problemi yaşayan Gökhan Zan idmanı yarım bıraktı. Doktorlar genç oyuncunun durumunun önemli olmadığını açıkladılar. Beşiktaş, bugünü izinli geçirecek, yarın tek idmanla çalışmalara devam edecek. 
   
   Sergen dönüyor    SAĞ ayak aşil tendonunda ödem bulunduğu için İstanbulspor maçının kadrosundan son anda çıkarılan yıldız oyuncunun hızla iyileştiği bildirildi. Sergen'in, Trabzonspor ve Chelsea karşısında oynayabileceği açıklandı. Ağrılarının azaldığını belirten Sergen, buna rağmen bazı hareketleri yapmakta güçlük çektiğini ifade etti. 
   
   Şampiyonluk sendromu    BEŞİKTAŞ'IN Kolombiyalı eldiveni Cordoba, son iki maçta oyanan kötü futbola ilginç bir teşhis koydu. Tecrübeli kaleci, "Takımdaki herkes fizik ve oyun anlayışı olarak hemen hemen aynı düzeyde. Ancak kafa olarak hala dört ay gerideyiz. Şampiyonluk rüyasının bittiğini bir türlü kavrayamadık. Motivasyonumuz bozuk. Böyle giderse iş kabusa dönüşür. Bunu bir an önce çözmeliyiz" diyerek, duraklama dönemi için farklı bir gerekçe ortaya sürdü. 
   
   Samsunlular tartışması    SİYAH - Beyazlı ekibe, Samsunspor'dan transfer edilen İlhan ve Tümer'in pas seçimleri masaya yatırıldı. Takım içinde, ikilinin maçlarda pas alış verişlerinde birbirlerine odaklandığı sesleri yükselmeye başladı. Lazio maçında İlhan'ın Giunti'ye, İstanbulspor önünde de Tümer'in Ahmed Hassan'a pas vermemeleri tartışmayı alevlendirdi. Menajer Sinan Engin'in, İstanbulspor maçı sonrası "Böyle bir şey yapıyorlarsa, sonuçlarına katlanırlar" sözü mesaj olarak değerlendirildi. 
   
   
</TEXT>
</DOC>
