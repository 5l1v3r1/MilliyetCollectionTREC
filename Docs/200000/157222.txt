<DOC>
<DOCNO> 157222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/spor/spo03.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nenad Jestrovic Aslan'a doğru 
</HEADLINE>
<TEXT>

Galatasaray, Anderlecht'in golcüsüyle söz kesti. Küçük pürüzler dışında uzlaşma sağlandı. Sırp futbolcunun 4 milyon dolara malolacağı öğrenildi 
     CÜNEYT KARAKAYA 

     TRANSFER sezonunu açan Galatasaray, Anderlecht'in Sırp forveti Nenad Jestrovic ile söz kesti. Jestrovic'in Menajeri Ranko Stojic ile 6 Mayıs'ta Florya'da biraraya gelen Sarı - Kırmızılılar, bu oyuncunun toplam maliyetinin 4 milyon dolar olduğunu öğrendi. Stojic, sözleşmesi 2005'te sona erecek olan futbolcu konusunda Belçika kulübünden de sorun çıkmayacağını ifade etti. 
     GÖRÜŞMENİN ardından transfer konusunda tarafların mutabık kaldığı ve transferin küçük pürüzler dışında bittiği öğrenildi. Bu sezon oynadığı 21 lig maçında 19 gol atan Jestrovic, Avrupa Kupaları'nda da oynadığı 6 maçta 7 kez rakip fileleri havalandırdı. Bu arada menajerliğe başlayan Galatasaray eski Sportif Direktörü Mete Razlıklı'nın da bazı oyuncular için bugün Moskova'ya gideceği öğrenildi. 
     
Kadro sıkıntısı      ERHAN TELLİ 

     GALATASARAY'DA ligin başından beri can sıkan sakatlıklar bitime üç hafta kala yine dert olmaya devam ediyor. Sezonu kapayan üç oyuncu Balic, Hasan Şaş ve Berkant'tan sonra sakatlıkları geçmeyen Batista, Ümit Davala ve Pinto yüzünden, sağ kanatta büyük bir kriz yaşanıyor. 
     TEKNİK Direktör Fatih Terim, bu bölgede kime görev vereceği konusunda kararsız kalırken, Cihan ve Ayhan'ın bugün oynanacak olan mücadelede ilk 11'de şans bulması bekleniyor. Terim'in Balic'in yerine sol kanatta ise Revivo'yu oynatmayı düşündüğü öğrenildi. 
     
Ankaragücü iddialı      UEFA Kupası'na katılabilme mücadelesi veren Ankaragücü, Galatasaray'ı Ali Sami Yen'de yenmenin hesaplarını yapıyor. Eksik oyuncusu bulunmayan Başkent ekibinde kaptan Hakan Kutlu, Avrupa'nın yolunun bu maçta alınacak üç puandan geçtiğini belirterek, "Galatasaray'ı evinde daha önce yendik, yine yeneceğiz" dedi. 
     
UEFA'nın yıldönümü      CİM - BOM, üç yıl önce bugün Türk Futbol Tarihi'ne adını altın harflerle kazımıştı. Danimarka'nın Kopenhag şehrinde Arsenal'i dize getirmiş, UEFA Kupası'nı müzesine götürmüştü. Aslan'ı zafere taşıyan Fatih Terim ve futbolcuları o muhteşem günü Ali Sami Yen'de bir kez daha anacaklar. Ankaragücü maçı öncesi skorborddan Parken Stadı'ndaki finali hep birlikte seyredecekler. 
     

</TEXT>
</DOC>
