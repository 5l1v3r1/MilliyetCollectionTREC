<DOC>
<DOCNO> 159451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun28.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya İçişleri "Kaplan'ın sınırdışı edilmesi hala mümkün" 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB serbest bırakılan yöneticisi Metin Kaplan'ın sınırdışı edilmesinin hala mümkün olduğu bildirildi. 
     Federal İçişleri Bakanlığı sözcüsü Rainer Lingenthal, bugün başkent Berlin'de yaptığı açıklamada, ''Kaplan hala sınırdışı edilebilir. Düsseldorf Yüksek Eyalet Mahkemesi'nin kararı son nokta değildir. Kaplan'ın sınırdışı edilmesi ile ilgili davalar idari mahkemelerde ele alınmaktadır'' dedi. 
     ''Mahkeme, Türkiye'deki olumlu gelişmeleri ve konunun hassasiyetini dikkate almamıştır. Türkiye, verdiği vaatlere aykırı davranacak bir ülke değildir'' diyen Lingenthal, yasalara karşı suç işleyen bir yabancının Almanya'da kalmaya devam etmesinin ''dayanılır bir durum olmadığını'' söyledi. 
     Alman yetkili makamlarının bu durumda Kaplan'ın bir an önce sınırdışı edilmesi için çaba harcaması gerektiğini ifade eden Lingenthal, ''Umarım sonuçta istediğimiz doğrultuda bir karar alınır. Kaplan'ın burada kalması Almanya için dayanılmaz bir durum olur. Kendisi açıkça terörizmi desteklediğini söyleyen bir kişidir'' dedi. 
     Bavyera Eyaleti İçişleri Bakanı Günther Beckstein da Kaplan'ın serbest bırakılmasının, Almanya'da yaşayan yaklaşık 30 bin radikal dinci için yanlış bir sinyal olduğunu belirtti. 
     Almanya'nın radikal dincilere karşı mücadelede böyle bir zayıflık gösterecek durumda olmadığını ifade eden Beckstein, ''Cinayet çağrısında bulunan bir suçluyu Almanya'dan sınırdışı edemiyorsak bu dayanılmaz bir durum'' dedi. 
     
</TEXT>
</DOC>
