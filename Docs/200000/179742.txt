<DOC>
<DOCNO> 179742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun14.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ''ötenazi turizmi''.. 
</HEADLINE>
<TEXT>

     Belçika'da ötanazinin yasallaştırılmasından sonra, resmi verilere göre 170 kişinin hayatına son verildiği, bu sayının gerçekte 400'ü geçtiği bildirildi. 
     Kendi ülkelerinde ötanazinin yasak olduğu bazı yabancıların, bu amaçla Belçika'ya geldiği ve bir ''ötanazi turizmi'' başlaması endişesi yaşandığı ifade ediliyor. 
     Hollanda'dan sonra ötanaziyi yasallaştıran dünyanın ikinci ülkesi olan Belçika, bir yıl önce yürürlüğe soktuğu kanunla bu uygulamaya yeşil ışık yakmıştı. 
     Uzun yıllar süren siyasi, dini ve felsefi tartışmaları geçen yıl sonuçlandırarak ötanaziyi yasallaştıran Belçika'da yürürlükte olan kanunda ötanazi, ''bir kişinin yaşamına, kendi isteği üzerine, bir başka kişi tarafından son verilmesi eylemi'' olarak tanımlanıyor. 
     
     ÖTANAZİ KOŞULLARI- 

     Belçika'da ötanazi isteyen hastanın 18 yaşından büyük olması, bu talebini bilinçli ve kendi iradesi ile yapması, bu isteğini düşünerek ve birkaç defa yansıtması şart koşuluyor. 
     Hastaya ötanazi yapılabilmesi için, ''fiziki veya psikolojik açıdan, tıbbi olarak sürekli ve dayanılmaz acı çekiyor olması, hastalık sürecinde çaresiz bir aşamada bulunması'' gerekiyor. 
     Ötanazi yapacak olan doktorun hasta ile ayrıntılı olarak görüşmesi, sağlık durumu hakkında ayrıntılı bilgi vermesi, ''ötanaziden başka bir çare kalmadığı'' konusunda hasta ile mutabakat sağlaması da koşullar arasında yer buluyor. 
     Hastanın ötanazi talebinde bulunması ile ötanazinin uygulanması arasında en az bir ay vakit geçmesi şartı da yasada yer alıyor. 
     
     VASİYETNAMEDE İSTENEBİLİR 

     Yasaya göre, Belçika'daki insanlar, arzu ederlerse sağlıklı günlerinde bir yazılı vasiyetname hazırlayarak, amansız bir hastalığa yakalandıkları veya bir kaza sonucu bilinçsiz kaldıkları, kurtuluş ümidi bulunmadığı durumlarda, ötanazi uygulanmasını isteyebiliyorlar. 
     Bu vasiyetnamede, bir veya birkaç kişinin ismi verilebiliyor ve bu kişiler ötanazi kararını hasta adına doktorlara bildirmekte yetkili kılınabiliyor. 
     Belçikalı doktorlar, ötanazinin yapılmasını izleyen 4 gün içinde, Federal Kontrol Komisyonu'na bilgi raporu sunuyorlar. Bu komisyonun üyelerinin 3'te 2'si, mevcut verilerin incelenmesinden sonra, ötanazinin gereksiz olduğu kanaatine varırsa dosya Savcılığa sevk ediliyor ve adli takibat başlatılıyor. 
     Yasa, hiçbir doktorun zorla ötanazi yapmaya mecbur edilemeyeceğini de belirtiyor. 
     Doktorlar, yasanın birinci yılı dolarken, uygulama sırasında çok fazla bürokratik işlemle karşılaşmaktan şikayetçi oldular. 
     Hükümet koalisyonundaki sosyalistler ve liberaller, 18 yaşından küçük çocuklara da ötanazi hakkı verilmesinden yana olduklarını, bunun yasal gereklerinin belirleneceğini ve kanun değişikliği yapılacağını duyurdular. 

     
</TEXT>
</DOC>
