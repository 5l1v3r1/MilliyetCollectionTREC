<DOC>
<DOCNO> 152169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo45.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Kocaelispor'u küçümsemek intihar olur 
</HEADLINE>
<TEXT>

     Denizlispor'da Kocaelispor maçı öncesinde futbolculara ''rakibi küçümsememe'' yönünde telkinlerde bulunulurken, telafisi olmayan maçlar dönemine girildiği bir kez daha hatırlatıldı. 
     Karşılaşmanın son çalışmasını bugün yapan ve kampa giren Denizlisporlu futbolcular galibiyet sözü verirken, Teknik Direktör Rıza Çalımbay, Kocaelispor maçının en ''stratejik'' 90 dakika konumuna geldiğini söyledi. 
     Takımın son haftalarda çok önemli puanlar kaybettiğine değinen Çalımbay, şöyle konuştu 
     ''Kocaelispor her ne kadar düşmesi muhtemel bir rakip bile olsa, küçümsemek kelimenin tam anlamıyla intihar olur. Futbolcularımıza telafisi olmayan maç haftalarına girdiğimizi bir kez daha ilettik. Bundan sonra iyi olmak da kötü olmak da bizim elimizde. Çünkü kredimiz tamamen tükendi. En küçük bir konsantrasyon eksikliği, bize Altay ve Samsunspor maçında yaşadığımız puan kayıplarını tekrarlatabilir. Normal şartlarda haftayı kayıpsız geçecek güçteyiz ama çok dikkatli olmak zorundayız. Açıkçası Kocaelispor'dan çok çekiniyoruz.'' Çalımbay, gazetecilerin gelecek sezon görevde kalıp kalmayacağı yolundaki soruları üzerine ise ''Evet, yönetim kurulu ile bir görüşmemiz oldu ama şimdi Kocaelispor maçı çok önemli. Denizlispor ligde tamamen rahatladığında bu konuyu görüşebiliriz'' dedi. 
     





</TEXT>
</DOC>
