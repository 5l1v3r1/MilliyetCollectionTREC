<DOC>
<DOCNO> 187100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur18.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener Tezkere rahatlıkla geçecektir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Irak'a asker gönderilmesine ilişkin TBMM'de yapılacak oylamada hiçbir problem olmayacağını belirterek, ''Milletvekillerinden edindiğim izlenime göre bu tezkere, herhangi bir probleme muhatap olmaksızın rahatlıkla geçecektir'' dedi. 
     Şener, Hacettepe Üniversitesi 2003-2004 Eğitim-Öğretim Yılı açılış töreninden ayrılırken, gazetecilerin sorularını yanıtladı. 
     Abdüllatif Şener, konuşmaların ardından bir grup öğrenci tarafından ''YÖK Yasa Tasarısı'' ile ''Irak'a asker gönderilmesinin'' protesto edildiği hatırlatılarak, görüşünün sorulması üzerine şunları kaydetti 
     ''Öğrencimiz kendi görüş ve düşüncesini ifade etmiştir. Türkiye'de ifade özgürlüğünün olması, bir üniversitenin açılış toplantısında aykırı düşüncelerin de kendini ifade etmesini fikir zenginliği açısından faydalı buluyorum. Dolayısıyla konuşulan şeyler, ifade edilen fikirler hoşumuza gitsin gitmesin, çeşitlilik, toplumsal temel dinamiklerden biridir. Toplumsal çeşitliliği engellemeye çalışmak yanlıştır.'' Yasal düzenlemelerde olduğu gibi YÖK yasa tasarısıyla ilgili olarak da uzlaşma ve işbirliğinden yana olduğunu belirten Şener, ''Diyalog ve iyi niyetle, iyi şeyleri ortaya çıkarma çabasının olduğu yerde hiçbir problem olmaz. Üniversitelerimizin de görüşlerini alacağız ve ona göre düzenlemeler yapılacaktır'' diye konuştu. 
     
     IRAK'A ASKER GÖNDERİLMESİ 
     Şener, bir gazetecinin ''Irak'a asker gönderilmesine ilişkin tezkerenin çıkmaması halinde ekonominin nasıl etkileneceğini'' sorması üzerine şunları söyledi 
     ''Biz toplumdaki eğilimleri sürekli almaya çalışıyoruz. Irak'a asker gönderme konusunda da toplumsal eğilimleri anketlerle, diğer yoklamalarla aldık. Türkiye'deki güvenlik birimlerinin, istihbarat birimlerinin ve diğer kurum ve kuruluşların olaya bakışlarını ve değerlendirmelerini aldık. Basında bu konuda yapılan değerlendirmeleri önümüze koyduk. Bu konuda Bakanlar Kurulu bir karar almıştır. Tezkere, TBMM'ye gönderilmiştir ve oylanacaktır. TBMM'de bu tezkerenin oylanması sırasında hiçbir problem yoktur. Benim milletvekillerinden edindiğim izlenime göre bu tezkere, herhangi bir probleme muhatap olmaksızın rahatlıkla geçecektir.'' 
     
     ''OYLAMADA SORUN OLMAZ'' 
     Şener, 1 Mart'ta oylanan ve TBMM'de kabul edilmeyen tezkerenin hatırlatılması üzerine ise bugünün 1 Mart'tan farklı olduğunu kaydederek, ''O gün işgale uğramamış bağımsız ülkenin topraklarına girme anlamı taşıdığını ve milletvekillerinin de hassasiyetle değerlendirme yaptıklarını'' söyledi. 
     Abdüllatif Şener, sözlerini şöyle sürdürdü 
     ''Ama bugün Irak'ta otorite boşluğunun kaybolması sonrasında Irak halkı perişandır. Temel ihtiyaçlarını bile karşılayamaz durumdadır. Irak'a gidişi oradaki insanların sorunlarına da çözüm getirme, ihtiyaçlarını karşılama motifi ile birlikte düşünüyoruz, değerlendiriyoruz. Aynı değerlendirmeyi TBMM'deki milletvekilleri de yapıyor. Milletvekillerinin nabzını sürekli yakından takip eden bir kabine üyesiyim. Bugünkü oylamalarda herhangi bir sorun olmaz, rahat bir ortamda ve atmosferde kabul edilir.'' Irak ile ilgili gelişmelerin ekonomide bir rahatlık sağlayıp sağlamadığına ilişkin bir başka soruya da Başbakan Yardımcısı Şener, ''Ekonomik göstergelerin hepsinde iyi gelişmeler var. 2003 yılında koymuş olduğumuz makro ekonomik hedefler tutmuştur. Buna bağlı olarak da borsa yükseliyor, faizler hızla düşüyor. Döviz kurunun bulunduğu nokta itibariyle Türk parası değerli para haline gelmiştir. Tüm bu göstergeler piyasalara güven, halka umut vermiştir'' karşılığını verdi. 
     
     ''ÜLKENİN MENFAATİNE GÖRE KARAR VERİYORUZ'' 
     Ülkenin bugününü değil, yarınlarını dikkate alarak karar verdiklerini ifade eden Şener, dış politika konularını da bu çerçevede değerlendirdiklerini bildirdi. 
     Hükümet olarak ülkenin geleceği ve güvenliği ile bağlantılı olarak değerlendirmelerde bulunduklarını belirten Şener, ''Rastgele iş yapmadığımızı kamuoyu biliyor. Toplum, hükümete güven duyuyor, biz de bu güven duygusunu en iyi şekilde motive etmek maksadıyla ülkenin menfaati neyse ona göre karar veriyoruz'' diye konuştu. 
     Başbakan Yardımcısı Şener, öğretim görevlisi ve üyesi kadrosunun niçin artırılmadığının sorulması üzerine de, üniversitelerin kadro taleplerini ise en üst düzeyde karşılamak için çaba harcayacaklarını bildirdi. 
     
     İMAR BANKASI MUDİLERİ 
     İmar Bankası'nda çifte hesap tutulmadığı yönündeki iddiaların sorulması üzerine ise Abdüllatif Şener, şunları söyledi 
     ''Çifte hesap vardır. Dolayısıyla yatırılan paraların bir kısmını ilgili banka yönetim kurulu, resmi kayıtlara intikal ettirmiş, büyük bir kısmını da resmi kayıtlara intikal ettirmemiştir. İmar Bankası'nda çifte hesaplar, çifte kayıtlar vardır. Hesaplara giren paralar, hesaplara girmeyen kayıt dışı tutulan gizlenen, devlete karşı yükümlülükleri yerine getirilmeyen, vergileri ödenmeyen hesaplar vardır. Bu kayıtlarda görülmeyen paraların hepsi de bankadan çekilmiştir. Yani ilgili banka yönetimi tarafından büyük bir suiistimal meydana getirilmiştir. Bu konuyla ilgili işlemler takibimizdedir.'' Şener, ödemelere ilişkin takvimin daha sonra belirleneceğini sözlerine ekledi. 
     
</TEXT>
</DOC>
