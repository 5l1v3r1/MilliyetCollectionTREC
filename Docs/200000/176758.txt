<DOC>
<DOCNO> 176758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo05.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na by-pass tırmanışında 2 kişi tırmanışı bıraktı... 
</HEADLINE>
<TEXT>

     ''Ağrı Dağı'na By-Pass'' etkinliği kapsamında sürdürülen Ağrı Dağı tırmanışını, fizik kondisyonları yetersiz oldukları nedeniyle Prof.Dr.Bingür Sönmez ile daha önce by-pass ameliyatı geçiren İsmail Bölükbaşı bıraktı. 
     Ağrı Dağı'na tırmanışını sürdüren ekip, geceyi 3 bin 350 metredeki kamp yerinde geçirdi. Akşam yapılan genel ve sağlık konulu toplantısında, tırmanışa katılan ve daha önce by-pass ameliyatı geçiren 63 yaşındaki emekli komando astsubay İsmail Bölükbaşı ile 51 yaşındaki Prof.Dr.Bingür Sönmez'in fizik kondisyonlarının yetersiz olduğuna karar verildi. 
     Mahruki, bugün yapacakları tırmanışla zirveye daha yaklaşacaklarını ifade ederek, şunları söyledi 
     ''Zirve tırmanışında uzun süre beklemek ve yavaş hareket etmek risk taşımaktadır ve hızlı olunması gerekmektedir. Arkadaşların kondisyonunun süratli tırmanışa elverişli olmadığı gerekçesiyle bizimle birlikte zirve tırmanışına devam etmeyecekler. Onları ana kampta bıraktık.'' Şu ana dek herşeyin gayet iyi gittiğini ve tırmanışa katılanların 3 bin 800 metrede yüksek irtifaya adapte olduklarını belirten Mahruki, bugün 4 bin 200 metreye tırmanacaklarını ve dağın karlı kesimine ulaşacaklarını bildirdi. 
     Mahruki, yarın yapacakları zirve denemesinın ardından geri dönüşe geçeceklerini kaydetti. 
     Tırmanışa katılan ve daha önce by-pass ameliyatı geçiren Selim Sitar ile Ayhan Çakar'ın kondisyonlarının iyi olduğunu anlatan Mahruki, ''Ama zirve yapma olasıkları güç'' diye konuştu. 
     Prof.Dr.Bingür Sönmez de, 3 bin 800 metreye dek tırmanışın çok iyi gittiğini, ancak kondisyon eksikliğinden dolayı ekiptekilere ulaşmada güçlük çektiğini anlattı. 
     Akşam yaptıkları toplantılarda bu durumlarının risk taşıdığını değerlendirerek, zirve tırmanışlarını 3 bin 800 metrede bıraktıklarını kaydeden Sönmez, ''Biz mesajımızı verdik. By-passlıların Ağrı Dağı'na tırmanabileceklerini ispatladık. Bu nedenle bir olumsuzluk yok. Zirve yapmamız çok da önemli değil'' dedi. 
     Sönmez, gece kamp yerinde ateş yaktıklarında çok güzel bir biçimde eğlendiklerini de ifade eederek, olanağı olan herkesi Ağrı Dağı'na tırmanış yapmaya çağırdı. 
     Bu arada 4 bin 200 metreye tırmanışa başlayan ekipte bulunun 2 by-passlı 3 doktor ve işadamı İhsan Kalkavan ile AKUT üyeleri bulunuyor. 
     
</TEXT>
</DOC>
