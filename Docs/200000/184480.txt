<DOC>
<DOCNO> 184480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/ykoksaldi.html </URL>
<DATE> 2003/09/25/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Bir fişek attı havaya 
</HEADLINE>
<TEXT>

   
   Kaç saattir görevdesiniz sorumuza, "Sabahtan beri" diye bitkin bir halde cevap veriyor genç polis memuru. "Tan vakti" dese daha doğru olur. Canlı varlığa rastlanmayan açık bir alanı kontrol edecekleri için olsa gerek, eski yıllara nazaran geç başlamışlar eziyetli mesaiye. Anormal sayıda polisin maçlara akıtılmasının verimsizliği ve ters etkilerini yıllardır konuşuyoruz, bu maçta da değişmiyor 5000 polis, İkitelli'den stada kadar ayakta kortej kurup, gece 1'e kadar devam edecek. Sanki Galatasaray - Fenerbahçe maçı olaysız atlatılırsa yetkililer ve futbol dünyası rüştünü ispatlayıp, şiddeti nihayete erdirecekmiş havası var. 
   Sıcak temasın engellenmesi, diyalog çabaları, giriş - çıkış organizasyonu ile örneklerine nazaran oldukça başarılı bu maç yine imaj bağımlılığıyla değerlendirildi. Şiddetsiz tribünler kadar, insani koşullarda maç izlemek ve kaliteyi yükseltmek ana hedef yapılamıyor bir türlü. İnsanın beynini donduran rüzgar çukuru içine saatlerce hapsedilen deplasman seyircisi, bir çoğu üst makamları memnun etmek uğruna 24 saat ayakta diktirilen polisler, geçen sezon Galatasaray seyircisinden olaylara karışmayanların kapıları kırıp ortalığı dağıtılanlarla beraber dışarı atılması ve otobüslerle ulaşımı zor yerlere karanlıkta kaderine terkedilip gidilmesi kalitesizliktir. 
   5000 polise rağmen sahaya yine sis bombaları atıldı, fırlatılan iki fişek ile yaralanıp tedavi görenler oldu. Galatasaray tribünlerinde protokol ve basın tribününün hemen karşısında aleni küfür yazan 3 pankart açıldı biri milli marş esnasında , polis müdahale etmedi. Fenerbahçe tarafından da bir hakaret pankartı fırladı. O ana kadar yaprak kıpırdamıyorken ortalık karıştı. Bunları o statta olanlar hariç kamuoyu görmedi, öğrenmedi. Tüm maçlarda şiddet göstergemiz ve ceza sebebimizdi şimdi önemsenmiyor. Fikir ve icraat istikrarsızlığı huzura en büyük tehdit. 
   Holigan denilen, örneğin Trabzonspor - Fenerbahçe maçında olay çıkardığı için lanetlenen insanlar, Galatasaray maçında da tribündeydi. Emniyet iki tarafın etkin isimleriyle diyaloğa girdi. Demek ki herkes herkesi tanıyor, kimin ne olduğu belli ve tribünleri muhatap almadan masa başında teorik çözümler işe yaramıyor. Demek ki tribünlerde sorun yaratanları ayıklamak niyet işi. 
   İngiltere randevumuza da teşekkür borçluyuz. Her hafta bir yığın İngiliz gazeteci ve muhabirin gözcülüğü altındayız. Federasyonun ve MHK'nın herkesi memnun etmeye dönük damarına basmama çabası dolu özürleri, kararları da bunu gösteriyor zaten. Viski bardağı atan el kadar ilgi ve tartışmayı hakediyor bu noktalar. 
   
      
</TEXT>
</DOC>
