<DOC>
<DOCNO> 178716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko32.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu'ndan HSBC Bank'a 5 trilyon lira para cezası... 
</HEADLINE>
<TEXT>

     Rekabet Kurulu, HSBC Bank'a 5 Trilyon lira para cezası verdi. 
     Rekabet Kurulu Başkanı Mustafa Parlak, Benkar tüketici Finansman ve kart Hizmetleri A.Ş'nin, üye işyerleri ile Advantage kart üzerindeki münhasırlığı nedeniyle açılan soruşturmada nihai kararını açıkladı. 
     Karara göre, Benkar ile üye işyerlerine yüklenen Advantage Kart dışında başka taksitli alışveriş kartları ile işlem yapmaması nedeniyle, Benkar Tüketici Finansmanı ve Kart Hizmetleri A.Ş'yi devir alan HSBC'ye ceza kesildi. 
     Kurul söz konusu cezayı, Rekabet Kanunu'nun 4. maddesiyle düzenlenen Rekabeti Sınırlayıcı Anlaşma yapıldığı gerekçesiyle verdi. 
     Kurul ayrıca, Benkar yönetim kurulunda görev alan Hasan Cem Boyner, Lerzan Boyner, Neylan Dinler, Serdar Sunay, Nur Mehmet İnal, Ümit Nazlı Boyner, Levent Avni Ersalman'a da, 231 milyon 190 bin 200 biner lira, ayrı ayrı para cezası verdi. 
     Bu arada, gazetecilerin sorusunu yanıtlayan Rekabet Kurulu Başkanı Mustafa Parlak, Rekabet Kanunu'nda yapılan değişikliğin ardından, bu cezanın verilen ilk para cezası olduğunu belirtirken, gerekçeli kararın tebliğ edildikten sonraki bir aylık süre içinde söz konusu paranın ödenmesi gerektiğini bildirdi. 
     Parlak, gerekçeli kararın da hazır olduğunu ve bugün taraflara tebliğ edileceğini kaydeti. 
     
     ÖZEL POLİKLİNİKLERE CEZA... 

     Bu arada Rekabet Kurulu, haklarında soruşturma yürütülen 10 adet özel polikliniğin her birine, 9 milyar 247 milyon 613 bin lira tutarında para cezası verdi. 
     Rekabet Kurulu Başkanı Parlak, özel polikliniklerle ilgili sürdürülen soruşturmada da nihai kararı açıkladı. 
     Parlak, özel yeni Anıl Polikliniği, Özel Kızılay Mithatpaşa Polikliniği, Özel Başkent Sıhhiye Polikliniği, Özel Ziya Gökalp Polikliniği, Özel Yeni Dışkapı Polikliniği, Özel Sincan Bilgi Tıp Merkezi, Özel Ortadoğu Polikliniği, Özel Servet Ünsal Polikliniği, Özel Umar Uzman Doktarlar Polikliniği ile Özel İlkiz Polikliniklerini, ''havuz oluşturarak pazar paylaşımında bulunmak ve fiyat tespiti yapmak'' şeklindeki eylemlerini, Rekabetin Korunması Kanunu'na göre Rekabeti sınırlayıcı eylemde bulunmaları gerekçesiyle verdi. 
     Kurul, söz konusu polikliniklerin her birine, bildirim yükümlülüklerine yerine getirmemeleri nedeniyle de, 2 milyar 311 milyon 902 bin lira ayrıca para cezası kesti. 
     Kurul, bu kliniklerin yönetim organlarında bildirim yükümlüğü bulunan tarihte görevli bulunanların her birine de ayrı ayrı olmak üzere, belirtilen cezanın yüzde 5'ini oluşturan 115 milyon 595 bin 100'er lira idari para cezası verilmesini kararlaştırdı. 
     
</TEXT>
</DOC>
