<DOC>
<DOCNO> 159457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun34.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı'ndan ilginç bir yorum... 
</HEADLINE>
<TEXT>

     TÜSİAD Başkanı Tuncay Özilhan, Türkiye'den ABD'ye üst düzeyde bir ziyaret için şu anda uygun ortam bulunmadığını, ABD'nin buna hazır olmadığını söyledi. 
     Özilhan, Türk-Amerikan ilişkilerinde, ABD tarafından bir takım sıkıntılar olduğunun hissedildiğini ve üst düzey bir ziyaret yerine müsteşar düzeyinde ziyaretlerin daha yerinde olacağına inandığını bildirdi. 
     Washington'da 2 gündür Amerikalı yetkililerle temaslarda bulunan Özilhan başkanlığındaki TÜSİAD heyeti, Türk gazetecilere temaslarıyla ilgili bilgi verdi. 
     Türkiye'nin, hadiseleri takip etmektense hadiseler oluşurken şekillendirmeye katkıda bulunması ve bir Ortadoğu vizyonu oluşturmak için ciddi çaba içine girmesi gerektiğine işaret eden Özilhan, Ortadoğu vizyonunun oluşturulması çabalarında TÜSİAD'ın da katkıda bulunmaya hazır olduğunu söyledi. 
     Özilhan, Türkiye'nin Irak'ın yeniden yapılanmasında önemli ölçüde iş alabileceğine inandığını, coğrafi yakınlık, müteahhitlik tecrübesi, gıda ve tüketim mallarının taşınmasında nakliye avantajının, Türkiye'yi kaynak ülke yaptığını kaydetti. 
     Özilhan, ''kuzey Irak'ta imtiyazlı Kürt bölgesi oluşturulması'' konusunda da, Türkiye'nin, inisiyatifi ele alarak, korkulardan ziyade, yeni oluşumların altyapısına katkıda bulunarak, durumu çok daha kolay kontrol edebileceğini kaydetti. 
     ABD'nin, Irak konusundaki hayal kırıklığını dile getirdiğini ve TÜSİAD olarak, Türk-Amerikan ilişkilerinde ''önemli bir yıpranma'' tespit ettiklerini belirten Özilhan, ''ABD, Türkiye'nin Ortadoğu'daki vizyonunu görmek istiyor. Top Türkiye'nin sahasında. Türkiye'nin görüşlerini açıkça ortaya koyması lazım'' dedi. 
     Özilhan, ''ABD top Türkiye'nin sahasında derken, Türkiye'nin bundan sonra nerede olduğunun kararını vermesini istiyor. Bundan sonra Türkiye'ye güvenebilir miyiz diye soruyorlar'' diye konuştu. 
     Türkiye'ye karşı ABD tarafında, ''ambargo dönemindeki gibi soğuk bir havanın'' var olduğunu savunan Özilhan, ''Ancak o döneme kıyasla Türkiye'nin stratejik önemi daha iyi biliniyor. Tamir edilebileceğine inanıyoruz'' dedi. 
     Özilhan, bir gazetecinin, Dışişleri Bakanı Abdullah Gül'ün Washington'u ziyaret etmeyi planladığını söylemesi üzerine, ''Yüksek seviyede bir ziyaretin faydalı olacağı kanaatinde değilim. Ortam uygun değil. Müsteşar düzeyinde ziyaretler olabilir. Bir takım sıkıntılar var, hissediliyor. ABD buna hazır değil diye hissediyorum'' diye konuştu. 
     
     ''İSTİHBARAT VARSA İRAN'A BİZ DE BASKI YAPMALIYIZ'' 
     ABD'nin, İran ve Suriye konusundaki rahatsızlıkları karşısında Türkiye'nin alacağı tutuma ilişkin soruları yanıtlayan Özilhan, ABD'nin birinci önceliğinin terörizmle savaş olduğuna işaret ederek, ''Bizde de istihbarat varsa İran'a o baskıyı yapmalıyız'' dedi. 
     Özilhan, 11 Eylül'den sonra ABD'nin düşünce sistematiğinin değiştiğini ve bütün dikkatini terörizmle savaşa verdiğini ifade etti. 
     Özilhan, terörden çok çekmiş bir ülke olarak Türkiye'nin de, en ufak detayda bile terörizmle savaşırken ABD ile işbirliği yapması gerektiğini söyledi. 
     Özilhan, Türkiye'nin menfaatine ters düşen konuların ise ABD ile diyalog yoluyla aşılabileceğine inandığını vurguladı. 
     TÜSİAD heyetinde yer alan eski dışişleri bakanlarından İlter Türkmen de, ABD'nin, İran ve Suriye üzerinde durduğunu, ancak Türkiye'nin, bu ülkelerle ilişkisinden rahatsız olmaması gerektiğini söyledi. 
     Türkmen, İran'ın nükleer silah bulundurması halinde Türkiye'nin, ABD'nin yanında yer alabileceğini söyledi. 
     
     ''KUZEY IRAK'TA İMTİYAZLI KÜRT BÖLGESİ'' 
     Kuzey Irak'ta imtiyazlı bir Kürt bölgesinin oluşturulması hazırlıkları bulunduğuna işaret eden bir soru üzerine TÜSİAD Başkanı Özilhan, şöyle konuştu 
     ''Buradaki temaslarımızda şunu gördük ki, her iki tarafta da Türk ve Amerikan bir güvensizlik oluşmuş. ABD diyor ki, biz size terörist Abdullah Öcalan'ı teslim ettik. PKK-KADEK'i terör örgütü olarak tanıdık , ABD bölgede PKK terörünü temizlemeye kararlı. Türkiye'nin de bu politikalara destek vermesi lazım. İmtiyazlı yapı ise Türkiye'nin üzerinde düşünmesi, tartışması gereken bir konu. İnisiyatifi ele alırsanız, oradakilere ağabeylik yaparsanız, çok daha kontrol altında olur. Bunları Türkiye'nin iyi tartışıp konuşması lazım. Korkulardan ziyade, Türkiye'nin oradan çekinip oluşumlara karşı düşmanlık yaratması yerine, oluşumu destekleyip, altyapıya destek vermesi gerek.'' Özilhan, ABD Savunma Bakan Yardımcısı Paul Wolfowitz ile görüşmelerinde, ''asker-hükümet ilişkilerinin'' gündeme gelip gelmediği sorusuna ise ''Hayır, böyle bir konu gündeme gelmedi. Yorum olmadı'' karşılığını verdi. 
     TÜSİAD heyetinde yer alan Cem Duna da, Wolfowitz'in görüşmede, Türkiye'den ''bütüncül yaklaşım'' beklendiğine işaret ettiğini, bölgenin önemli bir ülkesi olarak ona göre politika belirlemesini istediğini söyledi. 
     Duna, İran ve Suriye gibi tek tek konuların bu görüşmede ele alınmadığını kaydetti. 
     Duna ayrıca, Wolfowitz'in, Türkiye hakkında daha önceki açıklamalarının yanlış anlaşıldığının altını çizdiğini belirtti. 
     Özilhan da, Müslüman, demokratik, laik bir ülke olarak Türkiye'nin bölgede örnek olduğuna işaret ederken, Türkiye'nin komşularıyla diyalogunu, ekonomik ilişkilerini hemen kesmesinin söz konusu olmadığını, Ortadoğu vizyonu oluştururken, bu tür yaklaşımlarını net bir şekilde ortaya koyması gerektiğini söyledi. 
     Cem Duna ise ''Bizim politikalarımız ABD ile örtüşmeyebilir ama derin diyalogla bunların üstesinden gelinebilir'' diyerek Özilhan'ın sözlerini destekledi. 
     TÜSİAD Başkanı Özilhan, Irak konusunda da, ABD'de bir hayal kırıklığı oluştuğunu belirterek, ''Türkiye belki Irak'ta daha önce pozisyonunu açıkça ortaya koysaydı, bu hayal kırıklığı olmayabilirdi. Baştaki yaklaşımla sonuç örtüşmeyince ABD zor durumda kaldı. Bizde de, Türkiye kuzey cephesini açmazsa ABD vazgeçer gibi yanlış yorumlar yapıldı'' değerlendirmesinde bulundu. 
     TÜSİAD heyeti, bugün ABD Hazine Bakan Yardımcısı John Taylor, ABD Dışişleri Bakan Yardımcısı Marc Grossman, Beyaz Saray ve Ulusal Güvenlik Konseyi yetkilileriyle temaslarda bulunduktan sonra, finans çevreleriyle görüşmek üzere New York'a geçecek. 
     
</TEXT>
</DOC>
