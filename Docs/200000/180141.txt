<DOC>
<DOCNO> 180141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/ekonomi/eko07.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Türkiye'ye övgü 
</HEADLINE>
<TEXT>

   Küresel Ekonomik Görünüm Raporu'nda Türkiye'yi orta - alt gelir grubunda değerlendiren Dünya Bankası, Türkiye'nin kriz sonrası toparlanmasını ise övdü 
   
   Dünya Bankası'nın dün yayınladığı Küresel Ekonomik Görünüm 2004 raporunda Türkiye, 2002 yılı rakamlarıyla kişi başına düşen 2 bin 626 dolarlık ulusal gelirle orta - alt gelir grubu ülkeler arasında gösterilirken, 2001'deki ekonomik krizin ardından Türkiye'nin kaydettiği toparlanma övüldü. Raporda Türkiye'ye ilişkin değerlendirmede, krizden dolayı 2001'de meydana gelen yüzde 7.4 oranındaki küçülmenin, 2002'de yüzde 7.8'lik büyümeye dönüşmesi, "dramatik bir toparlanma" şeklinde yorumlandı. 
   Raporda, Türkiye'de bu yılki büyümenin ise 2002 rakamının altında kalmasının beklendiğine işaret edildi. Irak Savaşı'ndan dolayı turizmde yavaşlama görülebileceğine ve dış yatırımın sınırlı kalmasının olumsuz etkilerine dikkat çekildi. Cari açığın da ithalatın, iç talebin ve petrol fiyatlarının artmasından dolayı hızla yükseldiği belirtildi. İhracatın ise TL'nin değer kazanmasına karşın kuvvetli şekilde arttığı vurgulandı. Raporda, sürdürülebilir büyüme için IMF programının ve reformların devamının gereğine işaret edildi. 
   Dünya Bankası kriterlerinde, yıllık 2 bin 936 dolardan aşağı kişi başına ulusal gelire sahip ülkeler, orta - alt gelir grubunda sayılıyor. Türkiye'nin grubunda, Arnavutluk, Ermenistan, Rusya, Romanya ve Bulgaristan gibi ülkeler yer aldı. Türkiye, orta - üst gelir grubundaki Gabon, Botswana, Libya ve Lübnan gibi ülkelerin altında gösterildi. Türkiye'nin gelecek iki yılı makul bir büyümeyle geçirmesi durumunda, orta - üst gelir grubuna çıkması bekleniyor. 
   
   
</TEXT>
</DOC>
