<DOC>
<DOCNO> 172226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/guncel/gun01.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Türk askerini davet etsin... 
</HEADLINE>
<TEXT>

   Gül'ün bizzat önerdiği, Amerikalıların ise "Bizim aklımıza gelmemişti" dedikleri son formül, Irak Geçici Konsey yönetiminin Türk askerini bizzat davet etmesini içeriyor 
      YASEMİN ÇONGAR WASHINGTON 

   
   Türkiye'nin Irak'ta oluşturulacak Uluslararası İstikrar Gücü kapsamında görev yapmasını isteyen ABD, bu yönde bir kararı kolaylaştırabilecek üç formül üzerinde duruyor. Dışişleri Bakanı Abdullah Gül'ün Washington görüşmeleri sırasında gündeme gelen ve sonuncusu bizzat Gül tarafından önerilen formüller, "NATO'nun bu güç için doğrudan devreye girmesi", "Kuzey Atlantik Konseyi'nde Türkiye'ye lojistik destek kararı alınması" ve "Irak'taki Geçici Yönetim'in Türk askerini resmen davet etmesi" şeklinde sıralanıyor. 
   Gül ve heyetiyle yapılan görüşmelere katılan ABD'li ve Türk kaynakların Milliyet'e verdikleri bilgiye göre, söz konusu formüllerin ayrıntıları ve gerçekleşme olasılıkları şöyle 
   1. NATO KARARI Gül, Washington'da İstikrar Gücü'ne NATO çerçevesi sağlanması halinde, Türk askerinin katılımının çok daha kolay olacağını açıkça söyledi. Türk heyetinin ABD'li muhataplarına, "NATO'dan karar çıkarabilirseniz, TBMM tezkeresine bile gerek kalmadan asker göndermemiz mümkün olur" dedikleri de öğrenildi. Ancak ABD Savunma Bakanı Donald Rumsfeld'in, Gül ile görüşmesinde, Afganistan'daki uluslararası güç için ISAF NATO'nun devreye sokulmasının 1.5 yıl aldığını hatırlatarak, "Böyle bir ittifak kararını nasıl çıkarabiliriz pek emin değilim" demesi, Ankara'nın bu seçeneğe bel bağlamaması gerektiği şeklinde yorumlanıyor. 
   2. POLONYA FORMÜLÜ NATO'nun İstikrar Gücü için yetki kararı alması zor göründüğü için öne çıkan diğer bir formül, Kuzey Atlantik Konseyi'nin Türkiye için devreye sokulmasını öngörüyor. Washington'ın Brüksel'de zeminini şimdiden yoklamaya başladığı bu formül de, geçen hafta Gül ve heyetine iletildi. Buna göre, Kuzey Atlantik Konseyi geçen mart ayında, savaş sırasında Irak'a asker gönderen Polonya için aldığına benzer özel bir kararı, bu kez Türkiye için alarak, Irak'ta görev üstlenecek Türk askerine "gereği halinde lojistik destek" sözü verecek. Otomatik bir fiziki katkı anlamına gelmeyen bu karar, Ankara'ya, Irak'a asker göndermesinin "NATO desteğinde" olduğunu anlatma imk nı tanıyacak. 
   3. BAĞDAT'IN DAVETİ Türk diplomatlarının geliştirdiği öğrenilen ve ABD'lilerin ilk kez Gül'den duydukları formül ise, Irak'ta oluşturulan Geçici Konsey yönetiminin İstikrar Gücü için Türk askerini bizzat davet etmesini içeriyor. ABD tarafının bu formüle büyük ilgi gösterdiği, hatta Dışişleri Bakan Yardımcısı Marc Grossman'ın Gül ile görüşürken, "Bu fikir bizim aklımıza gelmemişti. Böyle bir davet çok yararlı olabilir. Hatta böyle bir davet, sadece Türkiye'ye değil, Hindistan gibi asker göndermeyi düşünen diğer ülkelere de yapılabilir" dediği öğrenildi. Grossman, ayrıca bugün CNN Türk televizyonunun "Manşet" programında yayımlanacak mülakatında da, söz konusu davet önerisini değerlendirdiklerini doğruladı. 
   
   
</TEXT>
</DOC>
