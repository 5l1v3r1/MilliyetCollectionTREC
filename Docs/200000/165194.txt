<DOC>
<DOCNO> 165194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo13.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'dan istek İstanbulsporlu oyuncuların hesapları incelensin 
</HEADLINE>
<TEXT>

     Futbol Federasyonu ve Altay Kulübü'nün eski başkanlarından Mazhar Zorlu, teşvik primi aldığı öne sürülen İstanbulsporlu oyuncuların banka hesaplarının incelenmesi gerektiğini bildirdi. 
     Mazhar Zorlu, yaptığı açıklamada, Futbol Federasyonu'nun Ceza, Şike, Müsabaka ve Tahkim yönetmeliklerinde şike kararının kanaate bağlandığını belirterek, kanıt gösterilmeden de bu kararın verilebileceğini öne sürdü. 
     Ligin son haftasında oynanan Diyarbakırspor-Elazığspor karşılaşmasının ardından Diyarbakırspor Teknik Direktörü Ümit Kayıhan'ın beyanat verirken ''sıkıntı çektiğine'' dikkat çeken Zorlu, Gençlerbirliği'nin Bursaspor maçına yedekleriyle çıkmasının da sporun ahlaki kaidelerine uymadığını vurguladı. 
     Zorlu, açıklamasını şunları kaydetti 
     ''Teşvik priminin kokuları çıktı. Bugün yürekli bir Federasyon olsa 5 takım ligden düşer. Futbol Federasyonu girişimde bulunursa İstanbulsporlu futbolcuların banka hesapları Cumhuriyet Savclığı'ndan istenebilir. Bu mesele Futbol Federasyonu'nun örtbas edemeyeceği bir namus imtihanıdır.'' 
     
</TEXT>
</DOC>
