<DOC>
<DOCNO> 173198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz aylarının "liste başı " hastalıkları... 
</HEADLINE>
<TEXT>

     Kış aylarının en çok baş ağrıtan salgınları grip, kızamık ve kabakulağa hemen hiç rastlanmayan bol güneşli mevsimlerin kendine özgü liste başı hastalıkları, can sıkıyor. 
     Viral hastalıklardan en çok hepatit A ile ağız içi aftların artış gösterdiği sıcak aylarda, bakteriyel hastalıkların başını tifo, paratifo, kolera, dizanteri çekiyor. Sıcak iklimlerde artış gösteren mantar enfeksiyonları da bir başka şikayeti oluşturuyor. 
     Konuya ilişkin değerlendirmede bulunan Ege Üniversitesi Mikrobiyoloji ve Enfeksiyon Hastalıkları Ana Bilim Dalı Öğretim Üyesi Prof. Dr. Münir Büke, yaz aylarında en çok görülen enfeksiyonların, sindirim ve deri yoluyla geçenler olduğunu söyledi. 
     Hastalık yapan bazı mikroorganizmaların, dış koşullara sıcak iklimde daha dayanıklı olduklarını ifade eden Prof. Dr. Büke, yaz aylarının viral hastalıklarının başında hepatit A'nın geldiğini söyledi. Önemli bir enfeksiyon olarak nitelendirdiği hastalığın, sindirim yoluyla bulaştığını ve sarılıkla kendisini gösterdiğini ifade eden Prof. Dr Büke'ye göre, şöyle devam etti 
     ''Ayrıca dizanteri, tifo etkeni, koli mikropları, enterovirüsler bağırsak orijinli virüsler , ultraviyole ışınlarına duyarlı olmakla beraber sularda, besin maddelerinde uzun süre varlıklarını sürdürebiliyorlar. Daha dirençli kalabiliyorlar. Bu mikroorganizmalar, kolaylıkla yaz ishallerine yol açabiliyorlar.'' 
     
     HAVUZLARA DİKKAT 
     Yaz mevsiminde diğer bir önemli faktörün, deri yoluyla bulaşan bazı hastalıklar olduğunu belirten Prof. Dr. Münir Büke, özellikle çocuklarda daha sık görülen herpes virüsleri ile uyuz ve mantar enfeksiyonlarının bu yolla alındığını söyledi. Bu aylarda özellikle deniz mevsiminde mantar enfeksiyonlarının yaygınlaştığına işaret eden Prof. Dr. Büke, alınması gereken önlemleri şöyle özetledi 
     ''Deri yoluyla geçen hastalıklara karşı korunmak için denize ve havuza girdikten sonra mutlaka banyo yapılması ve cildin iyice kurulanması gerekir. Temizlik önlemlerine özen gösterilmeli, ayrıca taze sebze ve meyveler iyice yıkanmalı. Havuzların klor konsantrasyonunun artırılmasında da fayda görmekteyiz.'' 
     
</TEXT>
</DOC>
