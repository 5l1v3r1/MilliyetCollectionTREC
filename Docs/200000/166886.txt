<DOC>
<DOCNO> 166886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo15.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon... Lindsay Davenport sporu bırakıyor mu 
</HEADLINE>
<TEXT>

     Tek bayanlarda eski ''Grand Slam'' şampiyonlarından ABD'li bayan raket Lindsay Davenport, sezon bitiminde sporu bırakabileceğinin sinyallerini verdi. 
     27 yaşındaki Davenport, sezonun 3. ''Grand Slam'' mücadelesi Wimbledon Tenis Turnuvası'nın çeyrek finalinde, geçen sezonun finalisti ABD'li Venus Williams'a 6-2, 2-6, 6-1'lik setlerle yenilmişti. 
     Daha önce 3 kez ''Grand Slam'' şampiyonu olan tecrübeli raketin, sezon bitiminde, sol ayağından cerrahi bir operasyon geçirecek olması nedeniyle moralinin bir hayli bozuk olduğu gözlendi. 
     Davenport, Williams yenilgisi hakkında ''Venus ile oynarken aklımdan geçen şey, bu maçın benim tek bayanlardaki son mücadelem olabileceğiydi'' dedi. 
     Başka bir ''Grand Slam''da şampiyon olabileceği hatırlatıldığında ise, ''Zaman hızla akıp gidiyor. Daha ne kadar oynayabilirim bilmiyorum'' diyen Davenport, nisan ayında dünyaevine girmişti. 
     1998'de ABD Açık, 1999'da Wimbledon ve 2000'de de Avustralya Açık Tenis Turnuvaları'nda tek bayanlarda şampiyonluğu kimseye kaptırmayan Davenport'un başarıları, son birkaç yıldır ABD'li Williams kardeşler tarafından gölgelenmişti. 
     Şu an bulunduğu konumun, geçmişteki konumundan çok farklı olduğunu belirten Davenport, ''Bitti demiyorum, yalnızca artık emin değilim'' diye konuştu. 
     
</TEXT>
</DOC>
