<DOC>
<DOCNO> 190489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo21.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray'da Pinto defteri kapandı 
</HEADLINE>
<TEXT>

     Galatasaray Kulübü ile Brezilyalı futbolcu Fabio Pinto yollarını ayırdı. 
     Sarı-kırmızılı kulüp ile Pinto'nun karşılıklı olarak anlaştığı ve sözleşmenin feshedildiği açıklandı. 
     Son maçlarda kadroya bile alınmayan Pinto'nun, takımdan ayrılmak için Futbol Federasyonu'na başvurduğu ortaya çıktı. 
     Kulüp İkinci Başkanı ve Basın Sözcüsü Ali Dürüst, Pinto'nun tek taraflı olarak takımdan ayrılmak istediğini söyledi ve ''Bu oyuncumuz Futbol Federasyonu'na başvurarak, gitmek istediğini bildirmiş. Biz de kendisiyle görüşerek, anlaştık ve Pinto'nun sözleşmesini feshettik'' dedi. 
     
     28 RESMİ MAÇTA 2 GOLÜ VAR 

     Teknik Direktör Fatih Terim'in geçen sezon büyük umutlarla transfer ettiği Fabio Pinto, sarı-kırmızılı takımda toplam 28 resmi maçta forma giydi. 
     2002-2003 sezonunda Birinci Süper Lig, Avrupa Şampiyonlar Ligi ve Türkiye Kupası'nda toplam 25 maçta forma giyen Pinto, sadece Club Brugge ile deplasmanda oynanan maçta gol kaydedebildi. 
     Bu sezon ise 3 resmi maçta toplam 199 dakika forma giyen Pinto, Bursaspor maçında gol atmıştı. 
     Pinto, oynadığı toplam 28 maçın sadece 8'inde 90 dakika süreyle sahada kalabildi. 

     
</TEXT>
</DOC>
