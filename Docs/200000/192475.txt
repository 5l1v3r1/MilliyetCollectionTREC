<DOC>
<DOCNO> 192475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko20.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Basını, Yukos olayıyla yatırımcıların kaçabileceğini yazdı... 
</HEADLINE>
<TEXT>

     Rus basını, Rusya'nın en büyük petrol üretici şirketi olan Yukos'un Başkanı Mihail Hodarkovski'nin tutuklanmasının ardından meydana gelen gelişmelerin, ülkedeki yatırımcıların kaçmasına neden olacağı endişesini sayfalarına yansıtıyor. 
     Ekonomi gazetesi Vedomosti'de bugün yer alan haberde, ''İş hayatı bu gelişmelere kepenkleri indirerek tepki verebilirler. Sermayenin haklarına saygı gösterilmeyen bir ülkede, sadece yasadışı iş yapmak mümkün olabilir'' denildi. 
     Haberde, Rusya Devlet Başkanı Vladimir Putin'in, Yukos'un hisselerinin yüzde 44'üne el konulmasını eleştirmemesi halinde, bunun Putin'in eski Sovyet tarzı otoriter yönetim sistemini tekrar oturtmaya karar verdiği anlamına geleceği savunularak, ''Devlet Başkanı gözlerini açmalı ve savcıların, yaratılması yıllar süren şeyleri bir günde yok ettiğini görmeli'' denildi. 
     Kommersant gazetesi de, Rusya'nın son bir haftada sermaye piyasasındaki toplam kaybının 27 milyar dolar civarında olduğunu, bunun da bir önceki haftaya kıyasla yüzde 16'dan fazla bir düşüşü gösterdiğini yazdı. 
     Vremya Novostei gazetesi de, Hodarkovski'ye yakın olduğuna inanılan Başbakan Mihail Kasyanov'un da yorum yapmaktan kaçınmak için büyük çaba harcadığını belirterek, ancak Kasyanov'un bu konudaki kararını yakında değiştirerek Yukos'a yönelik olayları eleştirebileceği ve hatta istifa edebileceği iddiasında bulundu. 
     Vedomosti gazetesi, istifası dün gece kabul edilen Kremlin İdare Amiri Aleksandır Valoşin'e Birleşik Enerji Sistemleri ROSSII UES ROSSII yönetim kurulu üyeliğinin teklif edildiğini öne sürdü. 
     Haberde, şirketin başkanı Anatoli Kubais'in, Valoşin'e şirketin yönetim kurulu başkanlığı için teklifte bulunduğunu belirtti. 
     Vedomosti'ye açıklama yapan şirketin yönetim kurulu üyesi senatör Valentin Zavadnikov, ''Bu teklif kendisine sözlü olarak yapıldı. Öncelikle Valoşin'in bu konuda rızası olmalı. Sonra konu ciddi olarak yüksek seviyede görüşülecek'' dedi. 
     
</TEXT>
</DOC>
