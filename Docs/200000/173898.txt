<DOC>
<DOCNO> 173898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/yazar/akyol.html </URL>
<DATE> 2003/08/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Jakobenizm ve demokrasi 
</HEADLINE>
<TEXT>

   
   TÜRKER Alkan değer verdiğim bir yazar ve akademisyendir. Dünkü Radikal'de, benden de bahsederek, Fareed Zakaria'nın Jakobenizme karşı liberalizmi savunan fikirlerini eleştiren bir yazısı çıktı. İlgiyle okudum. 
   Sayın Toktamış Ateş'in "İnadına Jakoben" başlıklı makalesinden esinlenerek ben de "İnadına Jakoben" adıyla bir kitap yazıyorum. Kitabımda Alkan'dan da birçok alıntı olacak Sol ve sağ aşırılıklarda Jakoben kültürün rolünü ve "hukuk devleti"ni nasıl geciktirdiğini göstermek için... 
   Furet, Cobban, Wright, Hazareesingh, Larkin gibi birçok modern araştırmacıya göre, Fransa'da Jakobenizmin yarattığı radikallikler darbelere, rejim kavgalarına yol açmış, bu yüzden sanayileşme ve "hukuk devleti"nin gelişmesi nispeten yavaş olmuştur. 
   Bizde de "idarei maslahatçılar esaslı inkılapçı olamaz" sloganıyla cuntalar kurulmuş, "bu memleketin polisi, savcısı vardır demeyeceksin..." hitaplarıyla eylemler körüklenmiş, küçümsenen "sandıksal demokrasi"ye karşı "zinde kuvvetler" çağrılarıyla meşruiyet krizleri yaratılmıştır. 
   
   FRANSIZ ve Türk tarihlerinde Jakoben devrimlerin sosyolojik sebepleri ve 'gerekliliği' başka, bugün Mümtaz Soysal gibi sol Kemalistlerin yaptığı şekilde Jakobenizmde inat etmek başkadır. 
   Benim "Medine'den Lozan'a" ve "Osmanlı'da ve İran'da Mezhep ve Devlet" adlı kitaplarımda, bizde tarihen girişimci orta sınıf oluşmadığı için, modernleşmenin liderliğini güçlü askeri ve sivil bürokrasinin yaptığını belirtmiştim. Kemalizm, modernleşmenin bu modelinin zirvesidir. 
   Bu noktada sanırım Sayın Alkan'la köklü bir ihtilafımız yok. Fakat günümüze nasıl bakmalıyız 
   Artık 1920'lerin, 30'ların otorşik dünyasının yerini küreselleşen bir dünya almıştır. Türkiye'de de devletten bağımsız güçlü bir girişimci orta sınıf oluşmaktadır. Bu sayede artık sosyopolitik anlamda da "söz milletindir". 
   Modernleşme sürecimizde toplumsal dinamikler daha etkin hale gelmiştir. Artık devlete düşen görev sadece "düzenleyici" olmaktır 
   
   ATATÜRK dönemindeki bazı uygulamaları partilerin kapatılmasını İsmet Paşa bile sonradan "hata ettik" diye değerlendirmiştir. 
   Her ne olursa olsun, temel yön elbette doğruydu "Muasır Medeniyet." 
   Bu hedefin motoru, artık "devletçi seçkinler"den ziyade sivil girişimci orta sınıflardır. 
   Devletçi seçkinler köylü toplumunu 'adam etmek' için o günün şartlarında "tepeden inme" metotlarla elinden geleni yapmışlar, bize iyi anayasal prensipler de bırakmışlardır. 
   Bunun yanında topluma hep kuşkuyla Osmanlı'da eşirra, Cumhuriyet'te irtica diye bakmışlardır. Prof. Metin Heper'in belirttiği gibi, bu bakış, toplumsal bilimlerin gelişmesini engellemiştir. 
   Zamanımızda ise, şehirleşme, eğitim, ticarileşme, dışa açılma, kısaca orta sınıflaşma gibi dinamikler çağı yakalamamızın temel dinamikleridir. Onun için "devlet" odaklı Jakobenizmin modası geçmekte, birey ve sivil odaklı liberal değerler önem kazanmaktadır. 
   Bakın, 1930'larda pek duyulmayan kavramlar bugünkü Türkiye'ye yön veriyor Bireysel özgürlükler, piyasa, çoğulculuk, yargının tarafsızlığı, hukuk devleti, küreselleşme... 
   
      
   
</TEXT>
</DOC>
