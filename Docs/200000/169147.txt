<DOC>
<DOCNO> 169147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo18.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Van Hooijdonk rüzgarı... 
</HEADLINE>
<TEXT>

     Fenerbahçe ile bugün 2 yıllık sözleşme imzalayan Hollandalı futbolcu Pierre van Hooijdonk, imza töreninin ardından Fenerbahçe Şükrü Saracoğlu Stadı'ndaki Fenerium Mağazası'na gitti. 
     Taraftarların yoğun tezahüratları ve sevgi gösterileri eşliğinde kulüp yönetim kurulu üyesi Hakan Bilal Kutlualp ve eşi Corine ile birlikte Fenerium Mağazası'na gelen Hooijdonk, burada yeni sezonda giyeceği 17 numaralı Fenerbahçe formalarını imzaladı. 
     Mağazayı tıklım tıklım dolduran taraftarlar, Hollandalı futbolcudan imza almak için uzun bir kuyruk oluşturdu. Van Hooijdonk'un 17 numaralı forması adeta yok satarken, yönetici Hakan Bilal Kutlualp de Hollandalı futbolcuya, çocuğunun ismi olan ''Papa'' yazılı minik bir 17 numaralı Fenerbahçe formasını hediye etti. 
     Bu arada Hooijdonk'un eşi de mağazadan Hollanda'daki yakınları için forma aldı. Bu akşam İstanbul'dan ayrılacak olan Van Hooijdonk ise kendisi hakkında çıkan haberlerini görmek için tüm günlük gazeteleri satın aldırdı. 
     
     DAUM VE FUTBOLCULAR DA FENERİUM'DA 
     Hooijdonk'un imza töreni sırasında Teknik Direktör Christoph Daum ve bazı futbolcular da Fenerium Mağazası'nda taraftarlara imza dağıttı. 
     Daum'un yanı sıra Ümit Özat, Fabio Luciano, Tuncay Şanlı, Selçuk Şahin ve Kemal Arslan da taraftarların satın aldıkları formaları imzaladı. 
     
</TEXT>
</DOC>
