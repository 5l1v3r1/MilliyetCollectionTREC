<DOC>
<DOCNO> 165026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/dunya/adun.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kimyasal silahları boşverdi 
</HEADLINE>
<TEXT>
26 bin asker Saddam avında 
Amerikan yönetimi, Irak'taki silahlı direnişi kırmak için Saddam'ı ortadan kaldırmayı ilk hedef haline getirdi. ABD ordusunun ünlü 'Demir At' tümeni, uydular ve casus uçakları desteğinde her taşın altında Saddam'ı arıyor 
     DIŞ HABERLER SERVİSİ 

     ABD'nin Irak'ta yapılacak işler sıralamasında değişikliğe giderek önceliği devrik lider Saddam Hüseyin'i ortadan kaldırmaya verdiği bildirildi. 
     İngiliz "The Times" gazetesi, daha önce Saddam'ın kitle imha silahlarını ortaya çıkarmak için yoğun çaba sarfeden Irak'taki Amerikan askeri gücünün artık en öncelikli hedef olarak bizzat Saddam'ı seçtiğini belirtti. 
     Habere göre, Pentagon "Saddam avı" için Irak'taki gücünün altıda birini oluşturan 26 binden fazla askeri görevlendirdi. Bağdat'ın kuzey ve batısı ile Kerkük'e kadar uzanan ve "Sünni üçgeni" denilen bölgeye sevk edilen 4. Piyade Tümeni'nden "Demir At Görev Gücü" askerleri, sadece Saddam ve oğullarını yakalamak veya ortadan kaldırmakla yükümlü. 
     Ev ev aramalar yapan ve çeşitli kaynaklardan gelen istihbarat bilgilerine komuta merkeziyle olan gelişmiş iletişim sistemleri sayesinde anında ulaşabilen bu birlik, ayrıca yüksek teknoloji ürünü her türlü teçhizatla donatılmış bulunuyor. Bir insansız casus uçağı Predator filosu, uydular, bu birliğin emrinde. Amerikan ordu istihbaratı Gri Tilkiler ve CIA da "Demir At" askerlerine yardım ediyor. 
     Özellikle Sünni bölgesinde hemen her gün Amerikan askerlerine karşı gerilla saldırılarının düzenleniyor oluşu, Irak'taki Amerikan yönetiminin kontrol ve istikrarı sağlamasının önündeki en büyük engel. Amerikan yönetimi, Irak'ta olduğuna inandığı Saddam ve oğullarını ortadan kaldırarak direnişe öldürücü bir darbe vurmayı umuyor. 
     
     Kurtulmuş 
     Bu arada bazı Iraklı görgü tanıkları Saddam ve oğullarının önceki gün Suriye yolu üzerinde bir Predator'dan atılan Hellfire füzesiyle vurulan konvoydan sağ kurtulduğunu öne sürdüler. 
     

</TEXT>
</DOC>
