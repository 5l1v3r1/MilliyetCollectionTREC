<DOC>
<DOCNO> 197854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/dunya/adun.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Provalı isyan 
</HEADLINE>
<TEXT>

   Şevardnadze'nin istifasıyla sonuçlanan 'Kadife Devrim', 3 yıl önce Miloşeviç'i deviren Belgrad ayaklanmasından tıpatıp kopya edildi. Sırp taktisyenler Tiflis'te Gürcülere isyan eğitimi verdi 
      DIŞ HABERLER SERVİSİ 

   
   Gürcistan'da 11 yıllık Eduard Şevardnadze yönetimini deviren halk ayaklanmasının eylem planının 2000'de Miloseviç iktidarını alaşağı eden Yugoslavya devriminden esinlendiği, hatta bunun için Sırbistan'dan "ayaklanmacı taktisyenler" getirilerek provalar yapıldığı ortaya çıktı. 
   Gürcü "Kadife Devrim"ini mercek altına alan Amerikan "Washington Post" gazetesi, geçtiğimiz hafta sonu Tiflis'te 50 bin kişinin katıldığı gösterilerde göze çarpan tuhaf bir pankarttan yola çıkarak ayaklanmanın perde arkasına ışık tuttu. 
   Söz konusu pankarttaki "Gotov Je" ifadesi "İşi bitti" anlamına geliyordu ama bu Gürcü dilinde değildi. Pankart Sırpça yazılmıştı. 
   Gazeteye göre, ayaklanma Tiflis'te vücut buldu ancak her yönüyle Belgrad'dan esinlendi. Belgrad modeli, eylem tarzından sloganlara kadar Tiflis'e damgasını vurdu. Hatta o kadar ki, Gürcü muhalif liderler, 2000'deki kansız Yugoslav devrimini taklit edebilmek için Belgrad'a giderek taktik ve strateji dersi aldılar. Sırp uzmanlar Gürcü halkına ayaklanma dersi vermek amacıyla Tiflis'e bile getirildi. 
   Bağımsız Gürcü televizyonu da, muhalefetin isteği üzerine, halkı coşturmak için 10 gün içinde defalarca Belgrad ayaklanmasını ekrana getirdi. 
   
   Hazırlığı 18 ay sürdü 
   Şevardnadze'nin akıbetini belirleyen sürece 18 ay önce start verildi. Şevardnadze'nin bakanlığından ayrılıp Milliyetçi Hareket partisini kuran muhalif lider Mihail Saakaşvili, iktidarı nasıl ele geçireceği üzerinde kafa yorarken Belgrad örneğini hatırladı. Belgrad'a giden Saakaşvili, Sırp demokrasi hareketinin liderleriyle uzun uzun görüştü, bazılarını Tiflis'e davet etti. Mayıs ve haziran aylarında partisine mensup bin 500 kişi eylem düzenleme konusunda Sırplardan teori ve pratik dersleri almaya başladı. 
   Bundan önce yine Sırpların tavsiyesi üzerine nisanda da mevcut rejimden nefret eden 2 bin genci "Kmara" Yeter adlı örgüte kaydetti. Sırpların verdiği kurslarda, partililer ve gençler, "nasıl protesto yapılır", "gösteri nasıl düzenlenir" gibi konularda eğitimden geçirildi. 
   Saakaşvili'nin talimatıyla harekete geçen partililer parlamento önünde haftalarca gece gündüz protesto yaptı. Şevardnadze'yi indirmek için geri sayımın sonlarına yaklaşırken bu kez köylerden, kasabalardan binlerce gösterici Tiflis'e taşındı. Ordu ve polis üzerinde de baskı kurularak kan dökülmemesi için olaylara karışmamaları istendi. 
   Milliyetçi Parti Genel Sekreteri İvane Merabişvili'nin deyimiyle herşey planlandığı gibi gitti çünkü "Tüm göstericiler Belgrad devrimini harfiyen ezberledi, hep neyi, niçin yaptığını bilerek hareket etti. Herkes dersini iyi çalışmıştı." 
   
   Yeni seçim 4 Ocak'ta    Gürcistan parlamentosu, yeni cumhurbaşkanlığı seçimlerinin 4 Ocak'ta yapılmasını kararlaştırdı. 
   Bir önceki dönem milletvekilleri dün yaptıkları toplantıda Yüksek Mahkeme tarafından geçersiz sayılan 2 Kasım seçimlerinin 4 Ocak'ta yenilenmesini 155 evet oyuyla kabul etti. Cumhurbaşkanlığı'na vekalet eden Nino Burjanadze, bir iki hafta içinde devlet başkanlığı seçimlerine hazırlık sürecinin başlayacağını söyledi. 
   
   
</TEXT>
</DOC>
