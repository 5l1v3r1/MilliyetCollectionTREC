<DOC>
<DOCNO> 197892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/siyaset/asiy.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslami terör ifadesi kanıma dokunuyor' 
</HEADLINE>
<TEXT>

   Başbakan Erdoğan, "İslam'la terörün bir arada anılması beni huzursuz ediyor. İslami terör ifadesini duyduğum zaman buna tahammül edemiyorum" dedi 
      Pınar Aktaş 

   
   Başbakan Recep Tayyip Erdoğan, özellikle son yıllarda İslam'la terörü bir arada anma gibi bir gayretin bulunduğunu belirterek, "Benim şahsen kanıma dokunuyor, huzursuz ediyor. Yani İslami terör ifadesini duyduğum zaman buna tahammül edemiyorum, dayanamıyorum" dedi. 
   
   Oyunu bozmalıyız 
   Erdoğan, Türkiye'de yaşanan üzücü olayların tüm insanlığı tedirgin ettiğini ve huzursuzluğa boğduğunu kaydetti. "Bu konuda Türkiye'deki taşeronların, tetikçilerin üzerinde durmak istemem. Ancak bir gerçeği hatırlatmak zorundayım" diyen Erdoğan şöyle konuştu 
   "Özellikle son yıllarda İslam'la terörü bir arada anma gibi gayret ortada. Teröre sıfat olarak İslam'ı giydirmek gibi bir gayret ortada. Tabii bu oyunu bozmak, şüphesiz hepimizin tek tek görevi olduğu gibi, bir arada topluca en önemli görevimizdir. Özellikle eğitim kurumlarında, bunun daha farklı şekilde öğrencilerimize yansıtılmasında büyük kaygılar olduğuna inanıyorum. Sıfat olarak bu kutsal değerimizi, dinimizi teröre giydirenler bunda mesafe alıyor gibi geliyor. Çünkü 'ben Müslümanım' diyen de bu ifadeyi kullanıyor. İslamın dışındaki tüm semavi dinlerin de teröre sıfat olarak giydirilmesine tahammül edemiyorum. Çünkü ortada bilimsel gerçek yok." 
   Erdoğan, "Temennimiz odur ki bu zincir olmasın, burada noktalanmış olsun. Ama bu zinciri kıracak olan bizim dayanışmamız, birliğimiz, beraberliğimizdir. Sevgi ve kardeşliğin üretildiği Anadolu topraklarında inanıyorum ki hiçbir zaman terör kendisine aradığı o bahçeyi bulamayacaktır. Buralarda aradığı hedefleri yakalayamayacak, yok olup gidecektir" dedi. 
   Olaylardan ekonomik parametrelerin etkilenmediğine de dikkati çeken Erdoğan, "Bundan önce herhangi bir öksürmede milletçe zatürree olurduk. Bütün bu olaylara rağmen Türkiye'de güven ve istikrar ortamı yakalanmıştır" diye konuştu. 
   
   100 çocuğa 5'er milyon    Çocuklar Erdoğan'ın evinin kapısında uzun bir kuyruk oluşturdu. Bayramını kutlayan yaklaşık 100 çocuğa 5'er milyon lira veren, ancak bir ara parası biten Erdoğan, evinin altındaki ofise giderek para aldı. Erdoğan, camda gördüğü komşusunun 3 yaşındaki kızı Müge Gemiköz'ü de kucağına alarak bayram harçlığı verdi ve bir süre sevdi. 
   Erdoğan Altunizade'deki Marmara Üniversitesi İlahiyat Fakültesi Vakfı Camii'ne giderek sabah ve bayram namazlarını kıldı. 
   
   
</TEXT>
</DOC>
