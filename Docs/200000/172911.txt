<DOC>
<DOCNO> 172911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/aspo.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜKÜM ÇOK AĞIR 
</HEADLINE>
<TEXT>

   Fenerbahçe ile dün bir yıllık sözleşme imzalayan kaleci Enke, "Rüştü'den sonra görevi teslim alan kişi kendini boşlukta hissedebilir. Ancak benden çok şey beklendiğini biliyorum" dedi 
      YUSUF KOBAL 

   
   Kiralık geldi 
   FENERBAHÇE, Alman kaleci Enke ile bir yıllık kiralık olarak sözleşme imzaladı. Dün kulüp binasında gerçekleştirilen törene Enke'nin yanısıra yöneticiler Hakan Bilal Kutlualp ve İlhan Ekşioğlu katıldı. Törende konuşan Alman kaleci Fenerbahçe formasını taşıyacağı için gururlu olduğunu dile getirip, "Umuyorum ki, önümüzdeki yıl başarılı bir sezon geçiririz" diye konuştu. 
   
   'Önce takım' 
   KENDİ başarısından çok takımın başarısı için mücadele edeceğini söyleyen Enke, "Geçen sene arzu edilmeyen durumdan sonra umuyorum bu yıl güzel bir sezon geçiririz. Barcelona'da Rüştü ile tanışma olanağı buldum. Ancak lisan sorunu yüzünden Fenerbahçe'yi konuşamadık. Zaten transferim de netleşmemişti. Onun arkasından gelecek kaleci kendini her zaman bir boşlukta hissedebilir" dedi. 
   
   'Onu aratmam' 
   İŞİNİN kolay olmadığını, üzerinde ağır bir yükün bulunduğunu da sözlerine ekleyen Alman file bekçisi, "Ben daha önce Benfica'ya gittiğim zaman benden önceki kaleci de çok başarılıydı. Ancak onu aratmadım. Fenerbahçe'de, Rüştü'den sonra kaleyi devralan kişiden çok şeylerin beklenmesi doğal. Ama ben de kendime güveniyorum ve şampiyonluk için elimden geleni yapacağım" ifadesini kullandı. 
   
   Yönetim Alex'in yarısını alacak    MEHMET ÇİFTÇİ 

   Ortak olacaklar 
   BREZİLYA'NIN Santos takımında forma giyen Alex'in transferini bitirmek için bu ülkeye giden yönetici Hakan Bilal Kutlualp, görüşmelere bugün başlayacak. Bonservisinin yarısı Santos'ta, yarısı ise özel bir şirkette olan Alex için yönetimin ilginç bir yol izleyeceği öğrenildi. Fenerbahçe, bu oyuncunun özel şirketteki hissesini alacak, böylece Santos ile ortak haklara sahip olacak. 
   
   Fabiano pazarlığı 
   HAFTA sonu Alex ile birlikte İstanbul'a dönmesi beklenen Kutlualp'in Sao Paulo'da forma giyen santrfor Luis Fabiano'nun bonservis sorununu da çözmeye çalışacağı kaydedildi. Bu oyuncuyla anlaşmaya varan Sarı - Lacivertliler, 10 milyon dolarlık bonservis ücretinde indirim yapmaya çalışacak. Kutlualp, "Şu an kesin bir sonuç yok" diye konuştu. 
   
   Yıldırım, Haysiyet Divanı'na verildi    FENERBAHÇE Başkanı Aziz Yıldırım ile Fenerbahçe Spor ve Yardımlaşma Vakfı Yönetimi'ndeki yönetici arkadaşları Kadıköy Grubu tarafından Haysiyet Divanı'na verildi. Fenerbahçe Burnu'ndaki Sosyal Tesisler havuzunun büfesini tüzüğe aykırı olarak bir şirkete kiraya verdiği iddia edilen Başkan Aziz Yıldırım ve arkadaşlarının haysiyet divanınca savunmaları alınacak. Kadıköy Grubu ayrıca Başkan Yıldırım ve yönetiminin bankalardan alınan kredilerde usulsüzlük yaptığı gerekçesiyle konuyu araştırıp Ekim ayındaki Yüksek Divan Kurulu Toplantısı'na getirme kararı aldı. 
   
   Kontroller tamamlandı 
   SARI - Lacivertli takımda yeni sezon öncesi sağlık kontrolleri dün tamamlandı. Almanya kampı öncesi sağlık kontrolüne girmeyen Teknik Direktör Christoph Daum ve yardımcıları ile Mahmut Hanefi, Serhat, Olcan ve Rebrov'a Kadıköy Özel Acıbadem Hastanesi'nde check - up yapıldı. Tuncay'ın ise kontrol amaçlı olarak MR'ının çekildiği öğrenildi. 
   
   Rebrov gidemiyor    DAUM'UN göndermek istediği Ukraynalı futbolcuya İngiliz Fulham'dan sonra Hollanda'nın Vitesse kulübünün de talip olduğu ancak anlaşmanın sağlanamadığı öğrenildi. Vitesse'nin bu futbolcu için 500 bin euro teklif ettiği ancak Totthenam'ın bu isteğe olumsuz yanıt verdiği kaydedildi. 
   
   Daum'dan gol provası    Taktik idmanı basına kapayan Alman hoca, golcü ayaklara özel şut çalışması yaptırdı 
   YENİ sezon hazırlıklarını dün yaptığı çift antrenmanla sürdüren Fenerbahçe'de, Daum, futbolculara ağır bir program uyguladı. Takımı iki gruba ayıran Alman hoca, Kemal, Serhat, Semih, Mahmut Hanefi, Olcan, Ali Güneş, Aurelio, Selçuk, Luciano, Da Silva ve Riga'ya top kontrolü ve şut çalışması yaptırdı. 
   HOOIJDONK, Tuncay, Fatih, Erhan, Yusuf, Can, İsmail, Rebrov, Ümit, Erman ve Hakan da antrenör Roland Koch yönetiminde kondisyona yönelik istasyon hareketleri yaptı. Daum, şut çalışmasında ve kanat ortalarında, futbolcularından topa yere düşürmeden vurmalarını istedi, bu konuda sık sık uyardı. 
   
   
</TEXT>
</DOC>
