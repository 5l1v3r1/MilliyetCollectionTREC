<DOC>
<DOCNO> 185399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur33.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Türkiye adadan çıkarsa bir daha gelemez" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum kesiminin AB'ye girmesi ve uygulanmak istenen Annan Planı'nı eleştirerek, ''Türkiye adadan çıkarsa, bir daha gelemez'' dedi. 
     Kafkas Üniversitesi'nin 2003-2004 Akademik Yılı törenine katılan Denktaş'a, Üniversite Senatosu'nca verilen fahri doktora unvanı takdim edilerek, cübbe giydirildi. Denktaş, doktora unvanını şahsı adına değil, Atatürk ilkelerine bağlı kalan halkı adına kabul ettiğini söyledi. 
     Kıbrıs'ta, Türkler'in verdiği mücadelenin tarihi geçmişini anlatan Denktaş, gençlere dönerek, ''Canlı tutamadığınız hak, nasıl bir anlaşmaya sahip olursanız olun erozyona uğrar'' diyerek Kıbrıs'ta verilen mücadeleye dikkati çekti. 
     Kıbrıs'ta yıllarca masum insanların öldürülüp, aç bırakıldığını, Birleşmiş Milletler ve büyük devletlerin buna seyirci kaldığını anlatan Denktaş, '' Hakkımızı sonuna kadar koruyacağız diyerek, masaya oturmak lazım. Seni o zaman dinlerler'' diye konuştu. 
     
     RUM KESİMİNİN AB'YE MÜRACAATI 
     1960 yılında yapılan uluslararası antlaşmaya göre, Rumlar'ın AB'ye müracaat edemeyeceğine dikkati çeken Denktaş, Kıbrıs'ın, Yunanistan ile Türkiye'nin birlikte olmadığı bir kuruluşa girmeyeceğini belirtti. Denktaş, Rumlar'ın, AB'ye yaptığı müracaatın gayrı meşru olduğunu savundu. 
     ''Annan Planı'nı kabul etmedik diye büyük bir saldırı ile karşı karşıyayız'' şeklinde konuşan Denktaş, AB'den gelen bürokratlara, 1964 ve 1974 yıllarında yaşananları anlattıklarını belirterek, şunları söyledi 
     ''Yaşadıklarımızı anlattığımız zaman Denktaş, geçmişi yaşama diyorlar. Ben geçmişin tekrar yaşanmaması için isteklerimi anlatıyorum. Geçmiş öyle kolay unutulmuyor. Kompütür değil ki basasın ve silinsin. Kin güdecek değiliz. Biz anlaşmak istiyoruz. Geçmişi yaşatmayacak anlaşma istiyoruz.'' 
     
     ''AB DÜŞMANI DEĞİLİZ'' 
     Denktaş, AB'ye düşman olmadıklarını, fakat adaya adaletin gelmesini ve adil olunmasını istediklerini belirterek, Türkiye'nin adadaki varlığının da korunmasını istediklerini söyledi. 
     Bu istekleri dile getirdikleri zaman kendisine uzlaşmaz Denktaş dediklerini belirten Denktaş, şöyle devam etti 
     ''ABD ile İngiltere Denktaş ile bu iş olmaz diyorlar. Denktaş bir halkı temsil ediyor. Türkiye'nin AB konusunda elinde Kıbrıs kozu var. AB'nin uluslararası antlaşmaları görmesi sağlanmalı. Türkiye bu davadan vazgeçerse arkasından başka meseleler çıkacaktır. Türk milleti bu davayı kazanmak zorundadır. '' Birleşmiş Milletler Genel Sekreteri Kofi Annan'a ''Kıbrıs'ta iki milletten bir millet meydana getirmeyi hayal ediyor'' dedirtildiğine dikkati çeken Denktaş, ''Bunu kabul edemezdik'' diye konuştu. 
     
     TÜRKİYE'NİN ADADAN ÇIKMASI 
     Kıbrıs'ta uluslararası antlaşmaların ve insan haklarının çiğnendiğini anlatan Denktaş, Kıbrıs'ın ABD ve İngiliz üssü haline getirilmeye çalışıldığını, bu şekilde Türkiye ve bölgenin kontrol altında tutulacağını söyledi. 
     Kıbrıs'ta hedefin Türkiye'yi denizlere açılmaktan men etmek olduğunu savunan Denktaş, ''Çıkarları bu olmalı. Başka bir şey olamaz. Türkiye adadan çıkarsa bir daha gelemez'' dedi. 
     Türkiye'nin Kıbrıs konusunda yaptığı fedakarlıkları unutmadıklarını anlatan Denktaş, şöyle devam etti 
     ''Yemediniz gönderdiniz, her ne istedikse gönderdiniz. Kan istedik, kan verdiniz. Adadan çıkarsanız dönemezsiniz. Haklı davamızı gelin birlikte savunalım. İki halk, iki egemenlik, iki devlet, iki bölge ve Türkiye'nin garantörlüğü... Bunlar çağdaş isteklerdir.'' 
     
</TEXT>
</DOC>
