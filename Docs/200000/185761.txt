<DOC>
<DOCNO> 185761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun29.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan Türkiye'nin AB üyeliğine destek... 
</HEADLINE>
<TEXT>

     Almanya Federal Meclis Başkanı Wolfgang Thierse, ''Türkiye'ye Avrupa kapısının kapatılmasının hata olacağını'' söyledi. 
     Thierse, bugün başkent Berlin'de ''İslam ve Coca-Cola'' adlı kitabın tanıtımında yaptığı konuşmada, ''Türkiye'ye Avrupa kapısının kapatılması büyük hata olur. Dünya çapında dinler ve kültürler arasında yürütülen diyalog açısından Türkiye'ye Avrupa perspektifinin açık tutulması çok önemli. Avrupalıların bu konuda yardımcı olmaları diğer Müslüman ülkeler tarafından da olumlu karşılanacaktır. Aksi takdirde birlikte yaşam konusundaki çabalarımız da boşa gider'' dedi. 
     Türkiye'nin AB üyeliğine ilişkin tartışmanın Almanya'da da uzun bir süreden bu yana sürdürüldüğünü ve daha yıllarca da sürdürüleceğini belirten Thierse, ''Bu konunun eyalet seçimlerinde propaganda malzemesi yapılarak, insanların endişelerinden istifade edilmesine karşıyım. Türkiye de her aday ülke gibi kriterleri yerine getirmek durumunda. Henüz bu kriterleri, siyasi, ekonomik ve hukuki açıdan tümü ile yerine getirmiş değil'' diye konuştu. 
     Thierse, Almanya'da Federal Anayasa Mahkemesi'nin bir kararından sonra ortaya çıkan başörtüsü tartışmalarıyla ilgili olarak da ''Bu konunun Türkiye'de de laiklik ve köktendincilik tartışmalarında çoğu kez gündeme geldiğini, ancak mahkemenin bu konuda aldığı kararın yanlış olduğunu'' savundu. 
     Anayasa Mahkemesi'nin, başörtüsünün kamu hizmetinde genel olarak yasaklanabileceği yönünde karar almasının Müslümanların inançlarını istedikleri gibi uygulamaları yerine, tutucu çevreleri daha da güçlendirebileceğini ifade eden Thierse, ''Burada yaşayan Müslümanların çoğu başörtüsü taşımıyor. Büyük çoğunluğu yasalarımıza saygı duyuyor. Konuştuğum bazı İslam uzmanları, başörtünün Kuranıkerim'de gerekli bile kılınmadığını söylüyorlar'' dedi. 
     Yapılan bir araştırmaya göre, Almanların yarısından fazlasının ülkede çok fazla yabancı olduğu, hatta yüzde 70'inin, ''yabancılar kendi kültürlerine göre yaşamasınlar'' dediklerine işaret eden Thierse, yabancıların da genelde kendi aralarında yaşayarak paralel toplumlar oluşturduklarını, bunların ele alınması gereken önemli sorunlar olduğunu kaydetti. 
     ''Avrupa'da 'Euro-İslam' adında yeni bir İslam zihniyetinin gelişmesi'' konusunda ne düşündüğüne ilişkin soru üzerine de Thierse, hoşgörüye dayalı bu anlayışın gelişmesini ümit ettiğini, Avrupa ülkelerinin de bu gelişmeyi teşvik etmeleri gerektiğini söyledi. 
     Thierse, Irak savaşının da haksız sebeplere dayandırıldığını savunarak, ''Bu ülkede diktatörün düşürülmesi iyi oldu, ancak tüm sorunlar hala mevcut ve bu sorunlarla şimdi devletler topluluğu uğraşmak zorunda'' dedi. 
     Mitteldeutscher Verlag adlı yayınevi tarafından 6 Ekim'de piyasaya çıkartılacak ve 18 euroya satılacak ''İslam ve Coca-Cola'' adlı kitapta, politikacılar, din adamları ve gazetecilerin Irak savaşından sonra farklı din ve kültürler arasındaki gelişmelere ilişkin yorumları yer alıyor. 
     
</TEXT>
</DOC>
