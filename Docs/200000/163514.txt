<DOC>
<DOCNO> 163514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo19.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Göksel'i Trabzonspor'a verdi... 
</HEADLINE>
<TEXT>

     İkinci Futbol Ligi A Kategorisi ekiplerinden Göztepe, Bucaspor Kulübü ile bonservisi konusunda anlaşma sağladığı Koray Arslan ile 5 yıllık sözleşme imzaladı. 
     Koray Arslan, Göztepe Kulübü Başkanı İskender Tuğsuz'un da yer aldığı törende, kendisini 5 yıllığına sarı-kırmızılı renklere bağlayan sözleşmeye imza attı. Göztepe, Koray'ın bonservisi için Bucaspor'a 75 milyar lira ödeyecek. Yapılan protokol gereğince Koray, 5 yıl içinde başka bir kulübe transfer olursa, Bucaspor da bundan 100 milyar lira alacak. 
     Diğer yandan sezonun son bölümünde ortaya koyduğu futbolla dikkat çeken genç santrfor Göksel Yaman'ın, Trabzonspor'a transfer olacağı kaydedildi. Trabzonspor'un bu futbolcu için Göztepe'ye 300 milyar lira ve kiralık bir oyuncu vereceği, ayrıca sezon açılışında 2 takım arasında özel bir maç oynanacağı kaydedildi. 
     Göztepe, Çubukspor'dan libero Tanju ile de her konuda anlaşma sağlarken, İzmirspor'dan Volkan da sarı-kırmızılı yöneticilerle bir görüşme yaptı. 
     
</TEXT>
</DOC>
