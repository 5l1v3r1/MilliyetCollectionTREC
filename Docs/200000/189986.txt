<DOC>
<DOCNO> 189986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur23.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi, Baltalimanı tesisleri için mahkemeye gitti 
</HEADLINE>
<TEXT>

     İstanbul Üniversitesi İÜ Rektörlüğü adına Rektör Yardımcısı Prof. Dr. Nur Serter ve bazı dekanlar, Maliye Bakanlığı'nın İÜ Baltalimanı Eğitim ve Kültür Tesisleri'nin üniversiteye tahsisini kaldırması kararına ilişkin ''yürütmenin durdurulması ve kararın iptali'' istemiyle, İstanbul Bölge İdare Mahkemesi'ne başvurdu. 
     İsteme ilişkin dilekçe, İÜ Rektör Yardımcısı Prof. Dr. Serter ve üniversitenin çeşitli fakültelerinin dekanları tarafından, Şirinevler'deki İstanbul Bölge İdare Mahkemesi'ne verildi. 
     Daha sonra basın mensuplarına açıklama yapan Prof. Dr. Serter, ''tahsisin iptali kararına karşı idari yargıda dava açtıklarını'' belirterek, ''en kısa sürede iptal kararı alınacağını tahmin ettiklerini'' söyledi. 
     Bu konuda emsal davalar bulunduğunu ifade eden Serter, bunlardan birinin de Ankara Üniversitesi'nin Antalya'daki dinlenme tesislerinin tahsisine ilişkin olduğunu belirtti. 
     Dava dilekçelerindeki gerekçeleri hakkında bilgi veren Prof. Dr. Serter, ''binanın tarihi eser olduğunu, 70 yıldır İÜ'nün kullandığını ve tahsis amacına aykırı kullanılmadığını'' bildirdi. 
     ''Maliye Bakanlığı'nın, 'tahsisin kaldırılmasıyla tesisin ekonomiye kazandırılacağını' açıkladığını'' anlatan Serter, ''bu tesisin yapılan uluslararası bilimsel toplantılar ve kongrelerle zaten Türkiye'ye kazandırılmış durumda olduğunu ve bugünkü kullanımıyla her yönüyle Türkiye'nin eğitim ve kültür politikasına katkı yaptığını'' ifade etti. 
     
     ''BİRBİRİMİZE TAHAMMÜL ETMEK ZORUNDAYIZ'' 
     Tahsisin kaldırılmasına yönelik tebligatın 16 Ekim'de ellerine geçtiğini bildiren Serter, ''Tahliye için 15 gün süre tanındı. Bu süre içinde 'yürütmeyi durdurma' kararı almayı ümit ediyoruz'' diye konuştu. 
     ''Maliye Bakanı Kemal Unakıtan'ın, 'böyle yerlerin üniversiteler tarafından kullanılmasına tahammülüm yok' ifadesini kullandığını'' söyleyerek ''bu konudaki yorumunu'' soran bir gazeteciye, Prof. Dr. Serter, ''Birbirimize tahammül etmek zorundayız. İstanbul Üniversitesi, 550 yıllık bir bilim kurumu. Sayın Bakan'ın, icraatlarımıza tahammülü yoksa bile İstanbul Üniversitesi'ne tahammülü olması gerekiyor'' karşılığını verdi. 
     
</TEXT>
</DOC>
