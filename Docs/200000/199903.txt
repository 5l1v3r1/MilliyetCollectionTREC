<DOC>
<DOCNO> 199903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy02.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'CHP partim ama ben oyuncuyum' 
</HEADLINE>
<TEXT>

   Sinama sanatçısı Tarık Akan, CHP'den yerel seçimde adaylık teklifi gelirse kabul etmeyeceğini belirterek, "Filmimi çekerim, düşüncelerimi öyle anlatırım" dedi 
      EZELHAN ÜSTÜNKAYA Ankara YAŞAR ÇAKMAK İstanbul 

   
   CHP'nin bombalı saldırılara hedef olan Beyoğlu'nda belediye başkanlığı için aday göstermeyi planladığı sol görüşleriyle tanınan sinema oyuncusu Tarık Akan, "Böyle bir teklif almadım. Alsam da politikaya girmeyi düşünmüyorum" dedi. 
   Akan, daha önce Bakırköy'den aday olması için CHP'den teklif aldığını ama kabul etmediğini belirtti. Politikanın beceri işi olduğunu vurgulayan Akan, şunları söyledi 
   "Politika denen şey benim becerim dışında. O nedenle aktif siyaseti düşünmüyorum. CHP benim partim ama ben oyuncuyum. Filmimi çekerim, duygularımı, düşüncelerimi öyle de anlatırım. Polemiğe girmek istemiyorum ama Zülfü Livaneli CHP'den milletvekili oldu, bunu kaç kişi biliyor. Hiç sesi çıkmıyor. Yine CHP milletvekili Berhan Şimşek çok başarılı bir isim ve çok güzel çalışıyor. Berhan'ı çok takdir ediyorum." 
   Yerel seçimler öncesi CHP ile AKP'nin seçim stratejisi de şekillenmeye başladı. İki parti birbirlerinin yönetiminde olan simge ilçelere gözünü dikti. AKP Çankaya, CHP de muhafazak r yapılarıyla dikkat çeken Sultanbeyli, Sincan ve Keçiören'le Beyoğlu'nda çalışmalarını yoğunlaştırdı. AKP'nin Çankaya'da Alevi bir ismi, CHP'nin de 28 Şubat sürecinde tankların geçtiği Sincan'da, önceki yıllarda ÖDP'nin adayı olan Tüm Bel - Sen Genel Başkanı Vicdan Baykara'yı aday gösterebileceği belirtildi. 
   CHP, Kürtçe, Lazca ve Çerkezce vaaz verilmesi gerektiğini söyleyen Diyanet ve Vakıf Emekçileri Sendikası Başkanı Ali Rıza Ekinci'yi de İslami motiflerin ağırlıkta olduğu Sultanbeyli'den aday göstermeyi düşünüyor. CHP yöneticilerinin bazı Doğu ve Güneydoğu milletvekillerinin eski DEP'li yerel yöneticileriyle temasta olduğu ifade ediliyor. 
   
   
   
   
   
</TEXT>
</DOC>
