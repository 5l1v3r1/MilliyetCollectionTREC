<DOC>
<DOCNO> 161877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur16.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Yolsuzlukları Araştırma Komisyonu'ndan çağrı gelmedi 
</HEADLINE>
<TEXT>

     DSP Genel Başkanı Bülent Ecevit, DSP'nin başında bulunduğu hükümetler döneminde yolsuzlukla ''eşi benzeri görülmedik şekilde mücadele edildiğini'' belirterek, TBMM Yolsuzlukları Araştırma Komisyonu'ndan kendisine bir çağrı gelmediğini söyledi. 
     Ecevit, parti genel merkezinde düzenlediği basın toplantısında, yerel seçimlere ilişkin yaptıkları çalışmaları anlattı. 
     Tüm il örgütlerini, yerel seçimlerle ilgili harekete geçirdiklerini belirten Ecevit, DSP Genel Başkan Yardımcısı Rahşan Ecevit'in yerel yönetim adaylarının belirlenmesi için il başkanlarını görevlendirdiğini söyledi. 
     Ecevit, yerel yönetimler konusunda, 14 Haziran'da Ankara'da geniş katılımlı bir toplantı yapacaklarını belirterek, toplantıda, İzmir, Bursa ve Eskişehir Büyükşehir Belediye başkanlıklarının yaptıkları çalışmalardan örnekler vereceklerini ifade etti. 
     ''Yerel seçimlerde DSP'nin birinci parti olacağına inanıyorum'' diyen Ecevit, seçim sloganlarının ''Yerelden genele halk iktidarı'' olduğunu, yereldeki başarının, genel seçimlere de yansıtılmasının sağlanacağını anlattı. 
     Ecevit, son dönemde özelleştirmelerin ivme kazandığını da belirterek, PETKİM ihalesinin hayal kırıklığı yarattığını, PETKİM'in gerçek değerinin altında bir fiyata satılmak istendiğini savundu. 
     Hükümetin buna imkan vermemesini isteyen Ecevit, hükümetin, TÜPRAŞ ve TEKEL ihalelerinde de dikkatli olmasını temenni etti. 
     
     ''KOMİSYON NEYİ ARAŞTIRACAK '' 
     Bülent Ecevit, gazetecilerin soruları üzerine, TBMM Yolsuzlukları Araştırma Komisyonu'ndan, bilgisine başvurulmak üzere bir çağrı gelmediğini belirtti. 
     Ecevit, yolsuzlukların üzerinde durmanın her hükümetin görevi olduğunu, DSP'nin başında bulunduğu hükümetler döneminde, yolsuzluklarla ''eşi benzeri görülmedik şekilde mücadele edildiğini'' söyledi. 
     Bu mücadelenin şeffaflık ve saydamlık içinde yürütüldüğünü anlatan Ecevit, ''Komisyonun neyi araştıracağını bilmiyorum. Çünkü yaptığımız işler açıklıkla yerine getirildi'' dedi. 
     Komisyondan kendisine bir çağrı gelirse Meclis'e bilgi verip vermeyeceği sorusuna da Ecevit, ''Varsayımlar üzerine konuşmam. Bana bir çağrı gelmiş değil, neyi araştıracaklar onu da bilmiyorum'' karşılığını verdi. 
     Komisyonda, eski ANAP Genel Başkanı Mesut Yılmaz'ı suçlayanların bulunduğunu söyleyen bir gazeteciye de Ecevit, ''Başında bulunduğum hükümetle ilgili ne gibi yolsuzluk konuları gündeme gelecek onu merak ediyorum. Daha doğrusu merak etmiyorum, çünkü gündeme gelecek bir şey yok. Biz her şeyi saydam, açık bir şekilde yerine getirdik'' diye konuştu. 
     
</TEXT>
</DOC>
