<DOC>
<DOCNO> 165463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur38.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül açıkladı "2004 yılında Nato ve İKÖ zirveleri Türkiye'de" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin 2004 yılı içinde iki önemli uluslararası toplantıya evsahipliği yapacağını açıkladı. 
     Gül, Dışişleri Bakanlığı'nda yaptığı açıklamada, Mayıs 2004'te yapılması planlanan NATO zirvesi çerçevesinde Türkiye'nin, yeni üyelerin de aralarında bulunduğu toplam 19 ülkenin devlet ve hükümet başkanlarını ağırlayacağını belirtti. 
     NATO zirvesi bünyesinde Avrupa-Atlantik Ortaklık Konseyi'nin de toplanacağını ifade eden Gül, bu bağlamda Rusya, Ukrayna, Kafkasya ve Orta Asya ülkelerinin de aralarında bulunduğu 46 ülkenin devlet ve hükümet başkanlarının Türkiye'de buluşacağını kaydetti. 
     Zirvenin 2004 yılı Mayıs ayı sonlarında yapılmasının planlandığını da belirten ve 1957 yılından bu yana ilk kez bir NATO zirvesinin Türkiye'de yapılacağını hatırlatan Gül, zirvenin Türkiye'de yapılması kararının oybirliğiyle alınmasının önemli olduğunu söyledi. 
     Gül, ''Bu, Türkiye'nin son aylarda uluslararası platformdaki etkinliğinin arttığının göstergesi'' diye konuştu. 
     NATO zirvesinin ardından Türkiye'de düzenlenecek ikinci uluslararası toplantının İslam Konferansı Örgütü İKÖ dışişleri bakanları toplantısı olduğunu açıklayan Gül, bu toplantı çerçevesinde de 57'si üye, 6'sı gözlemci olmak üzere toplam 63 ülkenin dışişleri bakanlarının Türkiye'ye geleceğini söyledi. 
     Gül, NATO zirvesi için öneriyi Madrid zirvesinde, İKÖ toplantısı için teklifi de Tahran'daki İKÖ toplantısı sırasında yaptıklarını belirtti. 
     
</TEXT>
</DOC>
