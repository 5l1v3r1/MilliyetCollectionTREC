<DOC>
<DOCNO> 197248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun19.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türkiye batı ile bütünleştiği için terör hedefi" 
</HEADLINE>
<TEXT>

     Belçika gazeteleri, Türkiye'nin, hızlı adımlarla batıyla bütünleştiği için terörün hedefi haline geldiğini bildirdiler. 
     Gelişmeler hakkında okuyucularını bilgilendiren gazeteler, Türk kamuoyunun sert tepkilerini de yansıttılar. 
     Gazeteler, olayların ardından Türkiye'nin AB'ye katılım sürecine desteğin artığını, bunun en somut örneğini İngilizlerin gösterdiğini, AB'nin kendini sorgulamaya başladığını ve sorgulaması gerektiğini, çeşitli yorumlara dayanarak anlattılar. 
     ''Le Soir'' gazetesinde yer alan bir haberde de, İsrail'in, terörizm yüzünden Türkiye ile ilişkilerinin bozulması endişesi yaşadığı bildirildi. 
     Tel Aviv kaynaklı bu haberde, İsrail'in, Türkiye ile ekonomik, siyasi ve askeri ilişkilerinde gerileme olmasından korktuğu, İsrailli turistlerin birinci tercihlerinin Türkiye olduğu, 2002 yılında ticaret hacminin 1,2 milyar doları aştığı, İsrail'in kuru depolarına Türklerin su doldurduğu anlatıldı. 
     Türk ve İsrail orduları arasında stratejik işbirliğinin yoğunluğundan da söz eden gazete, ortak tatbikatlar yapıldığını, istihbarat servislerinin de işbirliği içinde çalıştıklarını belirtti. 
     ABD ve Rusya'dan sonra dünyanın üçüncü silah ürünleri ihracatçısı olan İsrail'in Türkiye ile bu alanda büyük sözleşmeler imzaladığı da belirtilen haberde, İsrail'in Türkiye ile iyi ilişkileri korumak çabasında olduğu anlatıldı. 
     Gazeteler, AB'nin Türkiye'ye yaklaşımında bir tavır değişikliği görülmediğine de dikkati çektiler ve ''takvimin değişmeyeceği'' üzerinde durarak, ''Türkiye, hızlı adımlarla Batı ile bütünleştiği için köktendinci terörizmin hedefi oluyor'' görüşünü yansıttılar. 
     Belçika gazeteleri, terör olaylarının ardından, Ankara'daki AK Parti iktidarının ''zorlu bir sınav verdiği'' görüşünü de savundular. Gazeteler, hükümetin, aşırı dinci kesimle bağlantısız olduğu mesajları veren açıklamalar yaptığını, Başbakan Recep Tayyip Erdoğan'ın terör eylemlerini kınayan sözlerinin çok net ve tereddütsüz olduğunu anlattılar. 
     
</TEXT>
</DOC>
