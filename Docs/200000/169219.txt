<DOC>
<DOCNO> 169219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/siyaset/siy01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile aramıza virüs sokmayız 
</HEADLINE>
<TEXT>

Başbakan Erdoğan, ABD'nin asker krizinde verdiği sözleri yerine getirdiğini belirtti. Erdoğan, "Öfkeyle kalkıp bedel ödeyemeyiz. Bu olay ABD ile daha güzel gelişmelere gebe olsun" dedi 
     ABDULLAH KARAKUŞ Ankara 

     Başbakan Recep Tayyip Erdoğan, ABD Başkan Yardımcısı Dick Cheney'nin Süleymaniye kriziyle ilgili verdiği bütün sözlerini yerine getirdiğini belirterek "ABD ile aramıza dostluğu bozacak virüs sokmayacağız. Biz öfkeyle kalkıp bedel ödeyemeyiz. Bu olay ABD ile daha güzel gelişmelere gebe olsun" dedi. 
     Erdoğan, Avusturya gezisi dönüşünde uçakta Türk askerlerinin gözaltına alınmasıyla ilgili soruları yanıtladı. Türkiye'nin konumunu aynen koruduğunu vurgulayan Erdoğan şöyle konuştu 
     "Irak'ta neyi kaybettik, neyi verdik. Bir mağduriyetimiz yok. Ama gerçekleşen olay da arzu edilmeyen, çirkin bir olaydı. Türkiye kendi sınırları içinde kendi siyasi vakarını aynı şekilde korumak suretiyle aynen şu andaki konumu neyse bunu devam ettirmektedir." 
     Olayın ABD ile Türkiye'nin dostluk münasebetlerini bozmaya yönelik virüs haline getirilmesinin çirkinlik olacağını belirten Erdoğan, "Bu çirkin olayla ilgili girişimler sonucunda oradaki 11 askerimiz, subayımız bırakılmıştır. Biz her şeyden önce siyaset yapıyoruz ve bu siyaseti de öfke üzerine kurmak her zaman için yanlıştır. Öfkeyle kalkan, zararla oturur" dedi. 
     Erdoğan, 9. Cumhurbaşkanı Süleyman Demirel'in "Bush'la görüşmeliydi" sözlerine de "Demirel, Bush ile Cheney'nin konumlarını iyi ayırt edemiyor, etmesini hatırlatırım. Kimin kime isabet ettiğini bütün dünya biliyor. Türkiye'de başkanlık sistemi yok. Bush'a ulaşılması gerekirse ulaşırız" yanıtını verdi. 
     Erdoğan, AB 7. Uyum Paketi'ni çıkardıktan sonra 2004'ün uygulama yılı olacağını belirterek şunları söyledi 
     "Şu anda gittiğimiz yerlerde bizi sıcak karşılıyorlar. Yaptıklarımıza hayranlık duyduklarını ifade ediyorlar. Avusturya'dan büyük destek aldık. Avustuya Cumhurbaşkanı 'Siz merak etmeyin, ben sizin arkanızdayım' dedi. Türkiye şu anda AB üyeliğini, daha sonra alınan 10 ülkeden daha çok hak etmiştir. Hatta bu yeni üyelere karşı bir rahatsızlık var." 
     
Referanduma gideriz      ADANA, MERSİN DHA 

     Vasfını yitirmiş orman arazilerinin satışı konusunda referanduma gidebileceklerini söyleyen Erdoğan, 250 trilyonluk ücretsiz kitap dağıtılacağını belirtti. "Kaynağı sorarsanız hortum bereketi size gelmeye başladı" diyen Erdoğan, Erdemli'deki Çetinkaya Mağazası'nın açılışında Türkiye ekonomisindeki son göstergelere işaret etti. Erdoğan, "Türkiye'de taş üstüne taş koyanın başımızın üzerinde yeri var. Çünkü işsizliğin başını alıp gittiği bir dönemde bu tür yatırımlarla istihdam sağlanması bizi mutlu ediyor" diye konuştu. Özel teşebbüsün önünü açmak için şirket kurma işinin 19 aşamadan üç aşamaya indirildiğini belirten Erdoğan, AKP Mersin İl Kongresi'nde de bir konuşma yaptı. "Kimseye siyasi kinimiz yok" diyen Erdoğan, "AKP olarak inanç, ırk ve bölgesel milliyetçilik yapmıyoruz. Biz Yunus kültürüyle terbiye edilmişiz. Daha çok vana kapanacak" dedi. Erdoğan, iki hafta önce AKP Adana İl Kongresi'nde kucağına alıp "Beraber yürüdük biz bu yollarda" şarkısını söylediği AKP Yüreğir teşkilatı yöneticisi Kemal Büyümez'in kızı Yüksel'i 6 görünce yanına giderek öptü. 
     

</TEXT>
</DOC>
