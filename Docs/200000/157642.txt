<DOC>
<DOCNO> 157642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko14.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Orhan Kural Bor teknolojisini ABD tekelinde tutuyor 
</HEADLINE>
<TEXT>

     İstanbul Teknik Üniversitesi İTÜ Madencilik Fakültesi Öğretim Üyesi Prof. Dr. Orhan Kural, ''bor teknolojisini ABD tekelinde tutuyor'' dedi. 
     Kural, sanatcı Oktay Kızılkaya'nın balonda bateri çalma rekoru denemesi için Guinness fahri gözlemcisi olarak geldiği Nevşehir'in Ürgüp İlçesi'nde, gazetecilere yaptığı açıklamada, Türkiye'nin bor madeni rezervi açısından zengin kaynaklara sahip olmasına karşın teknolojik eksiklikler nedeniyle bu madenin işlenemediğini kaydetti. 
     Türkiye'nin bor madenini dış ülkelere ihraç etmek durumunda olduğunu ifade eden Kural, şunları söyledi 
     ''Bor madeni bakımından oldukça zenginiz. Fakat bor teknolojisini ABD tekelinde tutuyor ve bu teknolojiyi ısrarla Türkiye'ye vermiyor. Onun için bu maden olduğu gibi satılıyor. Bu teknolojiyi eğer Türkiye'ye aktarabilir de kendi tesislerimizi kurabilirsek, 2 milyar dolarlık kaynak elde ederiz. Bu alandaki teknoloji, madenciliğimizin gelişmesinin önündeki engelleri de büyük ölçüde ortadan kaldıracak.'' Altın madeni çıkarılan Bergama'da çevreye zarar verilmeden çalışma yürütüldüğünü belirten Kural, şöyle devam etti 
     ''Bergama'da şu anda belki de dünyanın en temiz altın arama teknolojisi kuruldu. Haftada 3 külçe altın-gümüş karışımı çıkarılıyor. Yılda 400 ton altın ithal eden Türkiye, ilk kez bu madeni üretip para kazanıyor. Buna hayır demek, bence Türkiye'nin menfaatine ters. Türkiye zengin bir altın ülkesi. Türkiye'nin altın çıkarmasını istemeyen dış güçler var. Bunların başında Türkiye'ye çok altın satan Almanya geliyor. Dünyada altın ithal eden ülkeler arasında Türkiye ilk 4 içinde değerlendiriliyor. Türkiye büyük bir pazar.'' 
     
</TEXT>
</DOC>
