<DOC>
<DOCNO> 159540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo39.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Tandoğan Gençlerbirliği ile anlaştım... 
</HEADLINE>
<TEXT>

     Denizlispor'dan ayrılmak istediğini aylar önce açıklayan Ali Tandoğan, yeni sezonda Gençlerbirliği formasını giyeceğini söyledi. 
     Denizlispor'a 6 sezon önce Yeni Salihlispor'dan transfer edilen ve sergilediği futbolla bir dönem Ümit Milli Takım'a dek yükselen Ali Tandoğan, eski teknik direktörü Ersun Yanal'ın çalıştırdığı Gençlerbirliği ile anlaştı. 
     Ali Tandoğan, takımının ligde kalmayı garantilediği Göztepe maçından sonra ön sözleşme imzaladığını ve sözleşmenin 2 yıllık olduğunu söyledi. 
     Her sezon 3 büyük kulübün transfer listesine giren genç futbolcu, tercihini başkent ekibinden yana kullanmasını, ''Bana büyük destek veren ve Denizlispor'a transferimi sağlayan hocam orada. Ayrıca daha önce Denizlispor formasını giyen bazı arkadaşlarım da Gençlerbirliği'nde oynuyor'' sözleriyle açıkladı. 
     Ali Tandoğan, futbol yaşamının en güzel günlerini Denizli'de geçirdiğini ve ayrılırken kimseye kırgın olmadığını sözlerine ekledi. 
     
</TEXT>
</DOC>
