<DOC>
<DOCNO> 165306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yasam/yas03.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf'u ihmal biçti 
</HEADLINE>
<TEXT>

Annesinin ihmali ve operatörün dikkatsizliği art arda gelince, ayağını çim biçme makinesine kaptıran Yusuf feci şekilde öldü 
     NİHAT DÜZGÜN DHA 

     Gaziantep'te minik bir çocuk, dün korkunç bir sonla can verdi. 
     Anne Hayriye Geçer 26 , 2.5 yaşındaki küçük oğlu Yusuf'u, İstiklal Mahallesi'ndeki Piknik Alanı'nda oynamaya götürdü. Anne Geçer'in bir anlık dalgınlığı sırasında yanından ayrılan küçük Yusuf, arkadaşlarıyla oynamaya başladı. 
     Çocuklar parktaki çimleri biçen Şahinbey Belediyesi'nde görevli operatör Murat Camız'ın etrafında oynarken, ayağı çim biçme makinesine takılan küçük Yusuf yere düştü. Camız, Yusuf'u fark etmeden geri manevra yapınca çocuk çim biçme makinesinin altında kaldı ve ayakları dişliler arasında parçalandı. 
     Aşırı derecede kan kaybeden küçük Yusuf, operatör Camız ve vatandaşlarca kaldırıldığı Gaziantep Üniversitesi Tıp Fakültesi Hastanesi'nde can verdi. 
     
     'Dava açacağım' 
     Gözaltına alınan Camız, tutuksuz yargılanmak üzere serbest bırakılırken anne Geçer, "Nasıl oldu anlayamadım. Yusuf arkadaşlarıyla oynuyordu. Bir anda çığlığını duydum. Yanına gittiğimde iş işten geçmişti" dedi. 
     Baba Mehmet Geçer 28 ise Camız'ı tedbirsizlikle suçlayarak, "Oğlum henüz 2.5 yaşındaydı. Ona doyamadım. Nasıl olur da etrafında oynayan çocukları göremez. Sorumluların cezalandırılması için maddi ve manevi dava açacağım" dedi. 
     
     

</TEXT>
</DOC>
