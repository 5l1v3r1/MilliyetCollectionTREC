<DOC>
<DOCNO> 182660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko09.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, haksız rekabet eden ülkeleri özel ekiple tespit edecek... 
</HEADLINE>
<TEXT>

     ABD yönetimi, Çin başta olmak üzere ticaretinde haksız rekabete sebebiyet verici uygulamalarda bulunan ülkelere karşı özel ekip kuruyor. 
     ABD Ticaret Bakanı Donald Evans'ın açıklamasına göre, Ticaret Bakanlığı Uluslararası Ticaret İdaresi bünyesindeki yeni Haksız Rekabet Uygulamaları Ekibi, Amerikan işgücünde istihdam kaybına sebebiyet verici ticaret engellerini araştırıp tespit edecek. Bush yönetimi, haksız rekabet yaratıcı yabancı ülkelerin üzerine kararlılıkla gidecek. 
     Bakanlık bünyesinde ayrıca, ticaret teşviki ile imalat sanayii sektörüyle ilgili iki bakan yardımcılığı makamı da kuruldu. ABD'de imalat sanayiinde Temmuz 2000'den beri 2.7 milyon çalışanın işini kaybetmesinden ötürü, bakanlıktaki değişikliklere gerek görüldü. 
     ABD Ticaret Bakanı Evans'ın Detroit başta olmak üzere, ülke genelindeki sanayi sektörüyle temaslarında en fazla endişe kaynağı Çin olarak gösterildi. 
     Çin'de yatırım yapan Amerikan şirketleri ciklet gibi basit ürünlerde bile sınai ve fikri mülkiyet haklarının marka, patent, lisans vs. sürekli ihlal edildiğinden şikayetçi. 
     ABD'li imalat sanayicileri, Çin yuanının yüzde 40 oranında değerinin daha altında tutulmasının Amerikan ürünlerini Çin ve diğer pazarlarda daha pahalı kıldığından da dertli. 
     ABD'nin yasama organı Kongre'nin Senato kanadında da Çin'in yuanı revalüe etmemesi nedeniyle, bu ülkeden ithalata cezalandırıcı gümrük tarifeleri konulması isteniyor. 
     
</TEXT>
</DOC>
