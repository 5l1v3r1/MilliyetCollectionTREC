<DOC>
<DOCNO> 151704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur09.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
112 Acil Servis'in ''gereksiz müdavimleri ''Bugün ne pişireyim'' 
</HEADLINE>
<TEXT>

     112 Acil Servis'i gereksiz yere sürekli arayan kişilerin yaklaşık yarısını kadınların oluşturduğu ve bu kişilerin ne pişirmeleri gerektiğinden ne giyinmelerine kadar sorular yönelterek, öneri bekledikleri bildirildi. 
     Erzurum Sağlık Müdürlüğü Acil Sağlık Hizmetler Şube Müdürü Dr. Duygu Başkırt, Acil Servis'e bir ay içinde ortalama 30 bin telefon geldiğini, ancak bunların en fazla 500'ünün değerlendirilebilecek ihbarlar olduğunu belirtti. Başkırt, geri kalan bölümü, 112 acil servislerini aramayı alışkanlık haline getirenlerin telefonlarının oluşturduğunu söyledi. 
     112 Acil Servis'i gereksiz yere arayan kişilerin yarısını kadınların oluşturduğunu belirten Başkırt, bu kadınların büyük bir kısmının, personelle uzun süre sohbet etmek istediklerini bildirdi. 
     Bu amaçla arayan kadınların acil servisteki personelin kendilerine ilgi göstermelerini beklediklerini anlatan Başkırt, şöyle devam etti 
     ''Arayan kadınların bir kısmı Bugün ne pişirsem, ne giyinsem, nereye gitsem gibi sorular soruyor ve bu konularda öneri de bekliyor. Bir bölümü sohbet edip dertleşmek istiyor.'' Başkırt, acil servisi arayan erkeklerin ise genellikle küfredip telefonu kapattıklarını söyledi. Başkırt, özellikle genç erkeklerin adeta, ''içlerindeki küfür egolarını 112 acil servislerde giderdiklerini'' kaydetti. 
     
     ''BAZILARI HAFTANIN AYNI GÜNÜ VE AYNI SAATİNDE ARIYOR'' 

     Başkırt, kadın ya da erkek, bazı kişilerin de acil servisi haftanın hep aynı günü aynı saatte aksatmadan aradıklarını belirtti. 
     Gelen bu tür telefonlar yüzünden asıl ihtiyacı olan kişilerin kendilerine ulaşmakta güçlük çektiğinin altını çizen Başkırt, bu durumu önlemek için yeni bir sistem oluşturduklarını ve bundan böyle kendilerini gereksiz yere arayan kişileri daha kolay tespit edebileceklerini sözlerine ekledi. 
     





</TEXT>
</DOC>
