<DOC>
<DOCNO> 191590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko19.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik sistemi başladı... 
</HEADLINE>
<TEXT>

     Bireysel emeklilik sistemi, ilk sözleşmelerin imzalanmasıyla başladı. 
     Kamu sosyal güvenlik sisteminin tamamlayıcısı olan sistem, bireylere emeklilik döneminde ek bir gelir sağlayarak refah düzeylerinin yükseltilmesini amaçlarken, aynı zamanda ekonomiye uzun vadeli kaynak yaratarak istihdamı artıracak ve ekonomik kalkınmaya katkıda bulunacak. 
     Emeklilik branşı faaliyeti ruhsatı alan şirketlerden Ak Emeklilik A.Ş. Genel Müdürü Meral Ak Egemen yaptığı açıklamada, geçen haftadan beri rezervasyonlu müşterileri olduğunu belirterek, sözleşmelerin imzalanmaya başladığını bildirdi. 
     Egemen, ilk gün olmasına karşın hem müşteri hizmetleri tarafında, hem de çağrı merkezi call center tarafında çok ciddi bir talep olduğunu ifade ederek, şunları söyledi 
     ''Sabahtan beri telefonlar susmuyor. Santral çok yoğun bir şekilde çalışıyor. Call center da aynı şekilde. Geçen haftanın en az 5-6 katı soru geliyor. Onların da önemli bir kısmı finansal danışmanlarımızla görüşmek istiyorlar. 
     Sözleşmeler şu anda imzalanmaya başladı. Hazine, sistemin bu hafta başlanacağı konusunda bilgi vermişti. Biz de müşterilerle yapılan görüşmelerde bundan bahsediyorduk. Onun için müşterilerden bekleyen rezervasyonlar vardı. Onlar şimdi satışa döndü.'' Egemen, birinci yılın sonunda minimum 50 bin katılımcı hedeflediklerini ve yine bir yılda 300 milyon dolar olması beklenen sistemdeki fon büyüklüğünden en az yüzde 10 pay almayı düşündüklerini söyledi. 
     Dünyada 6 ila 8 yıl arasında değişen şirketlerin kara geçme durumunun Türkiye'de de 5-6 yıl alacağı görüşünü dile getiren Egemen, ''22 milyon çalışan var. Bunların 3'te biri bu sisteme girebilir diyoruz. En az 7-8 milyon kişinin burada hedef kitle içinde olduğunu düşünüyoruz'' diye konuştu. 
     
</TEXT>
</DOC>
