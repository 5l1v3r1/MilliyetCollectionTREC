<DOC>
<DOCNO> 172229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/guncel/gun05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkish - Kurdish' tatbikat karmaşası 
</HEADLINE>
<TEXT>

   İHSAN DÖRTKARDEŞ DHA 

   
   Dışişleri Bakanı Abdullah Gül ve Genelkurmay, Türk ve ABD askerlerinin Kuzey Irak'ta ortak tatbikat düzenledikleri yönündeki haberleri yalanlamazken, IKDP lideri Mesut Barzani'ye bağlı "Kürdistan Özel Güçler Komutanı" Aziz Veysi, "ABD askerleriyle tabikatları biz yapıyoruz" dedi. Veysi, ortak tatbikat haberini yapan AP muhabirinin "Turkish" Türk ve "Kurdish" Kürt sözcüklerini karıştırmış olabileceğini iddia etti. 
   "Kerkük - Kürdistan" internet sitesinde "Kurdish mi, Turkish mi Karışık bir haber" başlığıyla verilen yazıda, Türk basınının AP'nin "yanlış" haberine dayandığı ve ABD ile Türk özel timlerinin Irak - Türkiye sınırında ortak tatbikat yaptığına ilişkin iddialara yer verdiği savunuldu. Ancak Veysi, sınırda tatkibat yapan gruplar arasında Türk askeri bulunmadığını kaydetti. Veysi şöyle konuştu "AP'nin haberinin sonunda, ABD 101. Hava İndirme Tümeni Komutanı David Petraeus'un Türkiye sınırına yakın bölgede 'Türkiye'nin Kürt ayrılıkçıları' olarak söz edilen PKK'lılara karşı ortak tatbikat yaptıkları belirtilmişti. Bu doğru değil. Petraeus ile çok iyi bir koordinasyon ve işbirliğimiz var. Onların güvenliğini biz üstleniyoruz ve birlikte Zavita'da yüzde 30'u Kürtlerden oluşacak yeni Irak Ordusu'nu kurmak için ortak çalışıyoruz. 101. Tümen, sınırın güvenliği için oluşturulacak kontrol noktalarının kurulmasında da bize yardım edecek." Yazıda, AP muhabiri Borzou Daragahi'nin Petraeus'u dikkatle dinlemediği veya tam olarak ne dediğini anlamadığı da iddia edildi. 
   
</TEXT>
</DOC>
