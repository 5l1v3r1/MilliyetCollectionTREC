<DOC>
<DOCNO> 150840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur18.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt'ta bir grup öğrenci eylem yaptı... 
</HEADLINE>
<TEXT>

     Beyazıt Meydanı'nda, bir grup öğrenci savaş karşıtı eylem yaptı. 
     İstanbul Üniversitesi'nin Beyazıt'taki yerleşkesinde toplanan öğrenci grubu, sloganlar atarak, okulun Beyazıt Meydanı'na açılan kapısından çıktı. 
     ''Zafer Direnen Halkların Olacak'' yazılı, Devrimci Proleter Gençlik ve Özgür Gençlik imzalı bir pankart taşıyan grup adına yapılan basın açıklamasında, ABD'nin Irak'a müdahalesi eleştirildi. 
     ''Irak Halkı Yalnız Değildir'', ''1 Mayıs'ta Boykotla Alanlara'' yazılı dövizler ile Che Guevera'nın ve İsrail'in Filistin'e yönelik operasyonlarını protesto ederken buldozer altında kalarak ölen ABD'li Rachel Corrie'nin fotoğraflarını taşıyan eylemciler, ABD bayrağını da yaktı. Bu sırada bir öğrenci de kırmızı boya dolu Coca-Cola şişesini yere atarak kırdı. 
     Eylemciler, daha sonra olaysız dağıldı. 
     





</TEXT>
</DOC>
