<DOC>
<DOCNO> 159601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/guncel/gun20.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Polis, Bursa'da hayalet avına çıktı      Bursa'nın İnegöl ilçesinde yaşayan Lütfü Polat, evinin merdiven altından "hayalet sesi" geldiğini öne sürerek, polise başvurdu. Polat, "Özellikle sabaha karşı saat 04.00 sıralarında ses giderek artıyor. Ailece korkuyoruz" dedi. İnegöl İlçe Emniyet Müdürü Bilal Bostancı, gece gündüz evin çevresinde incelemelerde bulunulduğunu, ancak ses duymadıklarını söyledi. 
     
Lise bahçesinde bomba paniği      İSMAİL POLAT İstanbul 

     KARTAL'DA Süleyman Demirel Lisesi'nin bahçesinde parça tesirli bomba patladı. Okulun bahçe duvarı yakınındaki çöp kutusunun üzerine konulan bomba, dün saat 11.30 sıralarında patladı ve büyük paniğe neden oldu. Patlama sonrası öğretmenler okul bahçesine çıkarken, öğrenciler de sınıflarının penceresinden gelişmeleri izledi. Polis, patlamaya boru tipi parça tesirli bombanın neden olduğunu söyledi. 
     
İmamlar Jandarma'yı kupadan eledi      ORDU DHA 

     ORDU'NUN Kumru ilçesindeki kamu kurum ve kuruluşlar arasındaki halı saha futbol turnuvasına katılan imamlar, ilk maçta karşılaştıkları jandarma ekibini yendi. 14 takımın katıldığı turnuvada, ilk maçta İmamspor, Kumru İlçe Jandarma Komutanlığı'nda görevli askerlerden oluşan Jandarma ekibi ile karşılaştı. Kıran kırana geçen maçta İmamspor, Jandarma ekibini 5-3 yenerek turnuvadan eledi. 
     
İstanbul'da yollar yine kapanacak      İSTANBUL Milliyet 

     İSTANBUL'UN fethinin 550. yıldönümü kutlamaları kapsamında bugün Belgratkapı'da yapılacak tören nedeniyle bazı yollar araç trafiğine kapatılacak. Saat 08.00'den tören bitimine kadar Topkapı eski garaj önü, Silivrikapı girişi, mezarlık arası ve Belgratkapı içi, Yedikule Zeytinburnu yanı, Topkapı sahile kadar olan kısım ve 10. Yıl Caddesi'nin araç trafiğine kapalı tutulacağı bildirildi. 
     

</TEXT>
</DOC>
