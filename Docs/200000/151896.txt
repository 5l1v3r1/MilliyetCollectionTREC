<DOC>
<DOCNO> 151896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo34.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar Meclisspor'u evinde yendi 3-2 
</HEADLINE>
<TEXT>

     23 Nisan Ulusal Egemenlik ve Çocuk Bayramı kutlamaları kapsamında Ankara 19 Mayıs Stadı'nda yapılan karşılaşmada, Danone Okullar Karması, Meclisspor'u 3-2 yendi. 
     9'ar kişiden oluşan takımlar, 30'ar dakikalık 2 devre halinde karşılaştı. Karşılaşmayı, Berkan Aslan, Burak Küçükaydoğan ve İlker Göçmen isimli çocuk hakemler yönetti. Meclisspor kadrosunda 4 CHP'li ve 21 AKP'li milletvekili yer aldı. Danone Okullar Karması takımının teknik direktörlüğünü eski milli futbolcu Rıdvan Dilmen üstlendi. Çocukların takımında Ankara, İstanbul ve İzmir Bölgesi'nden futbolcular görev aldı. 
     Karşılaşmanın ikinci yarısında Milli Eğitim Bakanı Hüseyin Çelik, Danone Okullar Karması takımda görev yaptı. Maçta yaklaşık 10 dakika sahada kalan bakan Çelik, sahayı terk ederken, ''Milletvekili olduğum için herhalde çocuklara güven telkin edemedim. Bu nedenle de pas vermediler'' dedi. 
     Mücadelenin ilk yarısı 1-1 sona ererken, Meclisspor'un golünü 20. dakikada AKP Tokat Milletvekili ve aynı zamanda takım kaptanı Ergun Dağcıoğlu, Danone Okullar Karması takımının golünü ise 23. dakikada Kirkor kaydetti. 
     Karşılaşmanın ikinci yarısında ise Danone Okullar Karması oyuncularını tamamıyla değiştirerek sahaya çıktı. Bu yarıda da Meclisspor adına golleri 50. dakikada AKP Ordu Milletvekili Enver Yılmaz atarken, Danone Okullar Karması takımının gollerini ise 55. dakikada Samet ve 57. dakikada penaltıdan Cem ağlara gönderdi. 
     Maç sonrasında, Meclisspor'un kupasını Tokat Milletvekili Ergun Dağcıoğlu Danone firmasının yetkilisinden alırken, çocuklara da kupasını aynı milletvekili verdi. Karşılaşmayı yöneten 3 çocuk hakeme de madalya takıldı. 
     
     MAÇTAN NOTLAR 

     - Her iki takım da sahaya elle tutuşarak çıkarken, tribünleri de aynı şekilde selamladı. 
     - Özellikle karşılaşmanın ilk yarısı çok şiddetli yağmur altında oynanırken, Meclisspor'un sürekli oyuncu değiştirmesine karşın, Danone Okullar Karması takımı, bu yarıyı değişiklik yapmadan tamamladı. 
     - Bazı milletvekilerinin eş ve çocukları da tribünlerde yer aldı. 
     - Karşılaşmanın ikinci yarısında yan hakemler görev almazken, mücadeleyi yaklaşık 500 kişilik taraftar grubu izledi. 
     





</TEXT>
</DOC>
