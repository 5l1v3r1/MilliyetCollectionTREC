<DOC>
<DOCNO> 153562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo35.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Beşiktaş'ı düşünüyor... 
</HEADLINE>
<TEXT>

     Altay Teknik Direktörü Hüseyin Kalpar, lider Beşiktaş ile yapacakları karşılaşmadan puan ya da puanlarla ayrılabileceklerini söyledi. 
     Hüseyin Kalpar, Gençlerbirliği karşısında kümede kalma mücadelesi veren takımlarının önemli bir puan aldığını ifade etti. 
     Altay'ın, skor 3-1 iken taraftarlarının desteğiyle mücadeleyi bırakmadığını kaydeden Kalpar, ''Taraftarlarımıza teşekkür ediyoruz. Belki kurtuluşumuzu sağlayacak bir puan aldık'' dedi. 
     İzmir'in siyah-beyazlı ekibinin kümede kalma mücadelesi verdiğini kaydeden Kalpar, ''Beşiktaş gibi biz de kazanmak için oynayacağız. Alacağımız 3 puan, bizi bulunduğumuz durumdan kurtarır. Beşiktaş maçından çok ümitliyim. Oyunumuzu sahaya yansıtırsak, İstanbul'dan iyi bir neticeyle döneriz'' diye konuştu. 
     Altay'ın Süper Lig tecrübesi az olan oyunculardan kurulu bir ekip olmasının, zorlu dönemde kendileri için büyük dezavantaj oluşturduğunu ifade eden Kalpar, şunları söyledi 
     ''Teknik direktörler olarak, oyunu kenardan yönlendirmeye çalışıyoruz. Ancak oyuncuların basit hatalarına engel olamıyoruz. Altay da bu basit hatalar nedeniyle goller yiyor. Yabancı oyunculardan en az faydalanan takımız. Ancak biz görevi, takım bu haldeyken kabul ettik. Hiçbir sorunu bahane edemeyiz. Bizim 5 maçta 7 puan almamız gerekiyor. Bunu alacak güçteyiz. Altay takımı kümede kalacak.'' 
     




</TEXT>
</DOC>
