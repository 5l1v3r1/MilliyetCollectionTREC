<DOC>
<DOCNO> 177295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur36.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası ifade listesi Mali Şube'ye iletildi... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin soruşturmayı yürüten Şişli Cumhuriyet Başsavcılığı'nca, ifadelerinin alınması için oluşturulan 26 kişilik liste İstanbul Mali Şube Müdürlüğü'ne iletildi. 
     Soruşturmayı yürüten cumhuriyet savcıları, İmar Bankası ile Merkez Yatırım ve Ticaret A.Ş'nin eski yönetici ve sorumlularından oluşan, ifadelerinin alınmasına gerek duyulan kişilere ait 26 isimlik bir liste oluşturdu. 
     Kemal Uzan ile Yavuz Uzan'ın da aralarında bulunduğu 26 kişinin isimlerinin yer aldığı listenin, İstanbul Mali Şube Müdürlüğü'ne iletildiği öğrenildi. 
     Bu 26 kişinin, polis tarafından yakalanmaları durumunda mevcutlu olarak savcılığa götürülebilecekleri gibi kendilerinin de savcılığa gelip ifade verebilecekleri öğrenildi. 
     
     BDDK RAPORLARI 
     Öte yandan, Bankacılık Düzenleme ve Denetleme Kurumu'nun BDDK savcılığa gönderdiği raporların, hazine bonoları, bilgilerin saklanması ve off-shore konularını içerdiği kaydedildi. 
     Raporlarda, söz konusu eylemlerin, ''Bankacılık Kanunu'nun 22. maddesinin 2., 3., ve 4., fıkralarında ve TCK'nın ''mevsuf dolandırıcılık'' suçunu düzenleyen 504. maddesinde yer alan suçları oluşturduğunun'' ifade edildiği öğrenildi. 
     Savcılığa henüz vergi ve karapara konularındaki MASAK raporlarının ise ulaşmadığı bildirildi. 
     
</TEXT>
</DOC>
