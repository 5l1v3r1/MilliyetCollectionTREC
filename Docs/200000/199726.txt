<DOC>
<DOCNO> 199726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun22.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Atmosferde patlama... 
</HEADLINE>
<TEXT>

     Yunan ve Rus bilim adamları, esrarengiz parçacık yağmurunun nedeninin, Dünya'nın atmosferinde patlayan minik kara delikler olabileceğini belirttiler. 
     New Scientist dergisindeki habere göre, Girit Üniversitesi'nde görevli Theodore Tomaras ve iki Rus bilim adamı, enerji yüklü kozmik parçacıkların atmosferdeki moleküllerle çarpışması sonucunda küçük kara deliklerin oluştuğunu tahmin ediyorlar. 
     Bu minik kara deliklerin 10 mikrogram ağırlığında ve dayanıksız olduğunu belirten bilim adamları, kara deliklerin saniyeden daha hızlı bir süre içinde patladığını ve bu sırada parçacık yağmurunun meydana geldiğini kaydettiler. 
     Bilim adamları, And Dağları'nda ve Tacikistan'daki dağlarda bulunan iki ayrı parçacık dedektörüyle 1972 yılından bu yana tespit edilen 40 kadar esrarengiz parçacık yağmurunun, kara delik teorisiyle açıklanabileceğini söylediler. 
     Bilim adamları, bilmecenin birkaç yıl sonra çözülebileceğini belirterek, 2007 yılında Cenevre'de bulunan Avrupa Nükleer Araştırma Konseyi'nin CERN laboratuvarında çalışmaya başlayacak olan büyük hadron çarpıştırıcısıyla Large Hadron Collider her gün binlerce küçük kara deliğin oluşturulabileceğini ifade ettiler. 
     
</TEXT>
</DOC>
