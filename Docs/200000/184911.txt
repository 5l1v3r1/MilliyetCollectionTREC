<DOC>
<DOCNO> 184911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/spo04.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve hazırlığı 
</HEADLINE>
<TEXT>

   Trabzonspor Teknik Direktörü Samet Aybaba, Beşiktaş'tan alacakları bir galibiyetin kendilerini çok daha iddialı duruma getireceğini söyledi 
      
   Silivri'de kamptalar 
   VİLLARREAL beraberliğinin ardından lige dönen Trabzonspor, Beşiktaş'tan da puan ya da puanları kapıp, moral bulmak istiyor. Silivri'de kamp yapan Bordo - Mavililer'in Teknik Direktörü Samet Aybaba, bu karşılaşmanın kendileri açısından birçok yönden önemli olduğunu vurguladı. Aybaba, "Alacağımız galibiyet bizi zirve yarışında iddialı hale getirir. Üstelik, büyük bir takıma karşı galip gelmeyeli de çok oldu" ifadesini kullandı. 
   
   'En oturmuş takım' 
   BUGÜNE kadar sadece bir beraberliği bulunan Beşiktaş'ın, Türkiye'nin en oturmuş takımı görüntüsü verdiğini söyleyen Bordo-Mavili çalıştırıcı, "Böyle maçlarda takımları yıldız futbolcular çeker. Beşiktaş özellikle son iki yıldır bu avantajını içeride dışarıda iyi kullanıyor" yorumunu yaptı. Samet hoca, "Şampiyonlar Ligi adayı olarak da sahaya çıkacağız" dedi. Aybaba, bu maç için kadro dışında bıraktığı Yattara'yı da gözden çıkarmadığını söyledi. 
   
   'Affetmeyeceğiz' 
   TRABZONSPOR Asbaşkanı Erol Tuna, Villarreal maçıyla takımda güven ve moral ortamının oluştuğunu söyledi, bu havanın kendileri için büyük avantaj olduğunu vurguladı. Tuna şöyle devam etti "Geçen yıl Beşiktaş ile deplasmanda 0-0 berabere kalmıştık. Kendi sahamızda ise son dakikada yediğimiz golle rakibimiz karşısında galibiyetten olmuştuk. Bu kez Beşiktaş'ı affetmeyeceğiz" dedi. 
   
   Trabzon'dan yeni imza 
   TRABZONSPOR, maç biletlerinin satış organizasyonu için Ticketturk firmasıyla 3 yıllık sözleşme imzaladı. İstanbul'da yapılan imza törenine, Bordo - Mavili yöneticiler dışında "tickets.com" Başkan Yardımcısı Christopher Goodhart ile Inter'in CEO'su Jefferson Slack katıldı. Slack, tören sonrasında futbolcuları Emre'nin imzalı formasını Trabzonspor yöneticisi Selami Sarı'ya hediye etti. 
   
   
</TEXT>
</DOC>
