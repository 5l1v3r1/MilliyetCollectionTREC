<DOC>
<DOCNO> 199300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo15.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya ikincisi halterciye "arsa"... 
</HEADLINE>
<TEXT>

     Kanada'da düzenlenen halter şampiyonasında dünya ikincisi olan halterci Hakan Yılmaz, Sivas Belediyesi tarafından arsa ile ödüllendirildi. 
     Kanada'da yapılan Dünya Halter Şampiyonası'nda, toplamda 400 kilo kaldırarak, 94 kiloda dünya ikincisi olan Hakan Yılmaz, Sivas Belediyesi'nde düzenlenen törenle arsa ile ödüllendirildi. 
     Arsanın tapusunu veren Belediye Başkanı Osman Seçilmiş, Yılmaz'ın dünya ikincisi olmasının başta Sivaslılar olmak üzere, tüm Türkiye'yi çok mutlu ettiğini belirterek, kendisinden Türk halteri ve sporu için daha büyük başarılar beklediklerini ifade etti. 
     Belediye olarak, Yılmaz'a her türlü desteği vermeye hazır olduklarını dile getiren Seçilmiş, ''Bizim arzumuz, bu tür başarıların devam etmesi ve Türk bayrağının sürekli olarak gönderde dalgalanmasıdır. Bunun için de bu tür kabiliyetlere sahip çıkmamız ve desteklememiz gerekiyor'' diye konuştu. 
     Dünya ikincisi halterci Hakan Yılmaz da, kendini geliştirmek için daha çok çalışacağını kaydederek, kendisini destekleyen herkese teşekkür etti. 
     Başarısını artırmak için daha çok çalışacağını anlatan Yılmaz, Başkan Seçilmiş'e nisan ayında Ukrayna'da yapılacak olan Avrupa Halter Şampiyonası'nda birincilik sözü verdi. 
     Yılmaz daha önceki başarılarından dolayı da Sivas Belediyesi tarafından 2 kez daha arsa ile ödüllendirilmişti. 
     
</TEXT>
</DOC>
