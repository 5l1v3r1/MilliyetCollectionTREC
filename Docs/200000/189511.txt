<DOC>
<DOCNO> 189511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun20.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de iki Rus tutuklandı... 
</HEADLINE>
<TEXT>

     İngiltere'de geçen hafta iki Rus, Rusya Devlet Başkanı Vladimir Putin'e suikast planladıkları iddiası ile tutuklandı, ancak serbest bırakıldıktan sonra Rusya'ya geri döndü. 
     Londra'da yaşayan eski bir muhalif Rus güvenlik görevlisi olan Aleksander Litvinenko, bugün AP'ye yaptığı açıklamada, iki kişiyi kendisi ile temasa geçip, Putin'i yabancı bir ülkeye yapacağı gezi sırasında öldürme planları hakkında konuşmalarından sonra polise bildirdiğini söyledi. 
     İki kişiden birinin eski Rus gizli servisi KGB'de binbaşı olduğunu belirten Litvinenko, komplonun ciddi olup olmadığından emin olmadığını belirtti. 
     Londra polis sözcüsü 40 ve 36 yaşındaki iki kişinin 12 Ekim'de anti terör timleri tarafından yakalandığını, ancak dün serbest bırakılan kişilerin ülkelerine döndüklerini söyledi. 
     İngiltere tarafından siyasi sığınma hakkı verilen Litvinenko, Rusya Federal İstihbarat Servisi'ndeki üslerini adam kaçırma, gasp ve cinayetle suçlamıştı. 
     Litvinenko ayrıca, 1999'da 300 kişinin ölümüne neden olan ve Rusya'nın Çeçenlerin yaptığını ileri sürdüğü Rusya'nın başkenti Moskova'da bir dizi apartmanda meydana gelen patlamaların arkasında da Rus gizli servisinin olduğunu iddia etmişti. 
     Litvinenko, Rusya'da geçen yıl gıyabında yargılanarak, görevini kötüye kullanmak ve patlayıcı çalmak suçlarından mahkum oldu. 
     
</TEXT>
</DOC>
