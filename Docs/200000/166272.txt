<DOC>
<DOCNO> 166272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/guncel/gun02.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı muhabirler er meydanındaydı... 
</HEADLINE>
<TEXT>

Cazgır, çayıra çıkmasına son anda karar verilen Ahmet Taşçı için 'megastar' deyince, Avusturyalı gazeteci Robert, gülerek soruyor Yoksa Tarkan bu mu 
     Ahmet TULGAR 

     Güneş, güreşçilerin erkek kuvvetini ölçecekleri yağdan aynaya dönüşmüş göğüslerden, güreşin asıl sahası olan binbir adelenin oynaştığı geniş sırtlardan yansırken bir seyirci diğerine şöyle diyor Yabancı gazetecilerin çoğu gey. Bakınıyorum, evet, çayırda çok sayıda parmakarası terlikli, uçucu pantolonlu yabancı erkek salınıyor ama yine de bence heteroseksüeller ağırlıkta. 642'nci Kırkpınar Yağlı Güreşleri'ni 200 kadar gazeteci izliyor ve bunların yarısına yakını yurtdışından gelmiş. Güney Koreli televizyoncular yanlarında bir de Koreli güreşçi getirmişler reytinge oynuyorlar. Ama çıkmadan önce korkulu gözlerle baktığı çayırda ilk turu geçemiyor Koreli pehlivan. 
     
     MEGASTAR TAŞÇI ELENDİ 
     Pehlivanların çoğunun konakladığı Kervansaray Otel'de sabah erken olur. Mahmur pehlivanlar oturdukları masaların yanına, ayaklarının dibine dökülmüş ekmek ve karpuz yığınlarını iştahla eritirler. Böyle yedikten sonra kıspetin içine girmek bir dertse, çıkmak da ayrı bir derttir. Güreş sırasında pehlivanın vücudu şişer ve güreşten sonra pehlivan kolayca soyunamaz. Kıspetini önden sıyırsa arkası inmez, arkayı sıyırsa ön hapis kalır. Bazen soyunma odasında vücutlarının normale dönmesini bekleyen güreşçiler olur. Bazense kolaycacık çıkıverir kıspet. Nitekim bu kez de başaltı güreşleri sırasında bir pehlivan neresini örteceğini şaşırmış kalkıyor rakibinin altından. 
     Kırkpınar'da 9 kez başpehlivan olmuş, iki altın kemer sahibi Ahmet Taşçı'nın bir doping davası nedeniyle çıkamayacağı açıklanan çayıra, cuma günü mesai bitimine beş dakika kala çıkan bir yürütmeyi durdurma kararıyla geri dönmesi hoş sürprizdi. Cazgır, Taşçı'yı megastar diye anons edince Avusturyalı gazeteci Robert bana şöyle diyor gülerek Tarkan bu mu 
     Taşçı'nın moralinin ne kadar bozuk olduğu yüzünden okunuyor. Bu yaz çayırlardan uzak kaldığı için teni güneş görmemiş, solgun. Bu ondaki hüznün altını çiziyor. Bir de ilk güreşte kaburgasını kırıyor ve sakat çıktığı ikinci güreşte hakem kararıyla eleniyor. 
     Sabah erken uyanıp antrenman için deniz seviyesinde ve tartan piste sahip birkaç şehirden biri olan Edirne'ye gelen Süreyya Ayhan ve antrenörü Yücel Kop'u ziyaret ediyoruz. Jogging'e çıkmış Edirneliler, Ayhan'ı evlerine davet ediyor. Ne tuhaf, çayırda ayaklarını yere bastılar mı yerden sökülemedikçe güreşi kazanan pehlivanlarla piste az bastıkça rekora uçan kırılgan bir kız aynı kentte bu haftasonu. 
     
     AĞALIK BEDELİ 86 MİLYAR 
     Güreşler sırasında sürekli politikacıların mesajları okunuyor. Kullanılan dil bu geleneksel ve mitolojik spora uygun. Değil milletvekilleri, bir ilçe belediye başkanı bile büyüğümüz diye anons ediliyor. Çayıra bizzat gelen politikacılar ise Spordan Sorumlu Bakan Mehmet Ali Şahin, TBMM Başkanı Bülent Arınç ve ANAP lideri Ali Talip Özdemir ve DYP lideri Mehmet Ağar. Ağar, Kırkpınar finalini kaçırmayan Süleyman Demirel'i izliyor. Pazar günü saat üçte, gelecek yılın Kırkpınar ağasını belirlemek için yapılan açık artırmayı, 86 milyar liraya Mustafa Altunhan kazanıyor. 
     Yağlı güreşin 642'nci zirvesi de bitmeye yüz tutarken, çayırda 1100 pehlivandan dördü kalıyor Aydın Bolatçı, Kenan Şimşek, Şaban Yılmaz, Ekrem Yavuz. 
     
     VE DERKEN FİNAL 
     Ve, finale iki pehlivan kalıyor. Biri Hak-İş Başkanı Salim Uslu'nun pehlivanı Kenan Şimşek... Diğeri bir işadamının pehlivanı olan Şaban Yılmaz... Yani işçi sınıfı ile burjuvazi karşı karşıya... Bernardo Bertolucci'nin ünlü filmi Novecento'nun final sahnesinde patron olan Robert De Niro ile işçi olan Gerard Depardieu güreşirler ve bir türlü yenişemezler. Güreşe güreşe hızla yaşlanırlar. Bertolucci'ye göre bu iki sınıf arasındaki mücadele bitmeyecektir. 
     Ama 642'nci Kırkpınar Yağlı Güreşlerinde işçi sınıfı Kenan Şimşek'in şahsında başpehlivanlığı kazandı. 
     
Pehlivanlar 1.5 ton yağ kullandı      Güreşlere katılan 1100 pehlivan için 1,5 ton yağ, yüzlerindeki yağları silmeleri için de metrelerce bez kullanıldı. Dereceye giren pehlivanlara ödül yağdı. Devlet Bakanlığı, 316 Cumhuriyet altını, Edirne Belediyesi 54 milyar 360 milyon lira, 41 madalya, Başbakan Yardımcısı Mehmet Ali Şahin ve Kırkpınar Ağası Necdet Çakır 190 çeyrek altın, Güreş Federasyonu 41 madalya ve 3 kupa, Edirne Ticaret Borsası 18 Cumhuriyet altını, 16'şar yarım ve çeyrek altın, Esnaf ve Sanatkarlar Odası 1 Cumhuriyet, 1 yarım, 39 çeyrek altın hediye etti. 
     
En az 200 basın mensubu izledi      Tarihi yağlı güreşleri yurt içi ve yurt dışından 200'ü aşkın basın mensubu izledi. Gazeteciler arasında ABD, Avusturya, İspanya, Japonya, Kore'den gelen basın mensupları da vardı. 
     

</TEXT>
</DOC>
