<DOC>
<DOCNO> 159549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur07.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ani hava değişimleri yorgunluk ve uyku hali oluşturuyor... 
</HEADLINE>
<TEXT>

     Psikolog Elçin Oygun Şıkyazar, yaşanan ani hava değişimleri nedeniyle gün içinde bireyde yorgunluk hissi, uyku hali ve umutsuzluk gibi duygu durumlarının oluşabileceğini söyledi. 
     Eskişehir Sağlık İl Müdürlüğü Ruh Sağlığı Şube Müdürü Şıkyazar, son günlerde yaşanan ani ısı düşüşlerinin insanları karamsarlığa sürüklediğini belirterek, bu durumdan kurtulmak için öncelikle gün içinde moralin yüksek tutulması gerektiğini kaydetti. 
     Hava sıcaklıklarındaki değişimin bireylerin ruh durumunda da farklılıklar yarattığını ifade eden Şıkyazar, şöyle konuştu 
     ''Yaşanan ani hava değişimleri nedeniyle gün içinde bireyde yorgunluk hissi, uyku hali ve umutsuzluk gibi duygu durumlarının oluşabilir. Kişinin ilgisini başka taraflara kaydırması, hobilerine ağırlık vermesi, arkadaş çevreleri ile görüşmesi pozitif etki doğuracaktır.'' Değişen hava koşulları karşısında reaksiyon gösteren bireylerin, özellikle yoğun sıkıntı yaşadıklarında derin ve sakin nefes alarak sakinleşebileceğini anlatan Şıkyazar, şöyle devam etti 
     ''Hava sıcaklığının arttığı günlerde ise özellikle çocuklar ve yaşlılar güneş ışınlarının dik geldiği öğle saatlerinde dışarıya çıkmamalı ve serin saatlerde gezmeyi tercih etmelidir. Aksi taktirde, hava koşullarının psikoloji üzerindeki etkisi kendini göstermeye devam edecektir.'' 
     
</TEXT>
</DOC>
