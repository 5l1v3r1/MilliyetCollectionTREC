<DOC>
<DOCNO> 183989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/ekonomi/eko01.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya gibi olun 
</HEADLINE>
<TEXT>

   IMF Başkanı Köhler, Erdoğan'a 2. Dünya Savaşı sonrası Alman mucizesinin mimarı Erhard'ın 'kararlılık, devamlılık, öngörülebilirlik' ilkelerini önerdi 
      AHMET ERHAN ÇELİK 
   
   IMF - Dünya Bankası yıllık toplantılarının yapıldığı Dubai'de Başbakan Recep Tayyip Erdoğan'la görüşen IMF Başkanı Horst Köhler, 2. Dünya Savaşı'ndan sonra "Alman mucizesinin" mimarı kabul edilen İktisat Bakanı Ludwig Erhard'ın ilkelerinden vazgeçilmemesini önerdi. Ekonomi literatüründe Erhard'ın Formülü olarak bilinen ilkeler kararlılık, devamlılık ve öngörülebilirlilik olarak sıralanıyor. 
   Erhard Formülü'nü benimseyen Erdoğan, 40 dakika süren görüşmeden sonra gazetecilere şu açıklamayı yaptı "Ekonomiyi bu özelliklere dikkat ederek götürdüğümüz ortada. Kendileri de neticeler itibariyle şu ana kadar bunu gördüler. 'Türkiye de iyi örnek olacaktır' dediler." 
   
   'Popülizm yapmayacağız' sözü 
   Erdoğan, Köhler'e "Mali disiplin zor olsa da yapacağız" dedi. Popülizm yapmayacakları sözü veren Erdoğan, bu tavrın Nisan 2004 yerel seçimler sürecinde de sürdürüleceğini söyledi. Erdoğan, Köhler'e halka "Bir yıl bizden bir şey beklemeyin" diyerek oy aldıklarını da anlattı. Erdoğan, "Biz kalkıp da mesela 'Şu anda seçim var. Popülist yaklaşımlara taviz verelim' desek... Biz bunu yapmayız. Bizim program akışımız neyse, bunu devam ettireceğiz" dedi. 
   IMF Başkanı Köhler, Erdoğan'la görüşmesi sonrasında, "Başbakan'ın adımlarını devam ettirmesini bekliyoruz" dedi. Erdoğan, Köhler'in sözlerinin hatırlatılması üzerine, "Adımlarımızı iyi izleyin. Devamlılık, istikrar ve tutarlılığı AKP iktidarında görüyorsunuz ve göreceksiniz" diye konuştu. 
   
   IMF tam kadro geldi 
   Köhler - Erdoğan görüşmesine IMF Başkan Yardımcısı Anne Krueger, Avrupa Bölüm Başkanı Michael Deppler, İcra Direktörü Willy Kiekens ile Mali Bölüm Başkanı Teressa Ter - Minassian katıldı. Erdoğan'ın Burj al - Arab Oteli'ndeki suitinde gerçekleşen görüşmeye Türk tarafından da Devlet Bakanı Ali Babacan, Merkez Bankası Süreyya Serdengeçti ve Hazine Müsteşarı İbrahim Çanakçı katıldı. 
   
   Köhler'in örnek gösterdiği bakan    İkinci Dünya Savası sonrasında Almanya şartsız kapütilasyon nedeniyle tarihinin en büyük politik askeri ekonomik ve sosyal felaketini yaşadı. Halkın yüzde 60'ı yeterince beslenemez hale gelmiş, savaş öncesi ekonomik kapasitenin yüzde 50'si çökmüştü. 
   Mallar değersiz 'Reich' parası ile değil İngiliz - Amerikan sigaraları karşılığında değiş - tokuş ediliyordu. Bir kutu sigara karsılığında bir aylık yiyecek alınabiliyordu. 1948'de Almanya ekonomik politikada kendi karar verme hakkını tekrar kazandı ve bu göreve işgal kuvvetleri tarafından Ludwig Erhard getirildi. Marshall planı sayesinde yeniden inşaada kullanılacak malların finanse edilmesi sağlandı. Değersiz Reich parası Alman Markı ile değiştirildi. 
   "Toplumsal Piyasa Sistemi" modeliyle dev Alman ekonomisini yaratan kişi olan Erhard, 1948'den başlayarak 15 yıl iktisat bakanlığı yaptı. Erhard, Almanya'nın efsane Başbakanı Konrad Adanauer'den sonra üç yıl da Başbakanlık görevini üstlendi. 
   
   Geceliği 2 milyarlık 'zümrüt' suitte kaldı    IMF ve Dünya Bankası toplantılarının yapıldığı Dubai, Başbakan Recep Tayyip Erdoğan ve bakanları dünyanın tek yedi yıldızlı oteli Burj al Arap'ta ağırladı. Erdoğan ve beraberindeki üç bakanla danışmanlar, otelin 23. katındaki dokuz ayrı suit odada kaldı. Tamamı dubleks olarak inşa edilen suit odalar dört ayrı kategoride düzenlenmiş. Suitlerden en mütevazı olanı, Erdoğan'ın konakladığı "Zümrüt". Gecelik liste fiyatı bin 688 dolar 2 milyar 287 milyon lira olan dubleks suitin altı odası bulunuyor. Perdeleri uzaktan kumandayla açılan suitte süslemelerin önemli bölümü altın kaplama. Neredeyse bir oda büyüklüğündeki jakuzili banyodaki bütün musluklar da yine altın kaplamadan üretilmiş. Otelin lobisinde kullanılan kül tablaları da 900 ayar gümüş. Yelken şekli verilerek yapılan 27 katlı otelin birinci sınıf suitlerinin gecelik ücreti 6 bin dolara 8 milyar 130 milyon lira kadar çıkıyor. Burj al Arap dahil olmak üzere Dubai'nin en lüks beş otelinin sahibiyse Birleşik Arap Emirliği'nin veliahtı. 
   
   
</TEXT>
</DOC>
