<DOC>
<DOCNO> 190588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/siy04.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorları rahatlatan karar 
</HEADLINE>
<TEXT>

   Danıştay, son kararında 'doktor raporu örneğinin poliste kalması'na karşı çıktı 
   ANKARA Milliyet 

   
   Danıştay İdari Dava Daireleri Genel Kurulu, gözaltına alınanlara verilecek doktor raporunun bir örneğinin, gözaltı biriminde muhafaza edilmesini öngören yönetmelik hükmünün iptal edilmesi gerektiğini belirtti. Kurul, karara gerekçe olarak, raporun poliste kalmasının, doktorlar üzerinde baskı yaratabileceğini gösterdi. 
   Türk Tabipleri Birliği, Adalet ve İçişleri Bakanlığı'nca çıkarılan ve 1 Ekim 1998'de yürürlüğe giren "Yakalama, Gözaltına Alma ve İfade Alma Yönetmeliği"nin bazı maddelerinin iptali istemiyle dava açtı. Danıştay 10. Dairesi, söz konusu yönetmeliğin iptali istenen bazı maddelerinde daha sonra değişiklik yapıldığı için, "karar vermeye yer olmadığını" belirtirken, bazı maddeler için de iptal istemini reddetti. 
   Bu kararın temyiz istemini görüşen Danıştay İdari Dava Daireleri Genel Kurulu, yönetmeliğin "Sağlık Kontrolü" başlığıyla düzenlenen 10. maddesinin bazı fıkralarının iptal isteminin reddine ilişkin kararı kısmen bozdu. Daire, gözaltına alınanlara verilecek doktor raporunun 4 nüsha halinde düzenlendikten sonra bu nüshalardan birinin "gözaltı biriminde muhafaza edileceğine" ilişkin hükmün iptal edilmesi gerektiğini bildirdi. 
   
   
</TEXT>
</DOC>
