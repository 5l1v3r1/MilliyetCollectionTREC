<DOC>
<DOCNO> 166337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun08.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABDli senatörler Türkiye'nin Irak istikrar gücüne katkısını istiyor 
</HEADLINE>
<TEXT>

     ABD Senatosu'nun önde gelen isimleri, Başkan George W. Bush yönetiminin, Irak'ta yeniden yapılanmanın yıllar alması ihtimaline karşı, NATO ülkelerinden ve bu arada Türkiye'den, Irak'taki uluslararası istikrar gücüne katılım yönündeki önerileri kabul etmesini istiyor. 
     Senato Dış İlişkiler Komitesi'nin kıdemli Demokrat Partili üyesi, New Jersey Senatörü Joseph Biden, Fox News televizyonuna yaptığı açıklamada, Irak sokaklarında Fransız, Alman ve Türk askerlerini görmek istediğini belirterek, ''İşte o zaman Irak halkına işgalci olmadığımızı gösterebiliriz. Uluslararası toplumun orada olduğunu gören halk, orada bulunma amacının özgürleştirme olduğunu o zaman anlayabilir'' dedi. 
     Rum-Yunan lobisine mensup Biden, NATO Genel Sekreteri George Robertson'ın kendisine, ''Washington'dan izin çıktığı takdirde'', NATO'nun çok geniş sayıda askerle Irak'a gitmeye hazır olduğunu söylediğini belirtti. 
     Irak'ın yeniden yapılandırılmasının yıllar alması ihtimaline karşı Bush yönetiminin, Irak savaşına karşı çıkan ülkeler de dahil, gelen bütün yardım önerilerini kabul etmesi, Pazar günü televizyon kanallarındaki programlara katılan senatörlerin dile getirdikleri ortak görüş oldu. 
     Senato çoğunluk lideri, Cumhuriyetçi Parti Tennessee Senatörü Bill Frist, ''Bu işe bütün dünya ülkelerini karıştırmalıyız. Çünkü sadece ABD için, sadece Irak için özgürlükten bahsetmiyoruz, bütün dünyanın özgürlüğünden bahsediyoruz'' dedi. 
     Frist, Irak'ın yeniden yapılandırılmasının uzun dönemli bir süreç olduğunu ve ABD'nin, bütün dünya ülkelerinin katılımına açık olması gerektiğini söyledi. 
     Bill Frist ve diğer Kongre üyeleri, ABD'nin, Irak'ta savaş sonrası kayıplarının her geçen gün artmasından ve bu ülkede Amerikan askerlerinin kalış süresinin uzamasından endişe ediyor. 
     Cumhuriyetçi Parti Arizona Senatörü John McCain de, Arizona'daki seçmenlerin Başkan Bush ve Amerikan ordusuna önemli ölçüde destek olduğunu, ancak Irak'ta mevcut durum dolayısıyla giderek artan şekilde endişelendiklerini ve kimsenin ileride ne olacağını göremediğini söyledi. 
     McCain, Senato'ya, Bush yönetiminin Irak'taki planları konusunda çok az bilgi verildiğini, hatta daha fazla Amerikan askerine ihtiyaç olup olmadığına ilişkin soruların yanıtsız kaldığını kaydetti. 
     Frist gibi McCain de, Bush yönetiminin, Irak'ın yeniden yapılandırılması sürecine yalnız gitmemesi, Avrupa ve diğer dünya ülkelerinden yardım alması gerektiğini söyledi. 
     Türkiye, Irak'ta istikrar gücüne katkıda bulunmak istediği yönünde Amerikan yönetimine bildirimde bulunmuştu. 
     Irak'ta halen yaklaşık 150 bin Amerikan askerinin olduğu sanılıyor. Eski Kara Kuvvetleri Komutanı Eric Shinseki, Şubat ayında Kongre'deki bir oturumda, Irak'ta düzeni sağlamak ve yeniden yapılandırma çalışmaları için yüzbinlerce askere ihtiyaç olduğunu söylemiş, Savunma Bakan Yardımcısı Paul Wolfowitz ise Shinseki'nin sözlerinin ''haddini aştığını'' savunmuştu. 
     Senatör Biden, Amerikan kuvvetlerinin bugün karşı karşıya kaldığı duruma bakarak, Shinseki'nin haklı olduğunun ortaya çıktığını söyledi. 
     
</TEXT>
</DOC>
