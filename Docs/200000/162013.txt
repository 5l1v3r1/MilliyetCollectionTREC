<DOC>
<DOCNO> 162013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko22.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Asıl sorun kur değil, faiz oranlarının yüksekliği 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin bugün yaşadığı asıl ekonomik sorunun kurların seviyesi değil, faiz oranlarının yüksekliği olduğunu söyledi. 
     Hisarcıklıoğlu, Kahramanmaraş Ticaret ve Sanayi Odası Meclis Toplantısı'nda yaptığı konuşmada, döviz kurlarının ülkeye verebileceği zararın, yüksek faizin vereceği hasardan büyük olamayacağını savundu. 
     Faizlerin düşmesinin reel sektör ve ülke ekonomisi için en büyük teşvik olacağını ifade eden Hisarcıklıoğlu, ''Faizlerin emirle düşmeyeceğini de bilmeliyiz. Emirle faiz düşürmeye çalışmanın neye yol açtığını 1994 yılında gördük'' dedi. 
     Hisarcıklıoğlu, faizlerin hükümetin ekonomik politikasının göstergesi olduğunu ifade ederek, konuşmasını şöyle sürdürdü 
     ''Aynadaki görüntüye kızmanın bir faydası yoktur, önce kendimizi düzeltmeliyiz. Hükümet, uygulanmakta olan reform programını benimser ve uygular, mali reformları tamamlar, müsrif ve hantal devlet yapısını değiştirirse, faizler üzerindeki olumlu sonuçlarını kısa sürede görecektir.'' Hisarcıklıoğlu, Türkiye ekonomisinin sinyallere ve işaretlere karşı fevkalede duyarlı olduğunu, kamuoyuna ve piyasalara yanlış sinyaller verilmemesi gerektiğini vurguladı. 
     Bütçede yüzde 6.5 oranında faiz dışı fazla hedefine ulaşmak üzere atılacak her adımın doğru sinyal vermek olacağını ifade eden Hisarcıklıoğlu, mali disiplini tesis etmeye yönelik uygulamalar ve önlemlerin beklentileri olumlu etkileyerek faizlerde düşme sağlayacağını savundu. 
     Hisarcıklıoğlu, Türkiye ekonomisinin, kamu kesiminin ve özel sektörün kurumsallaşmak zorunda olduğunu, keyfi yönetim devrinin herkes açısından sona erdirilmesi gerektiğini vurguladı. 
     
     MERKEZ BANKASI'NA KORUMA 

     Türk Lirası'nın değerlenmesinin, 50 milyar dolar ile Türkiye'ye en fazla döviz girdisi sağlayan iki önemli sektör olan ihracatçıları ve turizmcileri endişelendirdiğini ifade eden Hısarcıklıoğlu, şunları anlattı 
     ''Endişelenmekte haklılar. Çünkü döviz kazanıp Türk Lirası masraf yapanlar bir yandan yüksek girdi maliyetlerinin yüküyle ezilirken diğer yandan gelirleri azaldığından zor durumdalar. Yılbaşından bu yana hesap yaparsak dolar-euro ortalaması yüzde 8 düştü. 
     Kur Türk Lirası lehine döndü ve döviz geliri olanlar kaybetti diye kuru yukarıya çekmek çıkar yol olamayacağına göre Merkez Bankası yapılan eleştirilerin muhatabı değil. Bizler bu ülkenin geleceği için kurumsallaşmayı savunuyoruz, bu yüzden de Merkez Bankası gibi kurumları korumalıyız, yıpratmamalıyız. Çünkü bu kurumlar çok nadir ve narindirler. 
     İçinde bulunduğumuz sürecin Türkiye ekonomisini kurumsallaştırma süreci olduğunu unutmayın. Merkez Bankası kendi işini yapıyor, bırakalım yapsın. Asıl muhatabı bulmak lazım, asıl muhatap üreten kesimlerin sırtına yük bindiren kamu yönetimidir.'' 
     
     ''GERİYE BİR TEK YOL VAR'' 

     Hisarcıklıoğlu, Türk Lirası'nın değerlenmesinden rahatsız olan turizmci ve ihracatçıların rahatlatılması gerektiğini kaydedip, önerilerde bulundu. 
     ''Madem kura müdahele ateşle oynamak gibi bir şey, o zaman geriye bir tek yol kalıyor, turizmcilerin ve ihracatçıların sırtındaki yükleri indirmek. Bu da en kısa zamanda doğalgaz, elektrik, SSK primi gibi yükleri makul seviyelere çekmektir'' diyen Hisarcıklıoğlu, ekonomik sorunları değerlendirme toplantılarında bu istemleri dile getirdiklerini bildirdi. 
     Türkiye'de son günlerde herkesin işini ve gücünü bırakıp kur tartışmasına girdiğini anımsatan Hisarcıklıoğlu, şu görüşleri savundu 
     ''Yıllarca uygulanmış olan kontrollü kur rejimine o kadar alışmıştık ki dalgalı yani serbest kur sisteminden geriye dönüş olmadığının farkına varamadık. Şu özeliştiriyi yapmamız lazım, pek çoğumuz kendi cebimize, cüzdanımıza, kar beklentimize göre bir kur belirledik. Şimdi hep birlikte şunu idrak etmeliyiz, ülkemizde hemen her türlü döviz kuru modelini denedik, hiçbirinde başarılı olamadığımız için serbest kur sistemine geçtik. Buna mecbur olduk. Bu model ise tabiri yerindeyse katolik nikahı gibi, bir defa geçtikten sonra geriye dönüşü olmayan bir yol.'' Meclis Toplantısı'ndaki konuşmasını geniş tutarak basın toplantısını iptal eden Hisarcıklıoğlu, Vali İlhan Atış'ı ziyaret etti. 

     
</TEXT>
</DOC>
