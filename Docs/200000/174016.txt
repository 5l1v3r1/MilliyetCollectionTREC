<DOC>
<DOCNO> 174016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo32.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lyon gözünü Pizarro ve Viduka'ya dikti... 
</HEADLINE>
<TEXT>

     Olympique Lyon, Bayern Münih'in golcüsü Claudio Pizarro ve Leeds United'ın forveti Mark Viduka'yı transfer etmek için harekete geçti. 
     Fransız kulübün başkanı Jean Michel Aulas, geçen ay İspanya'nın Villarreel takımına giden Sonny Anderson'un yerine geçecek bir oyuncu bulamadıklarını belirterek, genç Güney Afrikalı golcü Lesley Manyathela ile bu boşluğu dolduramayacaklarını, bunun için Pizarro ve Viduka ile ilgilenmeye başladıklarını söyledi. 
     Aulas, ''L'Equipe'' gazetesine yaptığı açıklamada, Pizarro hakkında bir hayli bilgi topladıklarını kaydederek, yakın bir zamana kadar Bayern Münihli yöneticilerin, Perulu futbolcuyu bırakmak istemediğini, ancak şimdi Deportivo La Coruna'dan Avrupa gol kralı Roy Makaay'ı aldıkları için fikirlerini değiştirmiş olabileceklerini ileri sürdü. 
     Başkan Aulas, Viduka'yı da almak istediklerini, bunun için İngiliz kulübüne defans oyuncusu Edmilson ile takas önerdiklerini, ancak Edmilson'un İngiltere'ye gitmeyi pek istemediğini kaydetti. 
     Geçen sezonun şampiyonu Olympique Lyon, geçen hafta sonu Lille'ye 1-0 yenilerek, lige kötü bir başlangıç yapmıştı. 
     
</TEXT>
</DOC>
