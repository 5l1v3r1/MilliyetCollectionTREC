<DOC>
<DOCNO> 153408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/spor/spo02.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz iki aday 
</HEADLINE>
<TEXT>

Fenerbahçe'de Teknik Direktör listesine Deportivo'nun hocası Javier Irueta ile Porto'nun çalıştırıcı Jose Mourinho da eklendi. İlk görüşmelerden olumlu yanıt geldiği öğrenildi 
     Teklif götürüldü 
     FENERBAHÇE'NİN teknik direktör arayışları tam bir yılan hikayesine döndü. Ersun Yanal, Luis Fernandez, Tigana ve Troussier'den sonra gündeme şimdi de Deportivo La Coruna takımını çalıştıran Javier Irueta ile Porto'nun Brezilyalı hocası Jose Mourinho da girdi. Transfer çalışmalarını bizzat kendisi yürüten Başkan Aziz Yıldırım'ın menajer Bayram Tutumlu aracılığıyla iki teknik adama da teklif götürdüğü öğrenildi. 
     
     El sıkıştı iddiası 
     İSPANYOL basınına "Yurt dışından çok cazip bir teklif aldım. Büyük olasılıkla Deportivo'dan ayrılacağım" diyen Irueta'nın Fenerbahçe ile görüştüğü yazıldı. Gazeteler iki tarafın el sıkıştığını iddia etti. Portekiz'den dün akşam dönen Bayram Tutumlu'nun Jose Mourinho hakkında Başkan Aziz Yıldırım'a ayrıntılı bir rapor getirdiği belirtildi. Bu arada Ersun Yanal dosyasının da kapanmadığı, bu yüzden yönetimin kararını oyaladığı bildirildi. 
     
'Galatasaray'ı keşke yenmeseydik'      YUSUF DURSUN 

     TAMER Güney'in göreve gelmesinden sonra büyük bir çıkışa geçen Ali Güneş, Fenerbahçe'nin kötü gidişinde herkesin sorumlu olduğunu söyledi. Genç yıldız, "Futbol hayatımda ilk kez bir takımdan futbolcunun kaçtığına şahit oldum ve çok şaşırdım. Fenerbahçe'de tek suçlu yok. Ortega ile başlayan sorunlar yumağı, kadro dışı kalmalar, gönderilmeler, antrenörlerin ve sistemlerin değişmesi bugünleri hazırladı" dedi. 
     FEYENOORD maçının kırılma noktası olduğuna dikkat çeken Ali Güneş, "Hedef büyüktü. Ancak başaramadık. Daha sonra Beşiktaş maçı ile yeni bir başlangıç yakalarız dedik. Beşiktaş da bizi yenince, herşey koptu. Şimdi geriye bakıp da düşünüyorum Keşke Galatasaray'ı 6-0 yenmesiydik. Ama olan, oldu. Herşeye rağmen biz bu takımla UEFA Kupası'na gideceğiz. Bundan da kimsenin kuşkusu olmasın" diye konuştu. 
     
Fuarda yaş günü      HÜSEYİN YAVUZ 

     SARI - Lacivertli takımın genç futbolcusu Semih Şentürk, 20. yaş gününü CNR'da organize edilen Araba Fuarı'nda kutladı. Doğum gününe Erhan Albayrak, Ali Güneş, Ümit Özat, Cem Karaca ile genç futbolculardan Fahri ve Erman da katıldı. Ümit Özat, Semih'e doğum günü pastasını kesip eliyle yedirdi. Daha sonra futbolcular araba fuarını dolaştılar. 
     
Genç Erman'a 'hazır ol' emri      BURSASPOR maçının hazırlıklarını dün yaptığı tek antrenmanla sürdüren Fenerbahçe'de Teknik Koordinatör Tamer Güney'in, alt yapıdan alınan genç Erman'ı hafta sonu ilk onbirde sahaya sürmesi bekleniyor. Erman ile özel bir görüşme yapan Güney'in "hazır ol talimatı" verdiği, kadroda da bazı değişikliklere gitmeyi planladığı öğrenildi. 
     
Ayrılık mesajları      FUTBOL Şube Sorumluluğundan ayrılan Sadettin Saran'ın yönetimdeki görevini de bırakmaya hazırlandığı öğrenildi. Saran'ın yakın çevresine istifa edeceğini söylediği belirtilirken, yönetim kurulunun da böyle bir kararı beklediği, bu yüzden önceki günkü toplantının yapılmadığı ileri sürüldü. 
     


SPOR 























</TEXT>
</DOC>
