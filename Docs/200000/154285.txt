<DOC>
<DOCNO> 154285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur25.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Dündar anlatıyor Vuslat aşkın katilidir... 
</HEADLINE>
<TEXT>

     Gazeteci-Yazar Can Dündar, üniversiteli gençlere aşkı anlattı. 
     Vuslatın aşkı öldürdüğünü belirten Dündar, ''Leyla ile Mecnun birbirine kavuşsaydı, bugün o aşk konuşulur muydu Ferhat Şirin'ine kavuşsaydı, o dağları delebilir miydi '' dedi. 
     Bilgi Teknolojileri Kongresi ve Fuarı BİLGİTEK 2003 kapsamında düzenlenen ''Can Dündar Aşkı Anlatıyor'' konulu söyleşiye katılan Dündar, 750 kişilik salona sığmayan Pamukkale Üniversitesi gençlerine, Kongre ve Kültür Merkezi'nin diğer salonlarına kurulan dev ekrandan da seslendi. 
     Konuşmasına ''Aşk, Ahmet Altan'ın uzmanlık alanı. Oraya girmek istemezdim, oldu bir kere'' diyerek başlayan Dündar, Türkiye siyasetine damga vuran isimlerin evliliklerinden örnekler verdi. 
     Bülent Ecevit'i dinlerken Rahşan Hanım'la konuşuyormuş gibi bir hisse kapıldığını, aynı şeyleri Rahşan Hanım'la konuşurken de ''Ben Bülent Bey ile mi konuşuyorum'' diye düşündüğünü anlatan Can Dündar, şöyle devam etti 
     ''Aynı şey Süleyman-Nazmiye Demirel, Tansu-Özer Çiller ve Turgut-Semra Özal çiftleri için de geçerli. Tek tek özelliklerini yazıp, Türkiye'yi bilmeyen, saydığım liderleri tanımayan birini getirip, bunları eşleştir deseniz, bugünkünden farklı bir şey yapmaz. Kesinlikle Bülent Bey'in isminin karşısına uygun gördüğü isim Rahşan Hanım olurdu. Süleyman Bey'in karşısına Nazmiye Hanım'ı. Turgut Özal'ın karşısına Semra Hanım'ı yazardı.'' Türk erkeği ve kadınının birbirini görmeden evlenme dönemlerinden bugünlere gelişinin öyküsünü mizahi bir dille anlatan Dündar, Cumhuriyet'le birlikte değişimin yaşandığını, bunun 1950'den sonra hızlandığını ve kadına ''Otur yerine, ayağımın altına alırım'' döneminin bittiğini belirtti. 
     Son yıllarda Türkiye'de boşanmaların arttığına da işaret eden Dündar, ''Kadın kendini özgür hissediyor. Ekonomik özgürlüğünü kazanarak, kendi ev düzenini kurabilir hale geldi. Artık birçok şeye katlanmıyor. Kol kırılır, yen içinde kalır dönemi de bitti. Böyle olunca da evliliğin mutluluk adası olmadığı görüldü'' dedi. 
     Kavuşmanın aşkı öldürdüğünü, buna bir kitabında da yer verdiğini dile getiren Can Dündar, şöyle konuştu 
     ''Leyla ile Mecnun kavuşabilse, bu aşk bugün konuşulur muydu Ferhat, Şirin'i ile evlenebilseydi, o dağları delebilir miydi İşte bu yüzden, vuslatın aşkın katili olduğunu söyledim. Kendi kendine yetebilen, ayakları üzerinde durabilen, diyaloğa ve uzlaşmaya açık olan, bundan keyif alan insan olmayı başarabilirsek, daha sağlıklı ve uzun ömürlü ilişkiler kurabiliriz.'' 
     




</TEXT>
</DOC>
