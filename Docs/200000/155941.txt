<DOC>
<DOCNO> 155941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yazar/theper.html </URL>
<DATE> 2003/05/11/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Alan ortaksa masraf paylaşılır 
</HEADLINE>
<TEXT>

     Okuyucumun iki sorusunu yanıtladıktan sonra bir iki satır ilave ile bir başka okurumun sorusunu kısmen yanıtlayacağım. 
     Apartmanlardaki teraslar ortak alanlardır. Dolayısı ile önünde bir veya iki daire bulunuyor olması bu alanların o dairelere ait olduğu anlamına gelmez. Dolayısı ile, bu teraslarda onarım gerekiyorsa bu onarım ortak giderlerden karşılanır. Bütün bağımsız bölüm malikleri bu masrafa katılır. Bir ihtimal onarımı gerektirecek hasarı bu katta oturan veya bir başkası kusuru ile yapmışsa tabii ki tazminle sorumlu bu kişidir. 
     Şimdi iniyorum alt katınıza. Alt katta iki bağımsız bölüm var ve buralarda radyatör yoksa, durum hakkında bir karara varabilmek için binanızın ısınma projesine bakmak gerekecek. Şayet projesinde bu katlara kalorifer tesisatı öngörülmüşse bu bağımsız bölüm malikleri de ısınma konusunda ortak gidere katılacak. Şayet projesinde bu yerlerde ısınma tesisatı görülmüyorsa bu konudaki ortak gidere katılmayacaklar. 
     Evet bir iki satırlık yerim kaldı, buraya da bir başka okurumun problemini sığdırayım. Kendisinin zemin katta oturduğunu, zemin kat hizasının dış cephede mermer kaplı olduğunu, binanın üst katlarının dış cephe boyası ile boyandığını, bunun masrafına katılıp katılmayacağını soruyor ve ben de diyorum ki, sizin hizanız önemli değil binanın tümü önemli. Ana yapının ortak yerinde bir işlem yapıldığına göre masrafa siz de katılacaksınız. 
     
     

</TEXT>
</DOC>
