<DOC>
<DOCNO> 173160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/pulur.html </URL>
<DATE> 2003/08/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Allah'a havale etmek... 
</HEADLINE>
<TEXT>

   
   "ALLAH onun belasını versin " "Allah'ından bulsun " "Allah onu benden beter etsin " 
   "Ben onu Allah'a havale ettim " 
   Bunlar günlük yaşamımızda sık sık kullandığımız ve dilimizden düşmeyen beddualardır. 
   Niye, beddua ederiz, durup dururken mi 
   
   EĞER, bizi dolandıranın, Hazine'yi soyanın, göz göre göre hakkımızı yiyenin hesabı, bu dünyada görülse, niçin Allah'a havale edelim 
   Çaresizlikten, herifleri Allah'a havale ediyoruz 
   Üç genç hukukçunun, üniversite araştırma görevlileri Abdullah Sezer, Emrah Kırıt ve Oya Boyar'ın "Hukuk Devleti" kitabını okurken bunları hatırladık. X 
   Onlar diyorlar ki 
   "Sorumlular, Allah'a havale edildiği ölçüde, hukuk devletinden uzaklaşılır. Bir sorun karşısında, filanı Allah'a havale ettim, onun cezasını, o versin, veya Allah devlet babaya zeval vermesin, denen bir toplumda, değil hukuk devleti veya hukuk toplumu, sağlıklı bir devlet anlayışı bile olamaz." 
   
   BAZILARI diyecek ki 
   "Allah korkusu, suç işlemeyi önler " 
   Sorun bakalım, hırsıza, yetim hakkı yiyene, dolandırıcıya, insanı testereyle kesip öldürene, sorun, deyin ki 
   "Sen Allah'a inanıyor musun " 
   Hepsi, "Elbette" diyecek, hatta "Böyle soru sorulur mu " diye de belki tersleneceklerdir. 
   Hepsinin Allah inancı tamdır, imanları yerindedir ama, Hazine'yi soymakta da yarış halindedirler. 
   Hukuk devletinde, hiç kimse makamından aldığı güçle, "Ben falanım, bunu yaparım " ya da "verdimse verdim" dememelidir demeye cesaret edememelidir. 
   Yazarların şu görüşüne katılmamak mümkün mü 
   "Hukuk devletinde makam yükseldikçe yetkilerin artmasına paralel olarak sorumluluk artar, özgürlükler daha çok kısıtlanır söyleyebileceği sözlerin ve yapabileceği şeylerin alanı daralır. Statü yükseldikçe, yetkilere paralel olarak, sorumluluklar da artar. Çankaya'nın tepesinde oturan adamın özgürlüğü, dağdaki çobanın özgürlüğünden aslında daha azdır. Hukuk toplumu açısından bakıldığında ise, dağdaki çoban, "beni şu anda hiç kimse görmüyor ama, ancak yasanın yasaklamadığı şeyleri yapabilirim" derse, hukuk toplumu vardır. Ancak çoban, "nasıl olsa beni kimse görmüyor, koyunlarım da kızmaz veya başkasına şikayet etmez, böylelikle kimsenin ruhu duymaz o halde ben bu ağaçları kesip evime götüreyim," derse, orada hukuk toplumun bilinci yeterince yerleşmemiş demektir." 
   
   ŞÖYLE bir düşünün, bu anlatımlara uygun, bir hukuk devleti olabilmemiz için daha kaç fırın ekmek yememiz gerek 
   Bu memleketi "ahlaksızlık batağına" iterek, çekerek yuvarlayanların şimdi "ahlak hocası" kesilmesi, sizde umut bırakıyor mu 
   
   X Arı Hareketi, Toplumsal Katılım ve Gelişim Vakfı Yayınları - Avrupa Birliğinin desteğiyle. 
   
      
   
</TEXT>
</DOC>
