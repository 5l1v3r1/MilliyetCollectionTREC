<DOC>
<DOCNO> 192368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/spor/aspo.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazarımız Mehmet Özdilek, Beşiktaş-Galatasaray maçını analiz etti 
</HEADLINE>
<TEXT>
   ÜÇ PUAN ORTADA 
   Düğümü orta sahalar çözecek. Forvetine daha iyi destek veren, rakibine oyun kurma olanağı tanımayan takım sonuca gidecektir. Beşiktaş istikrarlı ancak Fatih Terim bu kez daha akıllı ve temkinli olacaktır 
      MEHMET ÖZDİLEK 

   
   Derbi maçları her iki takım ve oyuncuları açısından özel karşılaşmalardır. Bugün oynanacak karşılaşma da her iki takımın geleceği için önemli bir yol çizecektir. 
   Geçen yıl Beşiktaş'a iki maçta da kaybeden Galatasaray takımı bu defa daha temkinli ve akıllı oynayacaktır. Sezon başından beri istediği çıkışı ve grafiği yakalayamayan Galatasaray zorlu sınava dönüm maçı olarak bakacak ve bütün kozlarını sahaya sürecektir. Fatih Terim ve futbolcuları şunu da biliyor ki, bu maçtan alacakları galibiyet onları düzlüğe çıkaracak. Bu yüzden Hakan Şükür'ün, Hasan'ın, Mondragon'un, Ergün'ün, Bülent'in performansları Galatasaray açısından çok önemli olacaktır. 
   
   Klasik yapı 
   Beşiktaş'a gelince sezon başından beri istikrarlı bir grafik çizen Lucescu ve öğrencileri de saha ve seyirci avantajını iyi kullanıp, Galatasaray'ı yenerek namağlup unvanını sürdürmek ve puan farkını sekize çıkarmak düşüncesi içindeler. Cordoba, Ronaldo, Giunti, Tümer ve İlhan da Beşiktaş'ın kilit isimleri arasında yer alacaktır. 
   Beşiktaş'ın klasik bir oyun yapısı var dörtlü defans, tek forvet İlhan'ı arkadan destekleyen kalabalık orta saha. Özellikle Giunti ve Tümer'in sürekli yukarıya doğru çıkan formları, Siyah - Beyazlılar için büyük avantaj. Beşiktaş takım halinde savunma ve hücum yapıyor. En az gol yiyen ve en fazla gol atan takım olmaları da bunun en çarpıcı örneği. Çok pozisyona giriyorlar, hemen hemen her oyuncu gol atabiliyor. Yani skoru değiştirecek isim çok fazla. İlhan Mansız, Ahmed Hassan ve Pancu bugünkü maça da her an damga vurabilirler. 
   
   Göbekte sorun var 
   Galatasaray'a baktığımızda 3 - 5 - 2 sistemi ile mücadele ediyorlar. Bu maçta Terim'in orta sahaya önem verip, Hakan Şükür'ü ileride tek başına bırakacağını tahmin ediyorum. Ayhan, Cihan ve oynarsa Sabri zaman zaman Hakan'a yardımcı olacaklardır. Galatasaray görüntü olarak göbekte sorunlar yaşıyor. Frank De Boer ve kaptan Bülent çok tecrübeli, ama bir o kadar da ağır. O yüzden bu bölgedeki problemleri en aza indirmeleri şart. 
   Derbide düğümü orta sahalar çözecek. Forvetine daha fazla yardım eden, rakibine topla oynama izni vermeyen takım galibiyete yakın olacaktır. 
   Şunu da unutmamak gerekir maçın sonucunda skor ve oyun ne olursa olsun, her iki takımın taraftarına yakışan davranış biçimi, oyuncularını yürekten alkışlamaktır. Bugün iki takım oyuncularını fair - play içinde mücadeleye çağırıyor ve başarılar diliyorum. 
   
   
</TEXT>
</DOC>
