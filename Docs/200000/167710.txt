<DOC>
<DOCNO> 167710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/ekonomi/aeko.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartlarını bile kullanamayacaklar 
</HEADLINE>
<TEXT>

Ankara 1. Asliye Ticaret Mahkemesi'nin malvarlığına koyduğu tedbir nedeniyle Uzan ailesi kredi kartlarını bugünden itibaren kullanamayacak 
     ANKARA Milliyet 

     BDDK'nın, İmar Bankası'nın bankacılık işlemlerini durdurmasının ardından, Tasarruf Mevduatı Sigorta Fonu'nun TMSF başvurusu üzerine, mal varlıklarına ihtiyati tedbir konulan bankanın sahibi Uzan ailesi bugünden itibaren kredi kartlarını bile kullanamayacak. Aile mahkeme tarafından kendilerine bağlanacak maaşla geçinecek. 
     Ankara 1. Asliye Ticaret Mahkemesi cuma günü, TMSF'nin başvurusu üzerine, bankanın ortağı ve yöneticisi olan toplam 15 kişinin mal varlığına ihtiyati tedbir koydu. Genç Parti Genel Başkanı Cem Uzan, babası Kemal Uzan, kardeşleri Murat Hakan Uzan ve Ayşegül Uzan'la annesi Melahat Uzan'ı da kapsayan tedbir kararı, fiili olarak bugünden itibaren geçerlilik kazandı. Tedbirin bugünden itibaren tüm bankalar, vergi daireleri ve tapu dairelerine bildirileceği ifade edilirken, kararın 15 kişinin kredi kartlarını da kapsadığı kaydedildi. 
     
     Maaşlar 2 milyar 
     TMSF'nin bankalardan bu kartların da iptalini isteyeceği ifade edilirken, mal varlığını kullanamayacak 15 kişiye, TMSF'nin mahkemenin uygun göreceği miktarda maaş bağlayacağı, Uzanlar'ın da bu maaşlara geçineceği öğrenildi. 
     Asliye Ticaret Mahkemesi, daha önce, Pamukbank'a el konulduğu dönemde, bankanın sahibi Mehmet Emin Karamehmet'e 2 milyar maaş bağlamıştı. Uzanlar'a bağlanacak maaş miktarının da bu düzeyde olacağı ifade edildi. 
     
'Hortum kesildikçe bereket geliyor'      Başbakan Recep Tayyip Erdoğan, hortumculara damardan girdiklerini, hortumlar kesildikçe bereket geldiğini söyledi. 
     Kayseri'deki AKP İl Kongresi'ne katılan Erdoğan, buradaki konuşmasında, "Hortumculara damardan girdik. Bir bankaya el konulması o bankanın sahiplerini değil, mevduatı olanları korumak için yapılıyor" diyerek İmar Bankası'ndaki operasyonu savundu. Erdoğan bugüne kadar Telekom bir alırken, Telsim ve Turkcell'in dört aldığını, açılan davalarla artık Telekom'un gelirin yarısını aldığını söyledi. "Geçen ay, birinden ayda 11 trilyon, diğerinden 44 trilyon aldık" diyen Erdoğan, geçmişe yönelik davaların sonuçlanmasıyla gelen rakama şok olunacağını iddia etti. 
     

</TEXT>
</DOC>
