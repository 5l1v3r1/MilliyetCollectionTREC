<DOC>
<DOCNO> 188788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko07.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, telsiz kullanım ücretleriyle ilgili davayı kaybetti... 
</HEADLINE>
<TEXT>

     Turkcell İletişim Hizmetleri A.Ş., tüm abone sayısı üzerinden tahakkuk eden telsiz ruhsat ve kullanım ücretlerini Telekomünikasyon Kurumu'na ödeme mükellefiyeti getiren protokol hükümlerinin iptali talebiyle açtığı davayı kaybetti. 
     Turkcell'den Borsa'ya gönderilen açıklamada, Ankara 7. Asliye Hukuk Mahkemesi'nin davanın kabulüne ilişkin kararının, Yargıtay 13. Hukuk Dairesi tarafından daha önce bozulduğu anımsatıldı. 
     Açıklamada, Yargıtay'ın bozma kararı ile dosya kendisine intikal eden Ankara 7. Asliye Hukuk Mahkemesi'nin bozma kararına uyduğu ve davayı sonuçlandırdığı bildirildi. 
     Turkcell açıklamasında, Yargıtay'ın bozma kararından sonra Telekomünikasyon Kurumu'nun 2003 dönemi telsiz ruhsat ve kullanım ücretlerine ilişkin 76,2 trilyon lira anapara ve 10,7 trilyon lira faiz olmak üzere toplam 86,9 trilyon için ödeme emrinin şirkete tebliğ edildiği ve bu tutarların itirazı kayıtla ödendiği kaydedildi. Şirketin 30 Haziran 2003 dönemine ait mali tablolarında da 2002 yılı ile ilgili olarak 52,3 trilyon lira anapara ve 58,6 trilyon lira faiz toplam 110,9 trilyon lira karşılık ayrıldığı bildirildi. 
     
</TEXT>
</DOC>
