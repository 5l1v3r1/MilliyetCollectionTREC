<DOC>
<DOCNO> 187701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/yazar/altan.html </URL>
<DATE> 2003/10/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Goool..." ama kime 
</HEADLINE>
<TEXT>

   
   Yarın büyük gün. Türkiye - İngiltere milli maçı var İstanbul'da. Üstelik ünlü Ferdinand'ın da, doping testine dört gün geç gittiği için, İngiltere Futbol Federasyonu tarafından milli takımda oynaması engellendi... 
   Allah Allah bir de yenersek, manşetleri düşünün 
   "Biz böyleyiz işte" 
   "Milli aslanlarımız yine şahlandı" 
   "Avrupa şampiyonluğunda dev adım" 
   
   Yok, şayet yenilirsek 
   "Maçı biz oynadık, onlar kazandı" 
   "Millilerimizin talihsiz günü" 
   "Hak etmediğimiz bir yenilgi" 
   
   Bir de, isterseniz bir büyü önerelim, yarın millilerimizle tek bir vücut haline gelecek Türk izleyicilerine 
   Bir sabunun üstüne, İngiliz millilerini simgeleyecek küçük bir İngiliz bayrağı çizin ve bir "Kulhuvallahi..." ile üç "Elham..." okuya okuya, dört bir yanına 41 tane toplu iğne batırın... 
   Üstüne küçük bir İngiliz bayrağı çizilerek, 41 tane toplu iğne batırılmış sabunu da, bir kuyuya atın ve şöyle deyin 
   - Bu sabun kuyuda nasıl eriyorsa, İngiliz takımı da öyle erisin karşımızda... 
   
   Sabaha karşı Köyceğiz'de öyle bir yağmur başladı ki, değil bardaktan boşanırcasına karısından, yahut kocasından ekmek bıçağı, pompalı tüfek, çifte, altıpatlar, otomatik Colt, satır, Kalaşnikof'la boşanırcasına... 
   5 milyar yaşında olduğu söylenen yerküresinin, tüm şimşekleriyle yıldırımları, bizim camlarda patlıyordu sanki... 
   
   Bu arada ne kadar erdemli bir millet olduğumuz da, bir kez daha çıktı ortaya. 
   Komşumuz Irak'ta, huzuru ve istikrarı sağlamak için, öylesine canı gönülden hareketlendik ki ne Burgazada'da yanan çamlar ne Zonguldak kömür madenlerinde grizu patlamasıyla ölen işçiler ne evlerin sel baskınına uğrayan alt katları ne hastaneler önündeki kuyruklar ne öğretmensiz okullar ne her 3 saatte bir trafik kazalarında can verenler ne itfaiye örgütlerimizdeki yetersizlik ne ambulans sayısındaki kıtlık ne Adalet Bakanlığı'nın bütçeden aldığı binde 7.5'lik pay, umurumuzun teki oldu... 
   
   İçerideki her türlü biçareliğin önüne geçti, Irak'a göndereceğimiz asker sayısı. 
   Bazı. em. orgenerallar 
   - Bir tümen yerine, 50 bin kişilik bir kolordu göndermek çok daha isabetli olur, diyordu... 
   Bizim bu tür konulara aklımız pek ermez ama, madem komşumuz Irak'ta huzur ve istikrarı sağlamak söz konusu bizce 50 bin kişilik bir kolordu yerine, 150 bin kişilik üç kolordu göndermek, belki de daha isabetli olur... 
   
   Eski bir bakanımız da, Irak'ta huzuru ve istikrarı sağlamak amacıyla göndereceğimiz askerler için şöyle diyordu 
   - Yarın torunlarımız, gururla taşıyacaklar Türk pasaportunu büyük bir devletin vatandaşı olma bilinciyle... 
   Ne kadar güzel, insanın göğsü gururla kabarıyor. 
   
   Bu arada bendenizin aklı Osmanlı dönemindeki "Celali isyanlarına" takılıyor... 
   Acaba Celali isyanları da, bir terör eylemi miydi 
   Yoksa 1512'den 1618'e kadar sürmüş olan bir Alevi katliamına karşı bir tepki, bir başkaldırı mıydı 
   16. yüzyılda Pir Sultan Abdal 
   Yürü bre Hızır Paşa 
   Senin de çarkın kırılır 
   Güvendiğin padişahın 
   O da bir gün devrilir 
   diyordu. 
   19. yüzyılda Dadaloğlu ise şöyle diyordu 
   "Ferman padişahın, dağlar bizimdir." 
   
   Demek Osmanlı da, az uğraşmamıştı terörle yahut kul yığınları da, az tepki göstermemişlerdi "Kapıkulları"na... 
   Neyse bunlar geçmişte kaldı. Şimdi ülke çıkarları açısından, Başkan Bush'la stratejik ortaklığımızı güçlendirmemiz gerekiyor... 
   Ne mutlu bize, ne mutlu stratejik ortaklığımıza... 
   Ve ne kadar tarihsel bir görev, Irak'ta huzuru ve istikrarı sağlamak... 
   
   Gerçi Başkan Bush'un siyasal durumu da, pek parlak görünmüyor ABD'de... 
   Olsun, Ankara aynı zamanda bir oksijen çadırı rolünde Başkan Bush, çevresi, silahçıları ve petrolcüleri için... 
   Stratejik ortaklık dediğin de, böyle olur. 
   
   Vallahi iç politikada da, bir hareketlenme, bir hareketlenme... 
   Adam başına düşen ulusal gelirimizin, önümüzdeki yıl 3600 dolara çıkacağı müjdesini bile, şöyle cümbür cemaat bir güzel kutlayamadık... Herhalde Güneydoğu'da da, 150 dolara çıkar aynı birim... 
   Hiç enseyi karartmayın. Nerede hareket, orada bereket... Daha kimbilir neler ve neler olacak 
   "Goool..." ama kime 
   
      
   
</TEXT>
</DOC>
