<DOC>
<DOCNO> 163154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/zbirand.html </URL>
<DATE> 2003/06/14/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş'a, Arafat modeli hazırlanıyor 
</HEADLINE>
<TEXT>

     "Bize tümüyle bu düşüncede olanlar çekilsin, aksi düşüncede olanlar gelsin demeleri lazım namuslarıyla. Arafat ayrı devlet kurmak için 40 yıldır kan döküyor. Biz bu mücadeleyi verdik, devletimizi kurduk. Arafat modeli uygulamak için herşeyi yapacaklar. Bir arkadaşımın kızı ikinci defa Rum kesimine geçti. Oradakı polis soruyor, "Barış ister misin " diye. Kız da "isterim" deyince Rum polis de şöyle diyor O zaman biz burada Papadopulos'u bum bum, siz de orada Denktaş'ı bum bum... Düşünce bu işte... Dünyaya da "Denktaş olduğu sürece bu iş halledilmez" diyorlar. Orada da Papadopulos'u engel olarak görüyorlar. 
     Denktaş'ın saptaması doğrudur. Batı başkentlerinde olası bir çözüm önündeki en önemli engel olarak görülüyor. Müzakerecilikten el çektirilmesi fikri yıllardır konuşulurdu, ancak artık açıkça tartışılıyor. Hatta KKTC'deki Aralık seçimlerinden muhalefetin kazanması durumunda bu işin dış zorlama olmadan kendiliğinden çözümleneceği söyleniyor. 
     Genel izlenim, Denktaş ile hiçbir yere varılamayacağı şeklinde. Ancak bu izlenim sadece Batı başkentlerinde değil, Ankara'daki birçok çevrede de var. Onların beklentileri de, Aralık seçimlerinde KKTC muhalefetinin kazanması ve Denktaş'ın etkisini müzakerelerin dışına taşıması. 
     Kıbrıs, 2004 sonuna kadar, şu veya bu şekilde çözüme kavuşacak veya 70 milyonluk Türkiye'nin önünü kapatacak. 
     
     
     
MEB ÇELİK DOĞRUSU YAPTI      Uzun yıllardır ilk defa bir hükümet üyesi , kafasını kuma sokmadı ve takiyye yapmadı. 
     Milli Eğitim Bakanı Hüseyin Çelik'in, lise son sınıf öğrencilerine, Üniversite sınavı öncesinde 5 gün izin vermesinden söz ediyorum. 
     Çok doğru bir karar alındı. 
     Aksi halde öğrenciler yalandan hasta raporu almak için doktorlara hücum edecekler, doktorlar rüşvete ve yalan rapor vermeye zorlanacaklardı. Özetlemek gerekirse, göz göre göre yolsuzluk yapılacak ve hepimiz bunu normal birşeymiş gibi karşılayacaktık. 
     Milli Eğitim Bakanınlığı işte bunu önledi. Çarpık bir sistemin daha da çarpıtılmasını ve ahlak bozukluğunun biraz daha yaygınlaşmasını engelledi. 
     Kulaklara küpe olsun da, her yıl aynı yaklaşım benimsensin. 
     
     
     
BAŞBAKAN, VALİ'Yİ EZİYETTEN KURTARMALI      Milliyet'in Salı günkü manşeti, eski bir yaranın deşilmesiyle sonuçlandı. Başbakanı İstanbul'a gelişinde karşılayabilmek için, Vali ve emniyet Müdürü gecenin 01 00'ine kadar havaalanında, 3.5 saat süreyle beklemelerine değinilen haber-yorumda "sizin başka işiniz yok mu " diye soruluyor. 
     Aslında çok işleri var. Ancak ne yapsınlar Bu insanlar, kelimenin tam anlamıyla "protokol mahkumlarıdırlar." 
     Başbakanları karşılamasalar, ne olacağını bilemezler. Başbakanların etrafındakiler hemen kulaklara fısıldarlar "Beyefendi, bu Vali ve Emniyet Müdürü bizi adam yerine koymuyorlar. Baksanıza, koskoca Türkiye'nin Başbakanı kentlerine geliyor ve adamlar lütfedip havaalanına kadar zahmet edemiyorlar". 
     Ayıkla pirincin taşını. 
     Gitseler, saatlerini boşa harcıyorlar. Gitmeseler, işlerini kaybederler. Başbakanlar İstanbul'a günde üç defa da gelse, onlar yine hazır ve nazır olmak durumundalar. 
     Bu tutumun bizim Şarklılığımızdan başka bir gerekçesi yoktur. Kurtuluşun da tek yolu vardır 
     Başbakan genelge çıkartır ve kendi çağırmadığı sürece resmi karşılayıcıların gelmemesini ister. 
     Bakalım Tayyip Erdoğan bu çağdaşlığı gösterebilecek mi 
     Daha doğrusu, etrafındakiler ona bunu hatırlatacaklar mı 
     
     
     
GEÇ OLSA BİLE ARİA HAKLI ÇIKTI      İki yıldır ARİA çırpınıp duruyor, Turkcell ile Telsim'in yasalara aykırı davrandığını ve tüm rekabet kurallarını çiğnediğini açıklıyor ve Rekabet Kurulunu göreve çağırıyordu. 
     Yasalara göre, piyasaya yeni giren ARİA'ya bu iki şirketin belirli bir fiyat karşılığında Ulusal dolaşımı hakkı vermeleri gerekiyordu. Oysa direndiler, bin dereden su getirip, sürekli topu taca attılar. ARIA, Aralık 2001'de Rekabet Kuruluna şikayette bulundu, ancak ses çıkmadı. Durum bir ara öylesine gerildi ki ARİA, Uluslararası Tahkime gitmeyi bile göze aldı. 
     Aradan yaklaşık 16 ay geçti ve Rekabet Kurulu kararını açıkladı. Titiz bir çalışma yaptıkları belli. Turkcell ve Telsim'e ağır bir ceza kesildi. 
     Demek ki Türkiye'de sağlıklı kurullar kurulursa hak yerini bulabiliyormuş. 
     
     
     
DEMİREL'İN BİTMEYEN ÜRETKENLİĞİ...      9. Cumhurbaşkanı Süleyman Demirel'in çalışkanlığına ve üretkenliğine hayranım. Durmadan kitap yazıyor. Kimi zaman deneyimlerini yansıtıyor, kimi zaman çözüm önerileriyle karşımıza çıkıyor. 
     En son kitabı "21.yüzyılın yol haritası, demokrasi ve kalkınma..." 
     Her kütüphanede bulunması gereken bir çalışma. 
     Demirel, 40 yıllık politika yaşamında Türkiye'ye damgasını vurmuş bir insandır. Eleştirini de, öveni de vardır. Önemli olan, bu insanın birikimini toplum ile paylaşmasıdır. Keşke bir Üniversitede siyaset bilimi hocalarına ders verse. Kitapların kalıplarından kurtulamamış bu insalara siyaset hayatını anlatsa... 
     
     
     
ÖZEL FEZA'YA TEŞEKKÜRLER      Manşet bir ödül daha aldı. Bu kez geleceğin iletişimcileri Manşet'i, "En İyi Haber Programı" seçti. Özel Feza Anadolu İletişim Meslek Lisesi geçen yıl eğitime başladı. Genç gazeteciler, televizyoncular, muhabirler yetiştiriyor. Ve ilk kez böyle bir tören düzenlemişler. Okulun öğrenci, öğretmen ve velileri arasında yapılan ankette Manşet'i en iyi haber programı ödülüne layık görmüşler.Öğrencilerin oylarıyla gelen bu ödül bu yönden bir kez daha anlamlı. 
     Katkısı olan herkese teşekkürler... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
