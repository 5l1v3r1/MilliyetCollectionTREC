<DOC>
<DOCNO> 193591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur14.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba, hamile kalan kızını yemeğine tarım ilacı katarak öldürdü 
</HEADLINE>
<TEXT>

     Antalya'da Eylül ayında kaybolan ve bir süre sonra cesedi Mersin'in Aydıncık İlçesi yakınlarında bulunan genç kızın, evlilik dışı hamile kaldığı için babası tarafından öldürüldüğü belirlendi. 
     Jandarma ekiplerince Mersin'in Aydıncık İlçesi yakınlarında 26 Eylül'de kimliği belirlenemeyen bir genç kıza ait ceset bulundu ve soruşturma başlatıldı. 
     Yaklaşık 10 gün önce bir kişinin jandarmayı arayarak, Antalya'nın Aksu Beldesi Solak Köyü'nde oturan 16 yaşındaki A.Ç'nin kayıp olduğunu ihbar etmesi üzerine ceset ile ilgili araştırma bu yönde genişletildi ve kayıp olduğu bildirilen genç kızın babası ve annesi sorguya alındı. 
     Baba Ş.Ç 37 , sorgulama sırasında, kızının 12 Eylül'de memleketleri Şanlıurfa'ya gitmek üzere terminale geldikleri sırada tuvalete gideceğini belirterek, kaçtığını söyledi. Kızının kaçtığına ilişkin polis ya da jandarmaya ihbarda bulunmaması ve çelişkili ifadeler vermesi üzerine şüphelenen jandarma ekipleri, Ş.Ç ve eşi F.Ç'yi gözaltına aldı. 
     Baba Ş.Ç'nin, oğluna ait özel bir araçla kızını da alarak Mersin'e gitmek üzere yola çıktığını ve yolda mola verdikleri sırada evlilik dışı hamile kalan kızının yemeğine tarım ilacı katarak zehirlediğini ve öldüğünde Aydıncık İlçesi yakınlarında yol kenarına attığını söylediğini bildirdiler. 
     Baba ve anne adliyeye götürülürken, gazetecilerin sorularını yanıtlayan baba Ş.Ç, kızını, evlilik dışı hamile kaldığı için öldürdüğünü belirtti. 
     
</TEXT>
</DOC>
