<DOC>
<DOCNO> 197094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur16.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölenlerin yakınları, cenazeleri almak için Adli Tıp'ta... 
</HEADLINE>
<TEXT>

     Beyoğlu ve Levent'te meydana gelen patlamalarda ölenlerin yakınları, cenazeleri almak için sabahın erken saatlerinden itibaren Adli Tıp Kurumu Morgu önünde beklemeye başladı. 
     Patlamalarda hayatlarını kaybedenlerin cenazelerini almak amacıyla saat 08.00'den itibaren Adli Tıp Kurumu Morgu'na gelen yakınları, kendilerine ''savcının inceleme yapacağının söylendiğini ve morg bahçesine alınmadıklarını'' kaydettiler. 
     Ölenlerin yakınlarından bazıları ise bir süre sonra Adli Tıp Kurumu Morgu'na gelen Cumhuriyet savcısına alkışla tepki gösterdi. 
     Bacanağı Adem Tezel'in cenaze işlemlerini yaptırmak isteyen Kemal Özdemir, '' Savcı gelmedi denilerek bekletildik. Bize hiçbir şey için yol gösterilmiyor'' dedi. 
     Özdemir, bürokratik işlemlerden de yakındı. 
     Olayda ölen Ahmet Dama'nın yakını Uğur Altunbek de, Dama'nın Levent'teki patlama sırasında sokakta bulunduğunu anlatarak, ''Askerden yeni gelmişti. Bu kişiler şehit oldu bence. 27 kişinin devlet töreniyle defnedilmesi lazım. Devletin bu kişilere sahip çıkması lazım'' diye konuştu. 
     Bu arada, ölenlerin yakınları, isim okunarak teker teker morga çağrılıyor. 
     
</TEXT>
</DOC>
