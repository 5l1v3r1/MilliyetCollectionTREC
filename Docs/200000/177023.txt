<DOC>
<DOCNO> 177023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo32.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Moldova 2-0 
</HEADLINE>
<TEXT>

     Türkiye, Avrupa Şampiyonası Eleme Grubu maçlarına hazırlık amacıyla Moldova ile yaptığı karşılaşmayı 2-0 kazandı. 
     
     İlk yarı 

     Ankara'da 11 yıl sonra oynanan milli maç nedeniyle başkentli futbolseverler tribünleri tamamen doldururken, karşılaşmayı 25 bin civarında taraftar topluluğu izledi. 
     Ay-yıldızlı ekip, kanatlardan ceza alanına havalandırdığı toplarla gol ararken, özellikle sol kanatta Hasan Şaş rakibe korkulu anlar yaşattı. Nihat da mesafe tanımaksızın attığı sert şutlarla gol aradı. 
     Oyunun ilk yarısında konuk Moldova ise neredeyse tam takım halinde savunma yaparken, hızlı ataklarla hücuma çıkmayı denedi. Moldova milli takımı, hücumlarda bile 5 oyuncusunu hep geride tuttu. 
     Karşılaşmanın 9. dakikasında 19 Mayıs Stadı tribünlerini dolduran taraftarlar gol diye ayağa kalktı, ancak Hasan Şaş'ın soldan ceza alanına ortaladığı topa, ilk anda Nihat dokunamazken, Okan kafayla ile meşin yuvarlağı ağlara gönderdi, ancak hakem ofsayt nedeniyle golü geçerli saymadı. 
     16. dakikada Rüştü'nün hızlı kullandığı topla buluşan Hasan Şaş, rakip ceza alanı içine kadar indi. Bu futbolcunun vuruşunda top kaleci Hmaruc'de kaldı. 
     19. dakikada Nihat'ın ceza alanı önünden attığı yerden sert şutta, kaleci Hmaruc topu yatarak kontrol etti. 
     20. dakikada Nihat sol taraftan ceza alanına girdi. Topu Tümer'in önüne bıraktı. Tümer topa vurmakta ağır davranınca, top Moldovalı savunma oyuncularına çarpıp oyun alanına döndü. 
     30. dakikada Okan'ın ara pasıyla ceza alanına girişinde topla buluşan Nihat, yerden bir vuruşla topu kaleye gönderdi. Yan direğe çarpan meşin yuvarlak ağlarla buluştu 1-0 
     Karşılaşmanın ilk yarısı Türkiye'nin 1-0 üstünlüğüyle sona erdi. 
     
     İkinci yarı 

     Ay-yıldızlı ekip, ikinci yarıya Bülent, Hasan Şaş ve Nihat dışındaki oyuncularını değiştirerek başladı. Oyunun bu bölümünde maçın mutlak hakimi Türkiye'ydi. A Milliler, bu yarıda çok sayıda gollük pozisyondan yararlanamadı. 
     50. dakikada Dadu'nun yaklaşık 25 metreden attığı sert şutta kaleci Zafer topu son anda kornere tokatladı. 
     55. dakikada Tuncay altı pas önünden topa vurdu. Top kaleci Hmaruc'tan döndü. Boşta kalan meşin yuvarlağı Okan Yılmaz uygun pozisyonda ağlara gönderdi 2-0 
     59. dakikada Nihat yaklaşık 25 metreden mükemmel vurdu, ancak top yan direkten oyun alanına döndü. 
     Karşılaşma, Türkiye'nin 2-0 üstünlüğüyle tamamlandı. 
     
</TEXT>
</DOC>
