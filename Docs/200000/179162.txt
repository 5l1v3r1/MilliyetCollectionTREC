<DOC>
<DOCNO> 179162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun15.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin "Deniz hataları affetmiyor" 
</HEADLINE>
<TEXT>

     Rusya Devlet Başkanı Vladimir Putin, Barents Denizi'nde bir Rus denizaltısının batması üzerine, ''Bu trajedi, disiplinin elden bırakılmaması gerektiğini ortaya koyuyor'' dedi. 
     İtalya'nın Sardunya adasında 3 günlük tatili geçiren Putin, ''Bugün Kuzey Donanması'nda bir trajedi meydana gelmiştir. Bu, disiplin gerektiğini ortaya koyuyor'' diye konuştu. 
     İtalya Başbakanı Silvio Berlusconi ile birlikte bir savaş kruvazöründe bulunan Putin, ''Deniz hataları affetmiyor'' derken, kazayla ilgili soruşturma başlatıldığını Rus Donanma Komutanı'nın olay yerinde bulunduğunu söyledi. Putin, Rusya Savunma Bakanı Sergey İvanov'un da bu gece kaza yerine gideceğini kaydetti. 
     Barents Denizi'nde bu sabah batan Rusya'ya ait K-159 tipi nükleer denizaltıda 10 kişilik mürettebattan en az 2'sinin öldüğü bildirilmişti. 
     
</TEXT>
</DOC>
