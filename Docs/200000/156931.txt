<DOC>
<DOCNO> 156931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur08.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiryolcular nema eylemi yapıyor, trenler çalışmıyor... 
</HEADLINE>
<TEXT>

     TCDD Haydarpaşa Garı'nda çalışanlar, ''zorunlu tasarruf anaparalarının ödenmediği veya eksik ödendiği'' gerekçesiyle viziteye çıkma eylemi başlattı. Garda, saat 07.45'ten itibaren banliyö ve şehirlerarası tren seferleri durduruldu. 
     Birleşik Taşımacılık Çalışanları Sendikası BTS İstanbul 1 No'lu Şube Başkanı Mithat Ercan, A.A muhabirine yaptığı açıklamada, zorunlu tasarruf anapara ödemelerinin demiryolu personeline ''sağlıklı'' gerçekleştirilmediğini kaydederek, bugüne kadar yöneticilerle bu konuda yaptıkları görüşmelerden sonuç alamadıklarını söyledi. 
     Ercan, bunun üzerine bu sabah 07.45'ten itibaren banliyö ve Adapazarı seferlerinin durdurulduğunu, saat 08.30'da hareket etmesi gereken Toros Ekspresi'nin de seferini yapamadığını bildirdi. 
     Saat 10.00'da hareket edecek Başkent Ekspresi'nin de seferini gerçekleştiremeyeceğini anlatan Ercan, bu süre içinde sadece TCDD Eskişehir personeli tarafından kullanılan Doğu Ekspresi'nin, saat 08.30'da Haydarpaşa Garı'ndan hareket ettiğini kaydetti. 
     Ercan, vizite kağıdı alan personelin saat 10.00'dan itibaren Haydarpaşa Garı binası önünde toplanarak otobüslerle TCDD Yakacık Hastanesi'ne gideceğini, dönüşte de Ziraat Bankası'nın Kadıköy'deki Şubesi önüne siyah çelenk bırakacaklarını sözlerine ekledi. 
     Bu arada, seferlerin yapılmamasından dolayı mağdur olan bazı yolcular ile TCDD Haydarpaşa Garı görevlileri arasında tartışmalar yaşandı. 
     
</TEXT>
</DOC>
