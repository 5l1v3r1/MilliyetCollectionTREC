<DOC>
<DOCNO> 193293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko42.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Başbakanı Türkiye'nin bu raporla cesareti kırılmamalı 
</HEADLINE>
<TEXT>

     Belçika Başbakanı Guy Verhofstadt, yarın açıklanacak AB İlerleme Raporu'nda bazı eksikliklerin vurgulanabileceğini belirterek, Türkiye'nin bu raporla cesaretinin kırılmaması, aksine bu raporu, bir yol haritası olarak görüp cesaretle uygulamalara devam etmesi gerektiğini bildirdi. 
     Belçika Başbakanı Guy Verhofstadt, Türk-Belçika İş Konseyi ve Türk-Belçika Ticaret Derneği tarafından İstanbul'da verilen çalışma yemeğinde yaptığı konuşmada, Avrupa'da Türkiye'nin üyeliğinin ani göç hareketlerine neden olacağından korkulduğunu belirterek, ''Bu korkular yersiz'' dedi. 
     20 yıl önce, İspanya ve Portekiz'in üyeliği sırasında da, büyük göç hareketinin olacağı kaygısının bulunduğunu hatırlatan konuk Başbakan, şimdi her iki ülkenin de ekonomik büyüme sonucunda göç alan ülkeler haline geldiğine işaret etti. 
     AB'nin genişleme sürecinde, diğer kaygıların da AB'nin yeni coğrafi sınırları ve nüfus ile ilgili olduğunu vurgulayan Guy Verhofstadt, Türkiye'nin de dahil edilmesiyle, AB'nin sınırlarının genişleyerek, Suriye, Irak, İran, Ermenistan ve Gürcistan ile komşu haline geleceğini belirtti. 
     Guy Verhofstadt ayrıca, Türkiye'nin, gelecek yıl AB'ye üye olacak 10 yeni ülkenin toplamından fazla nüfusa sahip bulunduğuna işaret etti. 
     Türkiye'nin girişiyle, AB'de işsizliğin artacağı, ticaretin olumsuz etkileneceği kaygısının bulunduğunu belirten Verhofstadt, bunun aksi tecrübeler bulunduğunu, Belçikalı firmaların AB'ye yeni üye olacak ülkelerdeki yatırımlarının, dolayısıyla istihdamın da arttığını ifade etti. 
     Bütün bu korkuların, korkunun yalnızca kötü bir yönlendirici değil, aynı zamanda yanlış yönlendirici olduğunu gösterdiğini belirten Verhofstadt, duyguların yönlendirmesine izin verilmemesi gerektiğini kaydetti. 
     
     ''EŞİT DAVRANILACAK'' 
     Guy Verhofstadt, Belçika'nın, Türkiye'nin AB üyeliğini desteklediğini belirterek, AB'ye giriş konusunda Türkiye'ye, diğer 12 ülke ile eşit olarak davranılacağı konusunda da Türkiye'nin arkasında olduğunu kaydetti. 
     AK Parti yönetimine karşı da geçmişte Avrupa'da bazı kaygıların olduğunu hatırlatan Guy Verhofstadt, gerçekleşmelerin bu kaygıları tersine çevirdiğini, AK Parti'nin, din ve devlet işlerinin ayrımını benimsediğini kaydetti. 
     AK Parti'nin bir yıldır iktidarda olduğunu hatırlatarak, bu süre içinde anayasal, siyasi ve ekonomik düzeyde çok önemli reformlar yaptığını söyleyen Verhofstadt, bu reformların Türkiye'yi AB'ye daha çok yakınlaştırdığını bildirdi. 
     
     ''TÜRKİYE'NİN BU RAPORLA CESARETİ KIRILMAMALI'' 
     AB Komisyonu'un yarın, yıllık İlerleme Raporu'nu yayınlayacağını hatırlatan Verhofstadt, Türkiye'nin AB'ye uyum konusunda olağanüstü ilerleme kaydettiğini söyledi. 
     Raporda, bazı eksikliklerin de vurgulanabileceğine dikkati çeken Verhofstadt, Türkiye'nin, bu raporla cesaretinin kırılmaması gerektiğini, aksine bu raporu bir yol haritası olarak görüp cesaretle uygulamalara devam etmesini önerdi. 
     Guy Verhofstadt, Türkiye'nin, Kopenhag kriterlerini tamamlaması halinde, Avrupa'ya çok değerli katkısının bulunacağına da ikna olduğunu ifade etti. 
     
     ''DİN UNSURU KRİTER OLAMAZ'' 
     Guy Verhofstadt, AB'de istenen kriterlere yönelik olarak din unsurunun bir kriter olamayacağını, bir kriter olmasının tamemen saçmalık olacağını belirterek, Avrupa'nın temel değerlerinde dinlere tolerans bulunduğunu, gerek Türkiye gerekse Belçika'nın devlet yönetiminde laikliğin hakim olduğunu bildirdi. 
     Belçika Başbakanı Guy Verhofstadt, Kıbrıs sorununa da değinerek, bu soruna çözüm bulunmasının önemli olduğunu, ancak bulunamamasının da Türkiye ile müzakereleri sekteye uğratmaması gerektiğini belirtti. 
     Ancak 2004 Mayıs'ına kadar bir çözüm bulunmasının Türkiye'nin üyelik sürecini hızlandıracağını kaydeden Guy Verhofstadt, AB üyeliği konusunda, desteklerinin devam edeceğini, ancak anahtarın da Türkiye'nin elinde olduğunu vurguladı. 
     
     PRENS PHILIPPE TÜRKİYE'YE GELECEK 
     Guy Verhofstadt, gelecek yıl Mayıs ayının ilk haftasında, Belçika veliaht Prensi Philippe'nin, iki ülke arasındaki iş imkanlarını daha da arttırmak için kalabalık bir ticari heyetle Türkiye'ye geleceğini bildirdi. 
     Belçika Başbakanı Verhofstadt, bu ziyareti sırasında, üç Belçika firmasının, Türkiye ile ticaret konusunda önemli ilerlemeler kaydettiğini de söyledi. 
     
</TEXT>
</DOC>
