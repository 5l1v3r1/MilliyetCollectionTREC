<DOC>
<DOCNO> 193168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/aspo.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ARTIK EYLEM ZAMANI 
</HEADLINE>
<TEXT>

   Meydan densizin, terbiyesizin, teröristin. Futbolda söz tükendi. Virüs çoğalıyor, eylem gerekiyor. Eylem için sekiz aydır bekleyen kanun. Kanun için parlamentonun keyfi 
      Milliyet'in görüşü 

   
   Futbolu mekan tutmuş türlü çeşitli virüslere "yarıda kesilmiş antibiyotik etkisi" yapan ve onları yok etmek yerine semirtip yeni bağışıklıklar kazandıran serzenişlere son verme zamanı geldi de geçti bile. 
   Vakit "eylem" vakti .. 
   Burası demokratik bir ülke..."Reçete"yi Parlamento yazacak. İlacı İçişleri Bakanlığı alacak, iğneyi Emniyet yapacak. Ya da öyle olması gerekli. Hastalığın kendi kendine düzelmeyeceği besbelli. 
   Yasa olmalı ki, meşale krizi ile tribünlerin ateşini çıkaran, balta bıçakla sokakları mecalsiz bırakan, küfür bela ile futbolu ölüme mahkum eden virüsler sağlam hücrelere zarar vermeden ayıklanmalı. 
   
   Kim geri getirebilir 
   Sekiz ay önce ortaya atılmış "Spor Müsabakalarında Şiddet ve Düzene Dair Yasa Tasarısı" neden kanun olup futbolun hastalığına derman olamıyor peki 
   Bu sorunun yanıtını hiçbir parlamenter veremiyor. 
   Bugün komisyonlara havale edilse söz konusu yasanın en erken üç ay sonra yürürlüğe girmesi bekleniyor. Üç ay çok uzun bir süre. Şu sıra, futboldan bahseden insanlar lafa ,"Allah sonumuzu hayretsin" diye başlıyor. 
   Üç ay sonra gelinecek boyutta, tasarıdaki yaptırımların düzeni sağlayacağını kim garanti edebilir Üç ay içinde yarılacak kafaları, kefenlenecek delikanlıları, kırılacak onurları ve umutları kim geri getirebilir Medyanın "kınama" cümleleri mi 
   Kanlı bir maç çıkışında sorun etrafınıza herkes şikayetçi. Futbolcu top oynayamıyor, hakem yönetemiyor, yönetici ipin ucunu kaçırmış kendi stadına sahip çıkamıyor, gözler polise çevriliyor. 
   O hepsinden dertli. Yakaladığı futbol teröristi kendisinden evvel tribüne geri dönebiliyor. Çakmağını topladığı adam elinde meşale ile tribünde oturuyor. Bıçak çıkan otobüs ahalisini nezarete alabilecek bir otoritesi bile bulunmuyor polisin. 
   
   İş işten geçmeden 
   Meydan densizin, terbiyesizin, teröristin. 
   Futbolda söz tükendi. Olmayan vicdanlara seslenmek işe yaramıyor. 
   Virüs çoğalıyor. Eylem gerekiyor. 
   Eylem için kanun... Kanun için Parlamento'nun keyfi... 
   İş işten geçmeden bir de futbol şehitliği edinmeden. 
   
   Tasarıda neler var    Spor alanlarına yanıcı, yakıcı, patlayıcı, kesici, ses ve sis bombası, maytap ve tehlikeli maddeler sokan kişilere, eylemlerinin tekrarı halinde 6 ay men cezası. Spor müsabakalarına yasaklı oldukları halde ikinci kez gireceklere 6 aydan 3 yıla kadar hapis.Sahasında olay çıkan kulübe sorumlu olması halinde, 20 milyar lira para cezası.Basın yayın organlarına, fanatizmi teşvik edici yayın yaptıkları takdirde üç aydan altı aya kadar hapis, tekrarı durumunda 6 aydan 1 yıla kadar hapis ve 5 milyar lira para cezası.Usülsüz bilet satışlarının tekerrürü halinde 1 yıldan 3 yıla kadar hapis cezası. Kapasitenin üzerinde satılan her bilet için 5 milyar, izdiham nedeniyle ölüm veya ağır yaralanmaya neden olunması halinde 10 milyar ceza. 
   
   
</TEXT>
</DOC>
