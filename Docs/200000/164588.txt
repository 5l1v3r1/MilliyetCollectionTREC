<DOC>
<DOCNO> 164588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/soneko01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ekonomik Forumu Türkiye'de zirve planlıyor... 
</HEADLINE>
<TEXT>

     Dünya Ekonomik Forumu Kurucusu ve Başkanı Klaus Schwab, ''Davos benzeri bir zirveyi önümüzdeki yıllarda Türkiye'de yapmayı amaçlıyoruz'' dedi. 
     Schwab, Amman yakınlarındaki Ölüdeniz'de bugün başlayacak olan Dünya Ekonomik Forumu'nun olağanüstü yıllık toplantısı öncesinde, Türkiye'nin bölgenin en etkin ve saygın ülkelerinden birisi olduğunu kaydetti. 
     Türkiye'nin Ortadoğu açısından çok önemli bir ülke olduğunu, bölge ülkeleriyle güçlü ilişkilerinin bulunduğunu belirten Schwab, bütün bu nedenlerden dolayı Davos benzeri bir zirveyi Türkiye'de yapmayı hedeflediklerini söyledi. 
     Schwab, 3 gün sürecek olan toplantıda, Türkiye'nin önemli bir yerinin bulunduğunu vurgulayarak, bu toplantının bölgenin ekonomik ve siyasi geleceği açısından önem taşıdığını ifade etti. 
     Klaus Schwab, Forum'un olağanüstü toplantısında bölge ülkelerinin ekonomisinin nasıl canlandırılacağının yollarının araştırılacağını belirtti. 
     Türkiye'den Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan ve çok sayıda işadamının katıldığı toplantılara, Ürdün Kralı Abdullah, Birleşmiş Milletler Genel Sekreteri Kofi Annan, AB Dönem Başkanlığı'nı temsilen Yunanistan Dışişleri Bakanı Yorgo Papandreu, ABD Dışişleri Bakanı Colin Powell, NATO Genel Sekreteri Lord Robertson, ABD eski başkanı Bill Clinton gibi tanınmış isimler iştirak ediyor. 
     
</TEXT>
</DOC>
