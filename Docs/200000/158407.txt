<DOC>
<DOCNO> 158407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yazar/gunes.html </URL>
<DATE> 2003/05/23/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Küçük tasarrufçuyu korumak 
</HEADLINE>
<TEXT>

     Medya sektörü dünyada da, ülkemizde de çok eleştirilen bir sektör. Çok da haklılık taşıyor. Çünkü kamuoyunu belirleyen bu sektörün tamamıyla denetimsiz kalması hoş görülemez. 
     Medyanın denetimi pek kolay değildir. Bunlardan biri devlet denetimidir. Bu en kötüsüdür. Bir diğeri bağımsız kurulların denetimidir. Bunlar da genellikle etkili olamamıştır. Bize kalırsa iki etkili denetim mercii vardır. Biri okuyucu. Diğeri de medyanın çok ortaklı hale gelmesi. 
     Okuyucuna sürekli yanlı, gerçek - dışı veya düzeysiz haber ya da bilgi veren medya kuruluşu, zamanla hem itibar yitirir, hem okuyucusunu. Öte yandan, halka açılma son derece önemli olsa da, bu birdenbire sıkı bir denetim sağlamaz. Öncelikle, ne düzeyde veya oranda halka açıldığı önemlidir. Kaldı ki, yönetim biçim ve üslubu itibariyle de kurum kültürünün bu kuruluşlarda yerleşmesi gerekir. 
     Bununla beraber, ülkemizde şirketlerin halka açılmaları iki bakımdan sorun taşımaktadır. Birincisi, patronlar gücü paylaşmaya yanaşmamaktadır. Kaldı ki, şirket halka açıldığında tüm mali enformasyon şeffaflaştığından bu patronun işine gelmemektedir. İkincisi, sermaye piyasaları yeterince gelişmediğinden sık sık hisse senedi piyasaları çalkalanmakta, küçük yatırımcılar zarar görmektedir. 
     Küçük yatırımcı kollanmadığı sürece hisse senedi piyasası gelişemez. Bunun bir yolu emeklilik fonları gibi, büyük yatırım fonlarının borsaya girmesidir. Ama bu konuda ülkemizde beklentiler sürse de hala büyük fonlar oluşmuş değil. 
     Zaman zaman bazı şirketlerin kendi hisse senedi fiyatını desteklemek için dolaylı yöntemlere başvurduğu biliniyor. Aksi takdirde, o şirkete güvenen küçük yatırımcı spekülatörün elinde oyuncak olup, heder oluyor. Bu nedenle önceki gün Doğan Yayın Holding'in DYH açıklaması son derece önemli. DYH kendisine bağlı şirketlerin hisse senedi fiyatları çok düştüğünde bunları alarak destekleyeceğini ve üç yıl boyunca satmayacağını belitti. Ancak, umarız borsa bir an önce toparlanır da sık sık alım yapmak zorunda kalınmaz. Çünkü aksi takdirde zamanla şirketin halka açıklık oranı çok düşebilir. Gerçi, DYH'ye bağlı şirketlerde ise halka açıklık oranı borsa ortalamasının üstünde. 
     
HALKA AÇIKLIK ORANI Hürriyet 32 Milliyet 25 DYH 20 Doğan Burda Rizoli 15      
     DYH'nin bu yaklaşımı büyük zararlara karşı tasarrufçuya adeta bir sigorta sağlıyor. Ama bizim görüşümüze göre, küçük tasarrufçunun toplu olarak korunması için borsada spekülatif ve manipülatif hareketlerin önlenmesi, sağlıklı bir yapının elde edilmesi ve ekonomik istikrarın sağlanması gerekiyor. 
     
     

</TEXT>
</DOC>
