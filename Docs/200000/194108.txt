<DOC>
<DOCNO> 194108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/dunya/adun.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere askıda 
</HEADLINE>
<TEXT>

   Washington, Ankara'ya Türkiye'den asker istemediğini resmen iletince, hükümet de tezkereyi rafa kaldırdı 
      ANKARA Milliyet 

   
   Irak'la ilgili askeri planlarında Türk askeri gücüne yer vermeyen ve yedek askerlerini göreve çağırma kararı alan ABD yönetimi, Türkiye'ye de asker istemediğini resmen iletti. Bunun üzerine Ankara, Irak'a asker gönderme kararını askıya aldı. 
   Hükümetin TBMM'den 7 Ekim'de yetki almasının üzerinden bir ay geçmesine rağmen resmi davette bulunmayan ve Irak'la ilgili gelecek 6 aylık planlamalarına Türk askerini katmayan ABD yönetimi, önceki gün Ankara'yla beklenen teması gerçekleştirdi. 
   Powell'ın Gül ile yaptığı telefon görüşmesinin ayrıntıları, dün Dışişleri Bakanlığı Sözcüsü Hüseyin Diriöz tarafından basına açıklandı. Verilen bilgiye göre, Powell Irak'ta güvenlik, istikrar ve ekonomik kalkınma sağlanmasının temini için ABD öncülüğünde yürütülen çabalara katkıda bulunma yolundaki teklifinden dolayı Türk halkına, hükümetine ve parlamentosuna teşekkür etti. Powell, iki ülkenin Irak'ta birlikte çalışmaya devam edeceklerini de taahhüt etti. 
   
   Kredide pürüz yok 
   Gül - Powell diyaloğunun kamuoyuna açıklanmasından sonra üst düzey bir yetkili, "Türkiye'nin TBMM'den Irak'a asker gönderilmesi konusunda aldığı yetkiyi, yeni değerlendirmeler ışığında kullanmamaya karar verdiğini" duyurdu. Diplomatik kaynaklar, "Powell 'Irak yönetimi sizi istemiyor' deyince Gül, Türkiye'nin cevabını iletmiş oldu. Türkiye bu karara sevk edildi" yorumunu yaparken, ihtiyaç duyulması ve ABD'nin de talepte bulunması halinde yetkinin yeniden kullanılabileceği kaydedildi. Irak'ta işbirliği karşılığı imzalanan 8.5 milyar dolarlık kredi anlaşmasında ise bir pürüz yaşanmadığı ve sürecin devam edeceği dile getirildi. 
   
   
   
   
</TEXT>
</DOC>
