<DOC>
<DOCNO> 159993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo03.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte başarının sırrı Stres... 
</HEADLINE>
<TEXT>

     Dünya Şampiyonaları ile Olimpiyat Oyunları'nda elde ettikleri başarılarıyla dikkati çeken 3 milli sporcu üzerinde yapılan araştırmada, başarıdaki ortak özellik, ''stresin iyi kullanılması'' olarak belirlendi. 
     Selçuk Üniversitesi Beden Eğitimi ve Spor Meslek Yüksekokulu Sporcu Sağlığı Anabilim Dalı Başkanı Yrd.Doç.Dr.Yalçın Kaya, son yıllarda spor etkinliklerindeki başarı çıtasının daha da yükseğe nasıl çekilebileceği yolunda bir araştırma yaptığını, bu araştırmada, şampiyon sporcular Naim Süleymanoğlu, Malik Beyleroğlu ve Selim Tataroğlu ile görüştüğünü kaydetti. 
     Başarılı olan sporcuların önemli bir bölümünün eğitim devrelerini Türkiye dışında tamamladığını ve müsabakalara çıkmadan önce herbirinin kendine özgü düşünce ve hazırlık yöntemleri edindiğini ifade eden Kaya, bu yolla sporda başarılı olan ülkelerin izledikleri yol hakkında da düşünce sahibi olduklarını bildirdi. 
     Kaya, Türkiye'ye yurtdışından gelen 3 sporcu üzerinde yaptığı araştırmada, yarışma öncesinde düşünce modelleri ve zihinsel hazırlık açısından Türkiye'de yetişen sporcularla aralarında korkunç farklılıkların ortaya çıktığını bildirdi. 
     Yabancı ülkelerde yetişen sporcuların her türlü sorununu antrenörlerinin çözmesi, Türkiye'de ise antrenörlerin sporculara yeteri kadar ilgi göstermemesini göze çarpan en önemli fark olarak anlatan Kaya, ''Sporda başarılı olan ülkelerde sporcuların anorbik eşiklikten alınan oksijenin vücuda yetmesi , maksimal nabıza, sakatlıkların performanslarına yansımasına kadar hemen her konuda antrenörleri çok engin bilgiye sahipler. Aynı zamanda bilim ışığında bu işi yapıyorlar ve bütün verileri derleyerek antrenman programı hazırlıyorlar'' dedi. 
     Kaya, Dünya ve Olimpiyat Şampiyonu halterci Naim Süleymanoğlu, Olimpiyat Oyunları ikincisi boksör Malik Beyleroğlu ve Avrupa Şampiyonu judocu Selim Tataroğlu'nun başarısındaki ortak özellikler arasında dikkat çekici en önemli unsurun ''streslerini iyi kullanmaları ve kontrol ederek, organizmalarını canlı tutmaları'' olduğunu anlattı. 
     
     KİMİ DEFALARCA MİLLİ MARŞ DİNLİYOR, KİMİ DUVARI TEKMELİYOR 
     Stresin, kontrol edilebildiği sürece, organizmadaki potansiyeli ateşleyeceğini ifade eden Kaya, bu sporcuların stres kontrol yöntemlerini şöyle anlattı 
     - Naim Süleymanoğlu Müsabakaya çıkmadan önce aşırı stres yüklüyse, rakip sporcularla görüşerek, alaycı tavır sergiliyor. Stresi az olduğu zamanlarda ise kendine suni stresler yaratarak, örneğin duvarlara tekme atarak stres yükleniyor ve organizmasının diri kalmasını sağlıyor. 
     - Malik Beyleroğlu Müsabakalara çıkarken asla kazanmayı veya kaybetmeyi düşünmüyor. Zihnini adeta boşaltarak, müsabaka sırasında yapacağı tüm taktik ve teknik becerileri aklından geçirerek ringe çıkıyor. Yalnızca boksun inceliklerini sergilemeyi düşünerek, stresini kontrol altında tutuyor. 
     - Selim Tataroğlu Müsabaka öncesi kimseyle konuşmuyor, çok ciddi ve sessiz bir kimliğe bürünerek walkman'i ile defalarca milli marşı dinliyor ve ''kimse beni yenemez, en büyük benim'' diye kendini koşullandırarak, stresini kontrol altında tutmayı başarıyor. 
     Kaya, Gençlik ve Spor Genel Müdürlüğü bünyesinde kurulacak ''Bilim Şubesi'' ile tüm milli sporcuların spora başlama yaşlarından itibaren tüm bilimsel verilerinin bir merkezde toplanması gerektiğini bildirdi. Kaya, toplanan bu bilgilerin daha sonra milli takım antrenörleri aracılığıyla hazırlanacak pragramlarda kullanılarak, sporcuların müsabakalara daha iyi hazırlanabileceğini bildirdi. 
     
</TEXT>
</DOC>
