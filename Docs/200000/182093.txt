<DOC>
<DOCNO> 182093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yazar/uras.html </URL>
<DATE> 2003/09/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Öğrenci 23.1 milyon istihdam 20.4 milyon 
</HEADLINE>
<TEXT>

   
   Ders yılı başlıyor demek, 24 milyon öğrenci okula gidecek demek... Nüfus 70 milyon. Demek ki, her 100 kişinin 34'ü öğrenci. Sivil istihdam, açık anlatımıyla nüfusun sivil işlerde çalışanlarının sayısı 20.4 milyon. Demek ki, çalışan sayısından daha fazla öğrencimiz var. 
   Öğrenci sayısı her yıl artıyor. 1999 - 2000 ders yılında öğrenci sayısı 21.1 milyon idi. 2000 - 2001 ders yılında 22.2 milyon, 2001 - 2002 ders yılında 23.1 milyon oldu. Demek ki, önümüzdeki öğretim döneminde okula gidecek öğrenci sayısı 24 milyona ulaşmış durumda... 
   Bu 24 milyon öğrenci rakamının devleti ilgilendiren yanı var, aileleri ilgilendiren yanı var, ekonomiyi ilgilendiren yanı var. 
   Devlet bu yıl 24 milyon öğrenci için okul binası yaptıracak. Yaptırdıklarını onaracak. Isıtacak. Işığını yakacak, suyunu akıtacak. İçine müdür ve öğretmen koyacak. Onların maaşını verecek. Kitap gönderecek. Tebeşir gönderecek... Taşımalı okullarda minibüs parası, yatılı okullarda yemek ve yatak parası ödeyecek. 
   Devlet ilköğretim okullarında 3 bin, ortaöğretim okullarında 4 bin teknoloji sınıfı açmış. 23 bin ilköğretim okulu için 40 bin bilgisayar almış. Önümüzdeki yıl daha çok bilgisayar alacak ve de bunların kullanımı için öğretmenleri eğitecek öğretmen yetiştirecek. 
   Bir öğrenciyi okula giderken giydirmek, çantasını satın alarak içini doldurmak en aşağı 50 milyon lira, ortalama 100 milyon lira... 11 milyon ilkokul öğrencisinin önlüğü, yakası, çantası 3 milyon ortaöğretim öğrencisinin eteği, hırkası, pantolonu, ceketi en aşağı 100 milyon lira ortalama 150 milyon lira... Üniversite öğrencisininkini sormayınız... Bunlar ailelerinin cebinden çıkacak. Şu güç günlerde aileler ne yapacak edecek, bir yerlerden para bularak çocuklarını donatacak. 
   Batı dünyasında "back to school" okula dönüş - okul açılışı denilen günler piyasanın canlandığı günlerdir. On beş gün önce New York'ta "back to school" alışverişlerinde ailelerin yükünü hafifletmek, piyasayı canlandırmak için "yüzde 8.5 dolayındaki satış vergisi" bir haftalığına kaldırıldı. 
   Bizde aileler her yüz liralık okul harcaması için devlete 18 lira vergi ödüyor. Ama okul harcamaları en ufağından en büyüğüne her şehirde piyasaya canlılık getirecek. Okul harcamasına kış harcaması da eklenince işyerleri para görecek... Allah ailelere ve devlete güç versin... Piyasanın gözü aydın olsun... 
   
   ğrenci sayıları ve okullaşma oranları 2001 - 2002 ğrenci sayısı 2001 - 2002 Okullaşma oranı Eğitim kademeleri bin yüzde Okul "ncesi eğitim 289 10.5 İlk"ğretim 10.562 100.4 Orta"ğretim 2.856 70.9 - Genel lise 1.909 47.4 - Mes. ve teknik eğitim 947 23.5 Yüksek"ğretim 1.664 28.7 - rgün "ğretim 1.142 19.1 - Açık "ğretim 522 9.6 Yaygın eğitim 3.211 - Toplam 23.102 
   Kaynak MEB, Y K, DPT. 
   
      
   
</TEXT>
</DOC>
