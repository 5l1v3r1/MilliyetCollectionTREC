<DOC>
<DOCNO> 185942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yazar/asik.html </URL>
<DATE> 2003/10/02/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
CHP'de sessizlik 
</HEADLINE>
<TEXT>

   
   Geçenlerde bir sohbette şu soru çalındı kulağımıza 
   - Yahu Zülfü Livaneli milletvekili değil mi 
   - Evet milletvekili, neden sordun 
   - Seçimlerden beri ne kürsüde ne başka yerde milletvekili olarak konuştuğunu duymadım da... 
   Daha sonra diğer isimler atıldı ortaya... 
   Mesela Bayram Meral... 
   CHP A takımından ünlü bir isim... Yılların sendikacısı... Ankara'da işçiler, memurlar gösteri yapıyor... Onlarca işçi meselesi var ortalıkta. Bayram Meral'den ne bir ses ne bir nefes... 
   İstanbul Milletvekili Şükrü Elekdağ'ı en azından televizyon tartışmalarında izliyor, dış politika düşüncelerinden yararlanıyorduk. Ortadan tamamen kayboldu. 
   Sinema sanatçısı Berhan Şimşek seçim sonrasında tartışmalara katılma konusunda gayretli görünüyordu. Hiç görünmüyor artık. 
   Geçenlerde İstanbul Belediyesi ile ilgili bir konuyu görüşmek üzere Nurettin Sözen'i aradık. Cep telefonu iki gün boyunca kapalıydı. 
   İstanbul Sanayi Odası'nın Eski Başkanı Memduh Hacıoğlu sanayi sorunlarını bilen, Türkiye sorunları üzerinde düşünen makul ve akil bir zattır. CHP'den seçilince sevinmiştik. Ne var ki seçimden bu yana hiçbir platformda hiçbir görüş açıkladığına tanık olmadık. 
   Yukarda birikimleri ve karizmalarıyla kamuoyu önüne çıkabilecek ve muhalefete katkı yapacak hemen akla gelen birkaç isim saydık. Hiçbiri yok ortada. Hiçbiri konuşmuyor. Neden Belli ki konuşmaları istenmiyor da ondan... 
   Sonuçta aldatılan Sosyal Demokrat seçmendir, başka kimse değil... 
   
   "İlk kez tanıştığın insanlara ne iş yaptığını sorma, onlarla dostluğunu mesleki kimliklerden bağımsız başlat." 
   
   Kömür Çin işi...    Çin Halk Cumhuriyeti'nin kuruluşunun 54. yılı nedeniyle İstanbul Princess Oteli'nde verilen kokteylde yeni Başkonsolos Yu Hong Yang'ı kutladık. Peşinden kömür ithalatçısı dostumuz Derviş Erdoğmuş'a rastladık. Çin'den evlerde yakılmak üzere kömür ithal ediyorlarmış. Bu kış 350 milyon doları bulacakmış ithalat. Türkiye dünyanın 9. büyük linyit ülkesi. Ne var ki bizim ocaklar çalışmıyor. Birkaç yüz milyon dolarlık ocakları çalıştırmak ve kömürü iyileştirmek mümkünmüş. Ama kimin umurunda... 
   
   Kalori işi tamam    Milletvekilleri yeni yasama döneminde eskisinden farklı bir manzara sergileyecekler mi, bilemiyoruz. Ama eskisine oranla daha hoş, daha çağdaş, daha temiz bir Meclis'te çalışacakları kuşkusuz... Meclis'in tuvaletleri yenilendi. Lokantada masa örtüleri değiştirildi, her masaya birer çiçek kondu. En dikkati çeken yenilik mönüdeki yemeklerin karşısına kaç kalori içerdiklerini gösteren bilgilerin yazılması oldu. Örneğin dün lokantaya giden milletvekilleri yayla çorbasının 115, iç pilavının 341, taze fasulyenin 222, hindi dolmasının 566, ızgara köftenin 736, Adana kebabının 871 kalori içerdiğini önceden gördüler, siparişlerini ona göre verdiler. 
   Meclis'teki fiziki yenilenmenin zihinleri de etkilemesi dileğiyle... 
   
   TÜBİTAK oyunu...    YÖK tartışmalarında Başbakan Erdoğan'ı iyi niyetli görenler bir de aşağıdaki satırları okumalı.... 
   TÜBİTAK Başkanı Prof. Namık Kemal Pak'ın 4 yıllık görev süresi bitti. TÜBİTAK'ın 12 kişilik bilim kurulu mayıs ayında yaptığı toplantıda Namık Kemal Pak'ı bir dönem için daha başkan seçti... Sonuç 6 Mayıs'ta Başbakanlığa bildirildi. 
   Özerk bir kurum olan TÜBİTAK'ın kuruluş yasası 
   "TÜBİTAK Başkanı Bilim Kurulu'nca seçilir ve Başbakan'ın teklifi üzerine Cumhurbaşkanı tarafından atanır" diyor. 
   Başbakan Erdoğan'ın Bilim Kurulu'nun seçtiği adayı Cumhurbaşkanı'na iletmeme hakkı ve yetkisi bulunmuyor. 
   Buna rağmen Erdoğan, aradan 4 ay geçtiği halde Prof. Namık Kemal Pak'ın adını Cumhurbaşkanı Sezer'e bildirmedi... 
   Bu kadarla kalmadı.. Baş danışmanı Ömer Dinçer aracılığıyla TÜBİTAK Bilim Kurulu'na mesaj gönderdi 
   - Falanca hanımı başkanlığa seçsinler, dedi... 
   Adı geçen hanım TÜBİTAK Başkanı olacak özelliklere sahip değil. Bilim Kurulu elbet bu emre uymadı. Yaptığı açıklamada da ad vermeden bunu vurguladı 
   "Yürürlükteki yasa ile bağdaşmayan böyle bir işlem yapılmasının Bilim Kurulu'ndan beklenmeyeceği açıktır..." 
   TÜBİTAK, hükümet ile polemiğe girmiş değil... Siyasete bulaşmıyor... İhaleyle falan işi yok. Son yıllarda askeri projeler ve teknoloji üretmekte, deprem araştırmalarında başarılar sağlamış, saygın bir bilim kuruluşu... 
   Başbakan'ın yapılan seçimi yok sayıp bu kuruluşun başına yetersiz birini seçtirme çabası neyle izah edilebilir... Bu yasadışı girişim nasıl savunulabilir Acaba varsa bir yanıt lütfedilir mi 
   
   ABD'den gelecek 8.5 milyar dolarlık kredinin yarısı batık bankalar için kullanılacakmış. 
   Şu batık banka kurtarma işi Kurtuluş Savaşı'ndan da uzun sürdü birader... 
   Haldun Ertem 
   
   Kahvaltıda iltifat    Adam sabah kahvaltısında bir yandan gazetelerin magazin eklerini gözden geçiriyor, bir yandan atıştırıyordu. Bir ara patladı 
   - Ayı gibi herifler gidip en güzel kadınları buluyor. 
   Biraz ötede çay demleyen karısı yanıt verdi 
   - İltifatın için teşekkür ederim kocacığım. 
   
      
   
</TEXT>
</DOC>
