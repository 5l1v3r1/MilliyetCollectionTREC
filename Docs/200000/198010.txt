<DOC>
<DOCNO> 198010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo22.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba isyan etti Yöneticiler hoca oldu, 5 aydır para alamıyorum 
</HEADLINE>
<TEXT>

     Trabzonspor Teknik Direktörü Samet Aybaba, ''Yöneticilerimizin hepsi teknik direktör oldu'' dedi. 
     Samet Aybaba, yerel Karadeniz Gazetesi'ne yaptığı açıklamada, Trabzonspor'un başarısının birlik ve beraberlikten geçtiğini belirtti. 
     Aybaba, insanları samimi olmaya ve takımlarına sahip çıkmaya davet ederken, şunları kaydetti 
     ''Bizi şu anda ayakta tutan Trabzonspor taraftarının sevgisidir. Bizim hedefimiz onlara büyük mutluluklar yaşatmak. Bunun için uğraşıyoruz ama bir türlü camiada bütünlüğü sağlayamıyoruz. Trabzonspor'da bir şeyler yapmanın uğraşını veriyorum ama herkes ayrı telden çalıyor. Birlik olmadan başarı olmaz. Yöneticilerimizin hepsi hoca. Maç sonrasında herkesin önünde teknik heyet ve futbolcuyu eleştiriyor. Bu beni çok üzüyor. Bu doğrultuda Başkan Sümer'in istifasından sonra sorunlar yaşadık ve yöneticilerimizin hepsi teknik direktör oldu.'' Ortada bir yanlış olduğu zaman, sorunu konunun muhatabı ile çözmenin en doğrusu olduğunu da vurgulayan Aybaba, şöyle devam etti 
     ''Ben 30 yıldır futbolun içindeyim. Son 13 yıldır da teknik direktör olarak görev yapıyorum. Hiç kimse dört dörtlük olamaz ama ortada hata varsa yönetim rapor ister. Herkesin önünde teknik heyeti ve yöneticiyi tartışmaz. Herkesin parasını veriyoruz deniyor. Ben 5 aydır para almadım. Bunu da hiç sorun yapmadım. Fakat bu şekilde açıklama yapılırsa o zaman insanlar rahatsız olur. Sonra ben konuşup doğruları söyleyince hedef oluyorum. Şu ana kadar da taraftar haricinde samimi olarak diğer çevrelerden büyük bir destek görmedim.'' 
     
</TEXT>
</DOC>
