<DOC>
<DOCNO> 178343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy20.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Roth bisikletten düştü, yaralandı    FRANKFURT Milliyet 

      Alman Yeşiller Partisi'nin önde gelen isimlerinden Claudia Roth, Türkiye'deki tatilinin ardından Bavyera eyaletindeki seçim çalışmalarına katıldı. Kampanya çerçevesinde Augsburg'dan Lindau'ya kadar sürecek bisiklet turuna katılan Roth, daha Augsburg'un içinden çıkamadan düşüp yaralandı. Kolu ve dizinden yaralanan Roth, kampanyayı masa başında sürdürecek. 
   
   CHP Hükümet geri adım attı    ANKARA Milliyet 

   CHP Grup Başkanvekili Mustafa Özyürek, Başbakan Recep Tayyip Erdoğan'ın Meclis'in eylülde olağanüstü toplanmayacağı yolundaki açıklamasını değerlendirirken hükümetin orman arazilerinin satışı ve Irak'a asker gönderme konusunda geri adım attığını öne sürdü. 
   Meclis'in olağanüstü toplanmayacak olmasından mutlu olduklarını söyleyen Özyürek, böylece "Türk gençlerinin ABD askerleri yerine ölmek üzere bir cehenneme gönderilmesi" kararının ertelendiğini kaydetti. 
   
   'Uyum' kurtardı    Paradigmanın İflası" adlı kitabının 8. baskısında Terörle Mücadele Yasası'nın 8. maddesine muhalefet ettiği iddiasıyla yargılanan Doç. Dr. Fikret Başkaya, madde, 6. Uyum Paketi'yle yürürlükten kaldırıldığı için beraat etti. Savcı, davanın ilgili maddesinin 6. Uyum Paketiyle kaldırıldığını, böylece sanıklara isnat edilen fiilin suç olmaktan çıktığını belirtti. 
   
   Elbistan'ın üçte biri 'Yeşil Kart sahibi'    YEŞİL Kart uygulamasından, Kahramanmaraş'ın 128 bin nüfuslu Elbistan İlçesi'nde 40 bin kişinin yararlandığı ortaya çıktı. Elbistan Sağlık Grup Başkanı Dr. Bahadır Kozanoğlu, bugüne kadar 48 bin kişinin kart için kendilerine başvurduğunu, 40 bin 806 kişiye kart verildiğini söyledi. Vizesi biten kartların tekrar incelemeye alındığını belirten Kozanoğlu, kartın gerçek ihtiyaç sahiplerine verilmesini sağlamaya çalıştıklarını söyledi. 
   
   Paşakapısı Cezaevi'nde kitaplı günler    ÜSKÜDAR Paşakapısı Cezaevi yönetimi, tutuklulara okumayı sevdirmek ve daha fazla kitap okumalarını sağlamak amacıyla "Okuma Zenginliği ve Hızlı Okuma Teknikleri" semineri düzenledi. Cezaevinin toplantı salonunda sayıları 100'ü aşan tutukluya seminer veren kişisel gelişim uzmanı Adil Maviş, bir hapishanede yapılacak en iyi şeyin, okuyarak kendini geliştirmek olduğunu söyledi. 
   
   Eski polis, adam kaçırıp işkence yaptı    MARKETLER zinciri sahibi Ahmet Merih'i kaçırıp işkence yaptıkları ve 500 bin euro haraç istedikleri öne sürülen eski polis memuru Sevindik Uşkan'ın da aralarında bulunduğu dört kişi gözaltına alındı. İstedikleri haracı almak için buluşma noktasına gelen eski polis memuru Sevindik Uşkan, polisi karşısında buldu. Uşkan adliyeye sevk edilirken, Şerafettin Kör, Tekin Karatekin, Mülazım Çimenli ve Mevlüt Kör de yakalandı. 
   
   560 bin Captagon ele geçirildi    İkİtellİ İsteks Organize Sanayi Sitesi D Blok'taki bir işyerinde sentetik uyuşturucu hap üretildiği belirlendi. İşyerini takibe alan polis, operasyon düzenledi. Arap ülkelerine gönderilmek üzere hazırlanmış 560 bin adet Captagon hap ele geçirildi. Olayla ilgileri olduğu belirtilen İbrahim Halil Aslan, Ahmet Orhan Yüksel, Mehmet Çiftçi ile şoförler Mehmet Aktar ve İbrahim İyigün gözaltına alındı. 
   
   Eve dönüş amacına ulaşamadı    Erzincan'daki 3. Ordu Komutanlığı'nda görevine başlayan Orgeneral Oktar Ataman, Topluma Kazandırma Yasası'nın beklenen amacına ulaşmadığını söyledi. Elazığ Valiliği'ni ziyaret eden Ataman, yasadan yararlanmak için bölgede 279 kişinin başvurduğunu, bunlardan ikisinin kırsal kesimden geldiğini söyledi. Ataman, "Şu an için yasanın amacına ulaştığını söylemek mümkün değil" dedi. 
   
   PKK'lıyı babası getirdi    Irak'taki terör örgütü PKK KADEK kampında bulunan bir kişi, babası tarafından Türkiye'ye getirildi. Topluma Kazandırma Merkezi Başkanlığı'nın açıklamasına göre, Baba M.T., oğlunun Topluma Kazandırma Yasası'ndan faydalanmasını sağlamak amacıyla Irak'a gitti. Burada PKK KADEK kampındaki oğlunu ikna eden M.T., Habur Sınır Kapısı'nda oğlunu yetkili makamlara teslim etti. 
   
   Öcalan için bağımsız doktor istedi    Abdullah Öcalan'ın avukatı Doğan Erbaş, müvekkilinin kendisine "bağımsız bir uzman heyet"in checkup yapmasını istediğini kaydetti. Asrın Hukuk Bürosu avukatları Erbaş ve Baran Doğan'la Mehmet Öcalan Bakırhan'ı ziyaret etti. Erbaş, Öcalan'ın kontrollerinin Türk Tabipleri Birliği'nin görevlendireceği doktorların yapmasını istedi. 
   
   
</TEXT>
</DOC>
