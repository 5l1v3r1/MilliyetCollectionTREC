<DOC>
<DOCNO> 191585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko14.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı Küresel ekonomide yaşanan gelişme olumlu 
</HEADLINE>
<TEXT>

     ABD Hazine Bakanı John Snow, G-20 toplantısına katılanların küresel büyümede yaşanan olumlu gelişmeden memnun olmakla birlikte, yaşanan dengesizliklerin büyümenin geleceği konusunda endişelere neden olduğunu söyledi Snow, Meksika'nın Morelia kentinde devam eden ve iki gün sürecek G-20 Grubu toplantılarının ilk günü sonunda yaptığı açıklamada, küresel büyümede görülen büyümenin toplantıya katılan maliye bakanları ve merkez bankaları başkanları tarafından olumlu karşılandığını bildirdi. 
     Katılımcıların gelecek birkaç yıl boyunca küresel büyümenin yüzde 3.5-4 arasında seyredebileceğini öngördüklerini belirten Snow, ''ABD'nin cari işlemler açığını, Çin'in para sepeti uygulamasını, Latin Amerika'nın yüksek borçlarını'' büyümeyi tehdit eden unsurlar olarak niteledi. 
     
     SNOW'UN GÖRÜŞMELERİ 
     G-20 toplantıları, dünya gündeminde yer alan aralarında terörün mali kaynaklarının yok edilmesi ve Irak'ın yeniden yapılandırılması gibi konuların ele alınmasına olanak sağladı. 
     Snow, Rusya ve Almanya Maliye Bakanları ile yaptığı görüşmelerde, Irak'ın çöken ekonomisinin hızla yeniden inşasına yardım edilmesi konularında ABD'nin görüşü hakkında ortak temeller bulunduğunu söyledi. 
     Zengin ve gelişmekte olan ülkelerin resmi yetkililerini biraraya getiren bir forum olması özelliği taşıyan G-20 toplantısı, ülkelerin kendi ticaret ve ekonomi alanındaki görüşlerini dile getirmesi olanağı da sağlıyor. 
     Bugün sona erecek olan G-20 toplantısı ardından resmi bir sonuç bildirgesinin yayımlanması bekleniyor. 
     
</TEXT>
</DOC>
