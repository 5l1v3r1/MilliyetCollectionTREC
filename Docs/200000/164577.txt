<DOC>
<DOCNO> 164577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun04.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin üçte biri otomobil kullanırken cepten konuşuyor 
</HEADLINE>
<TEXT>

     İngiltere'de yapılan bir araştırma, otomobil sürücülerinin üçte birinin otomobil kullanırken cep telefonuyla konuştuğunu ortaya koydu. 
     Zürih sigorta şirketi tarafından 675 sürücüyle yapılan araştırmada, sürücülerin yarısı, direksiyon başındayken asla uğraşmamaları gereken işlerle uğraştığını, üçte biriyse cep telefonuyla konuştuğunu söyledi. Her 10 sürücüden biri direksiyon başındayken mesaj yazıp gönderdiğini de belirtirken, her beş sürücüden biri, mesaj yazmadığını, ancak gelen mesajları okuduğunu bildirdi. 
     Sürücülerden 20'de biri bu tür şeylerle uğraşırken, çok ciddi bir ya da birden fazla kaza tehlikesi atlattığını belirtti. Erkek sürücülerin kadınlara oranla çok daha fazla risk aldıkları ve sürücülük yeteneklerine çok daha fazla güvendikleri kaydedildi. 
     Sürücülerin direksiyon başında çocuk doyurduğu, makyaj yaptığı ve hatta üst-baş değiştirdiği belirlenirken, direksiyon başında birkaç işle aynı anda uğraşmaya kalkışmanın sürücülerin hesaplayabildiğinin çok ötesinde tehlikeler yarattığı uyarısında bulunuldu. 
     
</TEXT>
</DOC>
