<DOC>
<DOCNO> 162062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo29.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Okan Koç'un transferinde 'etik' yanlış yapmadık 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Okan Koç ile dün gece ön sözleşme imzalamalarının değişik yorumlara yol açmaması gerektiğini söyledi. 
     Güreli, Okan'a imza attırma olayında etik olarak yanlış bir şey yapmadıklarını belirterek, ''Okan'ın, Ümit Milli Takım'dan çıkarılmasının nedeni, bizimle sözleşme imzalaması değildir. Bu sabah gerekli görüşmeleri yaptık. Okan'ın kafasının rahat etmesi için Milli Takım'dan çıkarıldığını öğrendik. Okan, genç ve yetenekli bir futbolcu. Milli takımlarda daha uzun süre yararlı olacaktır'' dedi. 
     Okan'a, kamp yapılan Holiday Inn Oteli'nde değil, yanındaki Crowne Plaza'da sözleşme imzalattıklarını anlatan Güreli, şöyle konuştu 
     ''Okan, izin alıp bu otele gelmişti. Biz de bu otelde kendisine sözleşme imzalattık. Milli takım bizim için her zaman önce gelir. Kesinlikle Milli takımın havasını bozmak gibi bir hareket içinde olamayız. Ancak Gençlerbirliği'nden bonservisini aldığımız Okan ile sözleşme de imzalamak zorundaydık. Bunun çok fazla speküle edilmesini istemiyoruz.'' Güreli, İlhan Mansız ve Ahmet Dursun'u kesinlikle satmayı düşünmediklerini de kaydederek, ''İki futbolcumuz da takımımıza daha yıllarca hizmet edecek. Onlarla daha çok şampiyonluk yaşayacağız'' diye konuştu. 
     Kaleci Cordoba konusunda, bonservisini elinde bulunduran kulübüyle görüşmelerin sürdüğünü anlatan Güreli, bu konuda ilerlemeler kaydettiklerini, birkaç gün içinde Kolombiyalı kalecinin durumunun netlik kazanacağını söyledi. 
     Fenerbahçe'nin de Cordoba ile ilgilendiği yönündeki haberlerin doğru olmadığını ifade eden Güreli, ''Fenerbahçe Kulübü Başkanı Aziz Yıldırım ile görüştüm. Böyle bir girişimlerinin olmadığını söyledi'' dedi. 
     Denizlisporlu Servet ve Gaziantepsporlu İbrahim ile ilgili transfer sorularına Güreli, ''Şu ana kadar 4 futbolcuyla ön sözleşme imzaladık. Temasta bulunduğumuz bazı futbolcular var, henüz net bir şey yok. Servet için Denizlispor Kulübü Başkanı ile ocak ayında bir görüşmemiz olmuştu. Bu konularda netleşmiş bir durum olmadığı için daha fazla açıklama yapmayı uygun bulmuyorum'' yanıtını verdi. 
     
</TEXT>
</DOC>
