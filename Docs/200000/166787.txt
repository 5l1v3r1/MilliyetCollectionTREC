<DOC>
<DOCNO> 166787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/pulur.html </URL>
<DATE> 2003/07/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bugün düzeltme günü 
</HEADLINE>
<TEXT>

     
     PAZARTESİ sabahı geldik, kısa bir mektup, önce ne olduğunu anlayamadık, altında Cem Ulufer imzası var, şöyle diyor 
     "Hatırladığım kadarı ile yazınıza konu olan SSCB maçında Milli Takım kadrosunu Tınaz Titiz değil, Turgut Özal açıklamıştı Zira o tarihte bakan olan, Titiz bir yurtdışı gezisinde olduğu için kadroyu açıklaması mümkün değildi. 
     Tınaz Titiz daha sonra Tırpan soyadını alarak Milli Takım teknik direktörlüğü görevinde bulunmuştur. 
     Saygılarımla." 
     
     BİR daha okuduk, anladık, bir halletmişiz, Cem Ulufer, zeka dolu bir nezaketle yüzümüze vuruyor, haklı 
     Geçen pazar günü futbolcu şakalarını yazarken, o tarihe Milli Takım teknik direktörü olan "Tınaz Tırpan"dan söz etmiştik, daha doğrusu "Tınaz Tırpan" yazdığımızı sanıyorduk, meğer "Tınaz Titiz" demişiz, kısacası Özal'ın bakanlarından "Tınaz Titiz" ile futbol hocası "Tınaz Tırpan"ı karıştırmışız. 
     Cem Ulufer de bunu düzeltiyor, ama zarif bir şekildi... 
     Teşekkür ederiz. 
     
     BİR düzeltme daha var, Adalet Bakanlığı Ceza ve Tevkifevleri Genel Müdürü Ali Suat Ertosun'dan... 
     Yıllık izin ve bir süre İstanbul dışında olmamız nedeniyle, geç ulaşan bu açıklamayı da yayımlıyor, özür diliyoruz 
     "21.04.2003 tarihli Milliyet gazetesinin 3'üncü sayfasında yayımlanan ve şahsınız tarafından kaleme alınan "Mahkumun hayali..." başlıklı köşe yazınızda Üsküdar Paşakapısı Cezaevi'nde beş ayrı ve aynı suçtan tutulu bulunan "Metin K.", bir davadan tahliye olmuş, bir davadan para cezasına mahkum edilmiş, fakat Gebze'deki davanın duruşmalarına gönderilmediği için, hem tahliye umudu olan davadan, hem de tahliye edildiği davalardan da tahliye edilmediği ifade edilmiştir. 
     
     İDİALARLA ilgili olarak Üsküdar Cumhuriyet Başsavcılığı'nca yapılan incelemede "Metin K."nın 5 ayrı resmi evrakta sahtekarlık suçundan dolayı 21.03.2003 günü Üsküdar 1. Sulh Ceza Mahkemesinin 2002 86 - 87 - 88 - 89 - 90 sorgu sayılı tevkif müzekkereleri ile tutuklanarak Paşakapısı Cezaevi'ne konulduğu, Üsküdar 1. Ağır Ceza ve Kadıköy Asliye Ceza Mahkemelerindeki davalarından tahliye edildiği, Gebze Ağır Ceza Mahkemesi'nce, duruşmaya katılması için gönderilen 2 adet yazının da cumhuriyet başsavcılığına duruşma gününden sonra intikal etmesi nedeniyle bu duruşmalara götürülemediği ancak 01.05.2003 tarihli duruşmasında hazır bulundurulduğu, Gebze Ağır Ceza Mahkemesi dahil, Üsküdar 2. Ağır ve Kartal Ceza Mahkemelerindeki davalarından dolayı da halen tutuklu olarak yargılandığı" bildirilmiştir. 
     Yukarıda açıklandığı üzere, adı geçen Gebze Ağır Ceza Mahkemesi'nde olduğu gibi halen Üsküdar ve Kartal Ağır Ceza Mahkemelerinde de tutuklu olarak yargılanmaktadır. Sadece Gebze Ağır Ceza Mahkemesi'ndeki duruşmasına götürülememesi nedeniyle tahliye edilmediği gerçekleri yansıtmamaktadır. 
     Kamuoyunun bilgilendirilmesi bakımından yukarıdaki açıklamanın Basın Kanunu uyarınca köşenizde yayımlanması rica olunur." 
     
     

</TEXT>
</DOC>
