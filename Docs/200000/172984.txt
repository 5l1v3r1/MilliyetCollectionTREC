<DOC>
<DOCNO> 172984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko02.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yeniden inşasının maliyeti 50 - 100 milyar dolar 
</HEADLINE>
<TEXT>

     ABD'nin Irak'taki sivil yöneticisi Paul Bremer, Irak'ın yeniden inşası için, önümüzdeki birkaç yıl 50 milyar ila 100 milyar dolar arasında bir dış para gerekeceğini söyledi. 
     Bremer, CNBC'de yayınlanan ''Capital Report'' programında, Irak'ta petrol üretim gelirleri savaş öncesi düzeye çıkmadan önce, en azından birkaç yıl çok fazla para harcamaları gerektiğini söyledi. 
     Toplam maliyetin ne olacağı konusunda bilgisi olmadığını ifade eden Bremer, yine de ''50 milyar, 60 milyar, belki de 100 milyar dolar olabilir'' tahmininde bulundu. Bremer, Irak'ın petrol geliriyle kendi başına bunu karşılamasını ümit ettiğini, ancak önümüzdeki birkaç yıl içinde gerçek bir sorunları olduğunu söyledi. 
     Amerikalı senatörler, hafta başında Bush yönetimini Irak'ın yeniden inşasının maliyetini açıklamamakla eleştirmişlerdi. 
     Kongreye ifade veren ABD Savunma Bakan Yardımcısı Paul Wolfowitz ve Beyaz Saray'ın bütçe direktörü Joshua Bolten, Irak'taki durumun çok değişken olduğunu, bu nedenle maliyet tahmininde bulunamayacaklarını söylemişlerdi. Bolten, gelecek birkaç ay için Irak'taki Amerikan askerlerinin maliyetinin ayda 4 milyar dolar olabileceğini belirtmişti. 
     
</TEXT>
</DOC>
