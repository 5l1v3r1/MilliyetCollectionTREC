<DOC>
<DOCNO> 163486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko28.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ ve Gazprom arasında doğalgaz alım görüşmeleri başladı 
</HEADLINE>
<TEXT>

     Türkiye ile Rusya arasında Mavi Akım projesinde uygulanan fiyat oluşum formülünün hatalı olup olmadığı yönündeki tartışmalara son noktayı koymak üzere, BOTAŞ ile Gazprom yetkilileri bugün biraraya geldi. 
     Görüşmelerde, Bulgaristan üzerinden Rusya'dan gaz alımına aracılık eden Turusgas şirketinin devreden çıkarılması hususunun da ele alınması bekleniyor. 
     Türkiye'nin Rusya'dan, Bulgaristan üzerinden gelen ilk hattan yılda 6 milyar metreküp, 1998 yılında yapılan anlaşma uyarınca da Turusgas aracılığı ile 23 yıl boyunca, yılda 8 milyar metreküp doğalgaz alması öngörülüyor. 
     Bu yıl devreye giren fakat sözleşme hükümleri çerçevesinde doğalgaz alımı 12 Mart tarihinden itibaren Ağustos ayına kadar durdurulan Mavi Akım'dan, Türkiye'nin 2003 yılında 2 milyar metreküp doğalgaz alması söz konusu. 
     Teknik görüşmelerle ilgili, Botaş Genel Müdürlüğü'nden ve Enerji ve Tabi Kaynaklar Bakanlığı'ndan şu ana kadar herhangi bir açıklama yapılmadı. 
     
</TEXT>
</DOC>
