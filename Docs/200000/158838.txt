<DOC>
<DOCNO> 158838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun23.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Televizyonu Türkiye Eurovision tacını aldı... 
</HEADLINE>
<TEXT>

     Avusturya Televizyonu ORF , 48. Eurovision Şarkı Yarışması'nın sonucunu, ''Türkiye Eurovision tacını aldı'' ifadesiyle izleyenlerine duyurdu. 
     ORF, yarışmanın en iyi parçasının belirlenmesinin son dakikaya kadar heyecanla beklendiğini, Sertab Erener'in seslendirdiği ''Everyway That I Can'' parçasının birinciliğini, Slovenya jürisinin verdiği oyların belirlediğini anımsattı. 
     ''Klasik pop ve Türk müziğinin bir karışımını yansıtan 'Everyway That I Can' adlı parçanın 167 oyla birincilik tacını giymesi, Avrupa müzikseverlerinin en çok beğendiği parça olduğunu gösteriyor'' ifadesini kullanan ORF, Sertab Erener'e eşlik eden bayan dansçıların da çok başarılı olduğunu, dansçılardan birinin Avusturya'nın Kaernten eyaletinden olduğunu belirtti. 
     Sertab Erener'in şarkısına, Avusturya jürisi de 12 puan vermişti. 
     
</TEXT>
</DOC>
