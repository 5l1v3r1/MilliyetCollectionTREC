<DOC>
<DOCNO> 187818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo26.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat antrenmana çıktı... 
</HEADLINE>
<TEXT>

     Fenerbahçe, ligin 9. haftasında Bursaspor ile deplasmanda yapacağı maçın hazırlıklarını, bugün tek antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde gerçekleştirilen ve 1 saat 45 dakika süren antrenmanda sarı-lacivertli futbolcular, kondisyon ve pas çalışmalarının ardından çift kale maç yaptı. 
     Pas çalışmasında, isabetli pas atamayan futbolculara 20 mekik ve şınav çekme cezası veren Alman çalıştırıcının, çift kale maçta da ağırlıklı olarak hücum organizasyonları üzerinde durduğu gözlendi. 
     Milli futbolcuların yer almadığı antrenmana, sakatlığı nedeniyle tedavisi süren Tomas da katılmazken, bu futbolcu tesislerde tedavi olup, çalışmasını salonda sürdürdü. 
     Soğuk algınlığı nedeniyle dünkü çalışmalara katılamayan Serhat, takımla birlikte antrenmanlara başladı. 
     Bu arada Almanya'nın Bayer Leverkusen takımının çim uzmanı Dieter Prahl, tesislerin çim sahalarını inceledi. 
     
</TEXT>
</DOC>
