<DOC>
<DOCNO> 188303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun31.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahşetin izleri... 7 bin ceset yeniden gömülmek üzere çıkarılıyor 
</HEADLINE>
<TEXT>

     Angola'daki iç savaş sırasında öldürülen yaklaşık 7 bin kişinin cesetleri çıkarılmaya başladı. 
     Kuito kentinde bahçelere, sokak başlarına, moloz yığınlarının altına gömülen kurbanların naaşları, kent yakınlarındaki mezarlara nakledilecek ve anılarına bir de anıt dikilecek. 
     ''Kampanya'' çerçevesinde ilk olarak 1994'te öldürülen ve hükümet binasının bahçesine gömülen komutan Alfredo Kussumoa'nın naaşı çıkarıldı. İç savaş sırasında alelacele gömülen cesetleri çıkarma işlemi başlarken ''şehitler diyarı'' Kuito'da hayat durdu. Siyahlar giyinmiş insanlar, bu amaçla düzenlenen dini ayinlere katıldı. 
     Kuito, 27 yıl sonunda 2002'de sona eren iç savaşta harabeye dönen kentlerden. Angola'nın Tam Bağımsızlığı İçin Ulusal Birlik UNİTA örgütüyle ordu birlikleri arasındaki savaşta Kuito'da ölenlerin sayısı resmi verilere göre 7 bin dolayında. Savaşa tanıklık eden yerel gazetecilere göre ise bu rakam en az 13 bin. 
     
</TEXT>
</DOC>
