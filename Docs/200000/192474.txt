<DOC>
<DOCNO> 192474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko19.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Hayat Emeklilik, 2-2.5 milyar dolarlık fon hedefliyor 
</HEADLINE>
<TEXT>

     İş Bankası'nın büyük hissedarı olduğu Anadolu Hayat Emeklilik, 10 yılda minumum 2-2.5 milyar dolarlık fon yaratmayı hedefliyor. 
     Bireysel emeklilik ürünlerinin satışına başlayan ilk şirketler arasında bulunan Anadolu Hayat Emeklilik'in ''Geleceğin Emeklilik Planı'' adını verdiği bireysel emeklilik sistemi uygulamaları, İş Bankası'nın Genel Müdürü Ersin Özince ve Anadolu Hayat Emeklilik Genel Müdürü Mustafa Su'nun katıldığı bir toplantıyla tanıtıldı. 
     Özince, toplantıda yaptığı konuşmada, bireysel emeklilik sisteminin tasarruf sahiplerinin birikimlerinin yönetilmesiyle ilgili çok ciddi bir kamusal yönü bulunduğunu vurgulayarak, ''Bu sistem için uzun bir zamandır hazırlık yapılıyordu. Devlet lisansları tahsis ederken ince eleyip sık dokudu. O yüzden yetki alan şirket sayısı azdır'' diye konuştu. 
     İş Bankası Grubu açısından halihazırda çok iyi bir performans bulunduğunu belirten Özince, şunları kaydetti 
     ''Biz şunu yapacağız, bunu yapacağız demeye gerek duymuyoruz. Çünkü İş Bankası'nın çoğunluğuna sahip olduğu Anadolu Hayat Emeklilik şirketi halka açık bir A.Ş. olup, kendi konusunun lideridir. En fazla sigorta primini üreten, en fazla piyasa payı elde eden şirkettir.'' Yaşanan olumsuz olayların, özellikle bireylerin tasarruflarının toplanması konusunda şeffaflığın önemini artırdığını belirten Özince, kamusal hizmet yapanlar için şeffaflığın çok daha önemli olduğunu vurguladı. 
     Özince, Grup olarak yatırım fonu işletmesinde Türkiye'de en büyük pazar payına sahip olduklarını, bunun için de profesyonelliğe önem vererek ayrı bir portföy yönetim şirketi kurduklarını anlattı. 
     İş Portföy Yönetim A.Ş.'nin 12 milyar doları aşan bir portföy büyüklüğünü yönettiğini bildiren Özince, ''Dolayısıyla bireysel emeklilik alanında vatandaşın, çalışanın alın teri ayrı bir profesyonel ekip tarafından yönetilecektir. En iyi hizmeti, en şeffaf, kaliteli ve verimli şekilde sunmak kararlılığındayız.'' diye konuştu. 
     
     ''BUGÜNLERİ HEYECANLA BEKLEDİK'' 
     Özince, İş Bankası'nın geniş şube ağı ve yüksek personel sayısıyla yurdun heryerinde Anadolu Hayat Emeklilik şirketinin hizmetini vereceğini belirterek, şöyle dedi 
     ''Bu ciddi işi İş Bankası Grubu'nun sinerjisiyle yaygın olarak yapmak için ve milyonlarca adet bireysel müşterimize ve Türk halkına sunmak için ciddi şekilde hazırlandık. Bugünleri heyecanla bekledik. Bu işi ileriki yıllarda da aynı performans ve ciddiyetle yapmak istiyoruz.'' Basın mensuplarının sorularını da yanıtlayan Özince, ''Bu öyle kapış kapış satılacak bir ürün olarak görülmemeli. Arabanın trafik sigortası gibi katkı alınacak bir konu değil. Burada çalışanlar seçimlerini çok iyi yapmalı. Kendi gelecek beklentileriyle ilgili sadece şirketi değil uygun emeklilik planını da iyi seçmeli'' diye konuştu. 
     Bireysel emeklilik şirketi sahiplerinin kısa vadede kar elde edebileceğini düşünmediğini ifade eden Özince, bu şirketlerin kazandıkları paralarla mali bünyelerini güçlendirmeye devam edeceklerini, bankacılık sektörü gibi bunun da sermaye yoğun bir sektör olacağını vurguladı. 
     Özince, bir basın mensubunun ''Siz bireysel emekliliği düşünüyor musunuz '' sorusu üzerine, ''Değerlendiririm. Bizim zaten çalıştığımız işyerinde birden fazla prim ödemesi var. Maaşlarımızın ciddi bir bölümü emeklilik primine gidiyor'' dedi. 
     
     10 YILDA 2-2.5 MİLYAR DOLARLIK FON BÜYÜKLÜĞÜ 
     Anadolu Hayat Emeklilik Genel Müdürü Mustafa Su da pazardan yüzde 20-25 pay almayı hedeflediklerini belirterek, 10 yıl sonra bu piyasada minimum 2-2.5 milyar dolar civarında bir fon yaratmış olacaklarını kaydetti. 
     Su, hayat branşında lider durumda olduklarını hatırlatarak, ''Ülkemizdeki hayat sigortası fonlarının yüzde 40'a yakını bizim kontrolümüzde. Ülkemizde halka açık ilk ve tek emeklilik şirketi olan Anadolu Hayat Emeklilik'in bu liderliğini bireysel emekliliğe de taşımak istiyoruz'' diye konuştu. 
     Bireysel emeklilik sisteminin 10 milyar dolar civarında bir fon büyüklüğüne ulaşmasının beklendiğini kaydeden Su, ilk yıl için Anadolu Hayat Emeklilik olarak 80-100 bin katılımcı beklediklerini bildirdi. 
     Sisteme tahminlerinin üzerinde ilgi olduğunu, çağrı merkezinde zor anlar yaşandığını aktaran Su, sistem başlamadan önce temasta oldukları büyük gruplar bulunduğunu belirterek, bunların bir kısmının tahakkuk etmek üzere olduğunu söyledi. 
     Su, önümüzdeki dönemde zorunlu özel emekliliğin Türkiye'de kademeli olarak gündeme gelebileceği görüşünü dile getirdi. 
     
     75 MİLYON LİRADAN BAŞLAYAN KATKI PAYI 
     Verilen bilgiye göre, Anadolu Hayat Emeklilik, her risk anlayışına uygun 9 farklı fon ve 25 farklı fon dağılım seçeneğiyle her türlü yatırımcıya hitap etmeyi planlıyor. 
     Katılımcılar, hazır fon buketlerinden yararlanabilecekleri gibi kendi fon buketlerini de hazırlayabilecekler. Geleceğin Emeklilik Planı kapsamında Bono Fonu, Likit Fon, Euro Bond Dolar Fonu, Euro Bond Euro Fonu, Hisse Fonu, Uluslararası Karma Fon, İstikrarlı Fon, Dengeli Fon ve Atak Fon bulunuyor. Katılımcıların fonları İş Portföy Yönetimi tarafından yönetilecek. 
     Anadolu Hayat Emeklilik'te katılımcılardan başlangıçta giriş aidatı alınmayacak. Planın asgari katkı payı aylık tutarı 75 milyon lira olarak belirlendi. Katkı payları üzerinden yapılan yönetim gideri kesintisi ise tutar ve ödeme yöntemine göre yüzde 1'e kadar düşebiliyor. 
     Ayrıca planda doldurulan her 5 yıl için katılımcılara hesaplarındaki birikimin yüzde 1'i oranında bağlılık ödülü veriliyor. 
     Anadolu Hayat Emeklilik, 851 İş Bankası şubesi, 430 acentası ve direkt pazarlama ekibiyle hizmet verecek. İş Bankası ile Anadolu Hayat Emeklilik arasındaki bilgisayar altyapıları birbiriyle uyumlu hale getirilirken, banka personeli de sistem hakkında bilgilendirildi. 
     
</TEXT>
</DOC>
