<DOC>
<DOCNO> 153587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur07.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmcilerin yapamadığını diziler başardı... 
</HEADLINE>
<TEXT>

     Turizmcilerin, yıllardır tanıtmak için yoğun çaba gösterdikleri tarihi mekanlar, yerli dizilerle hayat buldu. 
     ''Asmalı Konak'' dizisinin çekiminin yapıldığı Kapadokya yöresi ile ''Kınalı Kar'' dizisinin çekildiği Bursa'nın tarihi Cumalıkızık Köyü'ne gösterilen yoğun ilgi, tur şirketlerini harekete geçirdi. 
     Önceleri belirli aralıklarla tur düzenledikleri bu yörelere, yoğun talebe yanıt vermek için artık haftada en az 1 kez turist götüren şirketler, özellikle Kapadokya'ya gitmek isteyenlerin rezervasyonlarını haftalar öncesinden kabul ediyorlar. 
     Plaza Tur yetkilileri, iç turizm açısından Kapadokya'da bir patlama yaşandığını, tarihi ve doğal güzellikleriyle yıllardır insanların yanıbaşında olan mekanın ''Asmalı Konak'' dizisinin çekimleriyle birlikte en çok rağbet edilen yer haline geldiğini belirttiler. 
     Özellikle kadınların, dizi oyuncularının çekim günlerini televizyon kanalından öğrenerek, ona göre bölgeye gitmek istediklerini, bu nedenle de hafta içini tercih ettiklerini kaydeden yetkililer, ''Kadınlar hem Özcan Deniz'i görmek istediklerini hem de dizide gösterilen mekanları çok merak ettiklerini, bu yüzden Kapadokya'ya gitmek istediklerini söylüyorlar'' dediler. 
     Yetkililer, Cumalıkızık'ın da ''Kınalı Kar'' dizisiyle rağbet görmeye başladığını, özellikle Marmara Körfezi'nden günübirlik ziyaretçilerin, tarihi köyü merak ederek turlara katıldıklarını anlattılar. 
     Yöntur yetkilileri de, Kapadokya turlarında yüzde 70 artış olduğuna dikkati çekerek, bu artışın diziden kaynaklandığını, bölgeye gitmek isteyenlerin 2 ay öncesinden rezervasyon yaptırmak zorunda kaldıklarını ifade ettiler. 
     
     TURİZM ELÇİSİ UNVANI 
     Türkiye Seyahat Acentaları Birliği TÜRSAB Güney Marmara Bölgesel Yürütme Kurulu Başkanı Hasan Erdem de, son aylardaki en iyi müşterilerinin dizilerdeki mekanları merak eden, gezmek, görmek isteyenler olduklarını kaydetti. 
     Cumalıkızık'ın 700 yıllık, otantik bir Osmanlı Köyü olduğunu, turizm açısından çok önemli özelliklere sahip köyü tanıtmak için yıllardır çaba gösterdiklerini kaydeden Erdem, şöyle konuştu 
     ''Tüm çabalarımıza rağmen Türk kamuoyu, Cumalıkızık'ı bilmiyordu. Ancak, Kınalı Kar'dan sonra köy, yerli turistlerin akınına uğradı. Bu nedenle tur şirketleri yöreye turlar düzenlemeye başladılar. 
     Kapadokya da Asmalı Konak'la birlikte yeniden hayat buldu. Türk turistlerin en çok tercih ettiği mekan haline geldi. Yörede şu anda diziden kaynaklanan bir iç turizm patlaması yaşanıyor. Bu diziler turizme çeşitlilik kazandırdı, turizmde yeni bir ürün haline geldi. Tarihi ve doğal güzellikler açısından önem taşıyan yörelerimizin bu tür dizilerle tanıtılması çok iyi. Aslında bu yörelerde çekilen dizilerde görev alan herkese 'turizm elçisi' unvanı verilmeli.'' Erdem, bu yörelerdeki yöneticilerin, ziyaretçi akınını göz önünde bulundurarak altyapıyı geliştirmeleri, turistlerin de o yöredeki insanların devam eden yaşamlarına saygı göstermeleri, onları rahatsız edici tavır ve tutumlardan kaçınmaları gerektiğini sözlerine ekledi. 
     




</TEXT>
</DOC>
