<DOC>
<DOCNO> 182938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko43.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş hisseleri, Lazio yenilgisiyle dibe vurdu.. 
</HEADLINE>
<TEXT>

     İtalyan Lazio takımına evinde 2-0 yenilerek Şampiyonlar Ligi'ne hayal kırıklığı ile başlayan Beşiktaş'ın hisseleri, yüzde 4.10 değer yitirdi. 
     Beşiktaş Futbol Yatırımları Sanayi ve Ticaret A.Ş. hisseleri, ilk seans 19 bin 500 liradan 18 bin 800 liraya gerilerken, değer kaybı yüzde 3.59 olarak gerçekleşti. 
     İkinci seansta da düşen hisseler, günü 18 bin 700 liradan kapattı. Hisselerin ikinci seanstaki değer kaybı yüzde 0. oldu. 
     Hisselerin ortalama yüzde 0.36 değer yitirdiği Borsa'da, BJK hisselerinin günlük kaybı ise yüzde 4.10 olarak hesaplandı. 
     Beşiktaş futbol takımının Şampiyonlar Ligi'ndeki başarıları, kulübün kasasını doldururken, Beşiktaş hisselerinin performansını da yakından ilgilendiriyor. 
     Global Menkul Değerler Araştırma Departmanı'nın gerçekleştirdiği ve Haziran ayında açıklanan Beşiktaş Futbol Yatırımları A.Ş'yi konu alan ''Şampiyonluk Karlılığı Ne Kadar Etkiliyor'' başlıklı raporda, Şampiyonlar Ligi gelirlerinin, maç yayın hakları ve maç sonuçlarına bağlı olarak alınan katılım ve başarı ücretinden oluştuğu, takımlar ilk tura katıldıkları için 2.5 milyon İsviçre Frangı ve oynadıkları her maç için 500 bin İsviçre Frangı aldıkları belirtilmişti. 
     Raporda, takımların kazandıkları her maç için ayrıca 500 bin frank, berabere kaldıkları her maç için ise 250 bin frank aldıklarına dikkat çekilmişti. 
     
</TEXT>
</DOC>
