<DOC>
<DOCNO> 155946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun02.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, golfle stres attı... 
</HEADLINE>
<TEXT>

     ABD Başkanı George Bush, stres atmak için dün bir arkadaşının Santa Fe'deki evinde golf oynadı. ABD Başkanı, Filistin Başbakanı Mahmud Abbas'ı Ebu Mazen Washington'a davet edip etmeyeceği yönündeki soruyu yanıtsız bıraktı. 
     Bush, üniversiteden arkadaşı olan işadamı Roland Betts'in New Mexico eyaletindeki Santa Fe'de bulunan evinde golf oynamaya hazırlanırken, gazetecilere, ''Sorulara yanıt vermeyeceğim'' dedi. 
     ABD Başkanı ilk vuruşu yapmaya hazırlanırken, gazetecilerden birisi, ''Filistin Başbakanı Ebu Mazen'i, İsrail Başbakanı Ariel Şaron ile aynı anda Washington'a gelmesi için davet edecek misiniz '' diye sordu. 
     Bunun üzerine Bush, ''Beni duymadınız. Sorulara yanıt vermeyeceğim dedim. Sorulara yanıt vermeyeceğim diyorsam, bu sorulara yanıt vermeyeceğim anlamına gelir. Yine de denediğiniz için teşekkür ederim'' dedi. 
     Bush daha sonra golf sopasıyla çevredeki gazetecileri hedef alıyormuş gibi bir hareket yaptı. 
     Beyaz Saray, İsrail Başbakanı Şaron'un 20 Mayıs'ta Bush ile görüşmek üzere Washington'a geleceğini açıklamıştı. 
     
</TEXT>
</DOC>
