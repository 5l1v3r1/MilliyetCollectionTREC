<DOC>
<DOCNO> 160241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur21.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Niğde Tarım Açık Cezaevi, holdingden farksız... 
</HEADLINE>
<TEXT>

     Niğde Tarım Açık Cezaevi'nin, faaliyet gösterdiği 13 ayrı üretim ve hizmet sektöründen geçen yıl 2 trilyon 281 milyar lira kar elde ettiği bildirildi. 
     Niğde Cumhuriyet Başsavcısı Bilal Gündüz, gazetecilere, Tarım Açık Cezaevi'ni gezdirdi ve çalışmalar hakkında bilgiler verdi. 
     Gündüz, 217 tutuklu ve hükümlünün kaldığı cezaevinin, Türkiye'deki 30 tarım açık cezaevi içinde, karlılık bakımından ikinci sırada yer aldığını belirterek, şunları anlattı 
     ''Niğde Tarım Açık Cezaevi'nde, tarım ile sınırlı kalmayarak değişik iş kollarıyla piyasayla rekabet edebilecek çapta ve kalitede hizmet çeşitlendirmesine girdik. Tarım ve hayvancılık, mandıracılık, fırın ve demir, döşeme, marangoz ve mobilya, yatak, terzi, fotoğraf ve inşaat atölyeleri, temizlik hizmetleri, kantin ve çay ocağı işletmeciliği gibi 13 değişik iş kolunda faaliyette bulunuyoruz. Bütün iş kollarımızda, mahkum ve hükümlülere meslek edindirilmesi ve karlılık birinci amaç.'' Son 2 yıl içinde cezaevinin karlılık oranının yüzde 147 arttığını belirten Gündüz, hükümlü ve tutukluların ürettikleri ürünlerden pay aldıklarını kaydetti. 
     Cezaevi Müdürü Mustafa Çorumlu da mobilya, yatak ve demir atölyelerinin diğer iş kollarına oranla çok daha fazla üretim yaptığını, müşterileri arasında adliyelerin ve diğer cezaevlerinin ilk sırada geldiğini söyledi. 
     Çorumlu, geçen yıl 2 trilyon 281 milyar lira kar elde ettiklerini, bu yıl ki hedeflerinin 4 trilyon lira olduğunu bildirdi. 

     
</TEXT>
</DOC>
