<DOC>
<DOCNO> 158570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/dunya/dun04.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 500 milyon dolarlık altın bulundu 
</HEADLINE>
<TEXT>

     Irak'ta Amerikan askerlerinin, durdurdukları bir kamyonda yaptıkları aramada 500 milyon dolar değerinde olduğu tahmin edilen külçe altın buldukları bildirildi. Katar'daki Amerikan Merkez Komutanlığı'ndan konuyla ilgili yapılan açıklamada, Irak'ın kuzeybatısında Suriye sınırı yakınında bulunan Kaim kentindeki bir askeri kontrol noktasında, 2 bin kadar külçe taşıyan bir kamyonun durdurulduğu belirtildi. Açıklamada, Mercedes kamyonda yapılan aramada bulunan, her biri 18 kilogram ağırlığında ve 25 santimetre uzunluğundaki altın külçelerin araştırılacağı kaydedildi. Kamyondaki iki kişinin gözaltına alındığı, bu kişilerin hangi milletten oldukları ve külçeleri nereden aldıklarının bilinmediği ifade edildi. Kamyondakilerin askerlere, aracı Bağdat'tan alıp Kaim'deki bir kişiye götürmek için kendilerine 350 dolar ödendiğini söyledikleri belirtildi. 
     

</TEXT>
</DOC>
