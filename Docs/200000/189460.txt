<DOC>
<DOCNO> 189460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yasam/ayas.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaş 37, yolun başı 
</HEADLINE>
<TEXT>

   Geçirdiği trafik kazasından sonra hafızası silindi. Ailesini bile zor hatırlayan kamyoncu, alfabeyi baştan öğreniyor 
      ÖNER ŞAN, PINAR KOÇ Antalya DHA 
   
   Isparta'da altı yıl önce geçirdiği trafik kazası sonucu hafızasını yitiren Naci Şefkatlioğlu, hayatı yeniden öğreniyor. 
   1997'de Ankara'dan aldığı yükle Antalya'ya doğru gelirken, Isparta'da kaza yapan kamyon şoförü Şefkatlioğlu 37 ağır yaralı olarak kaldırıldığı hastanede bir ay yoğun bakımda kaldı. Tedavinin ardından Şefkatlioğlu'nun şuuru açıldı ama hafızasını yitirmiş olduğundan eşini, iki çocuğunu ve geçmişine ait hiçbir şeyi hatırlayamıyordu. 
   
   Önce çocukları tanıdı 
   Ailesi, Akdeniz Üniversitesi Tıp Fakültesi'ne kaldırılan Şefkatlioğlu'na geçmişini hatırlatmak için seferber olurken, doktorların isteğiyle, iki çocuğuyla çekilmiş fotoğrafı Şefkatlioğlu'nun hastanedeki odasına asıldı. 
   Karısı Nevin Şefkalioğlu, bundan sonraki gelişmeleri şöyle anlattı "Gözünü hiç ayırmadığı fotoğraflar, bizi hatırlamasına yardımcı oldu. Önce çocukları, sonra bizleri hatırladı. Hastaneden çıkarken, fotoğrafları almamızı istedi. Eve geldiğinde önce yadırgadı ama sonra her şeyi yavaş yavaş hatırlamaya başladı." 
   
   İki yıl konuşamadı 
   Tedavisi evinde süren ve Antalya Azize Kahraman Halk Eğitim Merkezi'nde açılan okuma yazma kursuna katılan Naci Şefkatlioğlu ise şunları söyledi "Lise mezunu olmama rağmen şimdi okuma yazmayı sıfırdan öğreniyorum. Kazadan sonraki iki yıl boyunca hiç konuşamamıştım. Yeni yeni cümle kurabilmeye başladım. Artık otobüs ve dolmuşların tabelalarını okuyabiliyorum. Bu bile benim için büyük bir olay." 
   
   
</TEXT>
</DOC>
