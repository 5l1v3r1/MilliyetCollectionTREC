<DOC>
<DOCNO> 168580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur19.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nın 3. pisti yarın hizmete girecek 
</HEADLINE>
<TEXT>

     Atatürk Havalimanı'nda yapımı bir süre önce tamamlanan 3. pist, yarın hizmete girecek. 
     Devlet Hava Meydanları İşletmesi DHMİ Genel Müdürlüğü'nden yapılan yazılı açıklamada, kamuoyunda ''3. pist'' olarak bilinen ve halen kullanılan 18-36 pistine paralel inşa edilen yeni pistin, yarından itibaren faaliyete geçeceği bildirildi. 
     Açıklamada, gün doğumu-gün batımı saatleri arasında ''görerek şartlarda aletsiz pist'' olarak yarın saat 16.00 itibariyle hizmete girecek pistin, ''aletli uçuş kuralları'' çerçevesinde hizmet verebilmesi için, yeni ihale kanununa uygun olarak bu yıl içinde gerekli gerekli donanım ve aydınlatma sistemlerinin tedarik edileceği belirtildi. 
     Bu arada DHMİ Genel Müdürlüğü yetkilileri, 1997 yılında ihalesi yapılan pistin inşaatının 1998'de başladığını ve 2002 yılında bitmesinin planlandığını söylediler. 
     Yetkililer, 2003'te aydınlatma ve elektronik sistemlerinin de tamamlanması hedeflenen pist için, yeni ihale kanunundaki bazı maddelerde yapılacak değişikliklerin beklendiğini anlatarak, bu değişikliklerin ardından da gerekli sistemlerin ihalesinin gerçekleştirileceğini kaydettiler. 
     Öte yandan, yeni pistin hizmete girmesinin ardından halen kullanılan 18-36 pistinin Ekim ayının sonuna kadar bakıma alınacağını ifade eden yetkililer, yeni pistte aydınlatma ve elektronik sistem bulunmadığı için pilotların pisti görerek iniş ve kalkış yapacağını bildirdiler. 
     
</TEXT>
</DOC>
