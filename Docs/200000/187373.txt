<DOC>
<DOCNO> 187373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/eko05.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enflasyon riski kalmadı' 
</HEADLINE>
<TEXT>

   Ekonomide enflasyon riski kalmadığını belirten Merkez Bankası Başkanı Serdengeçti, TL'deki değerlenmenin ise güvenden kaynaklandığını söyledi 
      NEVSAL ELEVLİ Londra 
   
   Merkez Bankası Başkanı Süreyya Serdengeçti Merkez Bankası'nın ekonomideki enflasyon riskini kaldırdığını ancak mevcut durumda piyasaların kur riskiyle karşı karşıya olduğunu belirtti. 
   Bu yıl sonunda yüzde 20'lik enflasyon hedefine ulaşılması konusunda iyimser olduğunu söyleyen Sergengeçti, "Hedefi kaçırsak bile bu sadece küçük bir sapma olacak" dedi. 
   Londra'da yabancı yatırımcılar ve ekonomistlere Türk ekonomisi hakkında bilgi veren Serdengeçti, enflasyon hedefiyle beklentiler arasındaki farkın yüzde 1'in altında olacağı tahmininde bulundu. 
   Türk Lirası'ndaki değer artışının programın uygulanmasına duyulan güvenin doğal bir sonucu olduğunu da belirten Serdengeçti, Türkiye'nin rekor seviyede döviz rezervine sahip olduğunu da hatırlattı. "Türk Lirası'nın değerli olup olmadığının kararını piyasalara bırakıyoruz" diyen Serdengeçti, "Kurun hızla değer kaybetmesini istemeyiz ancak bu seviyeleri sürdürmek için de müdahale etmeyiz" ifadesini kullandı. 
   
   'İslami bono' alternatif 
   Ekonomideki dikkat çekici büyümenin istikrardan, düşen enflasyondan ve gelişen güven unsurundan kaynaklandığını belirten Serdengeçti, toplam dış ticaretin ilk kez 100 milyar dolar seviyesini aşmasının beklendiğini kaydetti. 
   Hazine Müsteşar Yardımcısı Cavit Dağdaş da faiz dışı fazlada yüzde 6.5 oranına kolaylıkla ulaşabileceğini bildirdi. 
   Dağdaş yatırımcıların "İslami bonolar"a ilişkin sorduğu bir soru üzerine "Pazar aslen eurobondlar üzerine kuruldu ancak İslami bonolar da bir alternatif olarak değerlendiriliyor" dedi. 
   Toplantıda konuşan Merkez Bankası Başkan Yardımcısı Şükrü Binay da 2004'ün de yüzde 6.5 faiz dışı fazla oranıyla bitirilmesinin önümüzdeki yıllar için iyi bir zemin hazırlayacağını söyledi. 
   
   Merkez'de atama 
   Bu arada Anadolu Ajansı'nın haberine göre emekliye ayrılan Aykut Ekzen'in yerine Merkez Bankası Başkan Yardımcılığına, Devlet Bakanı Ali Babacan'ın danışmanı Yardımcı Doç. Erdem Başçı getirildi. Atama kararnamesini Cumhurbaşkanı Ahmet Necdet Sezer'in onayladığı ifade edildi. 
   
   
</TEXT>
</DOC>
