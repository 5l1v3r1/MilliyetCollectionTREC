<DOC>
<DOCNO> 181079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo22.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Onay Adanaspor'u borçsuz da verseler ben yokum 
</HEADLINE>
<TEXT>

     Futbol Federasyonu Başdanışmanı ve Genç Milli Takımlar Teknik Sorumlusu Gündüz Tekin Onay, ''Adanaspor'da iştahımı kabartacak bir tablo yok. Artık, borçsuz da verseler ben yokum'' dedi. 
     Onay, yazılı açıklamasında, Adanaspor'a kendisinin talip olmadığını, bu konuda hiçbir talebinin de bulunmadığını belirtti. 
     Adnan Sezgin'in Adanaspor'un devri ile ilgili bir düşüncelerinin olduğunu, kendisine ilgilenip, ilgilenmeyeceğini sorduğunu ifade eden Onay, şunları kaydetti 
     ''Araştırma yapıp kararımı ileteceğimi söyledim. Daha sonra Kulüp Başkanı Çağdaş Ergin ile iki saat görüşme yaptık. Karşılıklı istekler ortaya çıktı. Bunların yerine getirilmesi konusunda on gün, bir veya iki ay gibi bir süreç olabilir düşüncesi ile ayrıldık. Ancak, ben prensipte Çağdaş Bey'in bana ilettiklerini benimseyerek, olabilir dedim. Bugün Sayın Ergin ile yine görüştük. Devri ertelediklerini, devam kararı aldıklarını söylediler, mutlu oldum. Her türlü yardıma hazır olduğumu da ifade ettim.'' Onay, Adanaspor'da kendisinin çıkar gruplarını rahatsız ettiğine inandığı bir gelişme olduğunu savunarak, şöyle devam etti 
     ''Adanaspor'a yaptıklarımla ortaya bir tez atmak istemiyorum. Adanaspor'u seven, Adanaspor ile sevinen, yaşayan, acı çeken Adanasporlular, dışarıdan gelen profesyonel kişilere söz hakkı veriyorlarsa çok yazık, üzücü ve düşündürücü. Ayrıca, Adanaspor'da benim iştahımı kabartacak bir tablo da yok. Artık gelseler de, borçsuz da verseler ben yokum. Adanaspor'da profesyonel çalışıp, basın toplantısı yapanlar, ifadelerine özen göstersinler. Onlara Adanaspor tarihini anlatmak çok zor olabilir.'' 
     
</TEXT>
</DOC>
