<DOC>
<DOCNO> 171399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko16.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ elektriğe zam yapmayı düşünmüyor 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdürü Haşim Keklik, ÇEAŞ ve KEPEZ'e verilmiş güvence bedelleri geri alınana kadar abonelere zaman tanıdıklarını söyledi. 
     TEDAŞ Genel Müdürü Haşim Keklik, bugün bir basın toplantısı düzenleyerek gündemdeki konular hakkında açıklamalarda bulundu. 
     ÇEAŞ ve KEPEZ'in yüksek miktarda elektrik tüketen abonelere hizmet verdiğini, kendilerinin ise daha ziyade küçük çaplı abonelere elektrik verdiklerini hatırlatan Keklik, bu bölgelerdeki dağıtım işinin bakanlık tarafından kendilerine verildiğini, teminat mektuplarının da kendilerine bırakıldığını anlattı. 
     Bu teminat mektuplarının TEDAŞ adına çevrilmesi ve daha önce teminatlarını bu şirketlere para olarak yatıranlara, bu paralarını geri alıncaya kadar süre tanıdıklarını belirten Keklik, 5 ildeki 9 bin abonenin sıkıntıya girmemesi için çaba sarfettiklerini söyledi. 
     Bölgesel tarifeye geçiş konusunda soruları yanıtlayan Haşim Keklik, gerçek işletme maliyetlerinin ücrete yansıtılmasını amaçlayan uygulama için çalışmaların sürdüğünü, ayrıca, sistem kullanım ve enerji kullanım maliyetlerinin hesaplanması, teknolojik altyapı ve kayıp-kaçak oranının maliyete yansıması konularında da çalışmalar yaptıklarını bildirdi. 
     
     YAKINLARDA ZAM YOK... 
     Kayıp-kaçak oranlarında yılın ilk yarısı itibariyle geçen yılın aynı dönemine oranla 3 puanlık bir iyileşme sağladıklarını ifade eden Keklik, kayıp-kaçak oranının yüzde 29'dan yüzde 26'ya indiğini, ancak ilk 6 aylık dönemde bu oranın daha yüksek olması nedeniyle bunun, toplamda yüzde 10'lara ulaştığını kaydetti. 
     Geçen yıl yüzde 22 olan kayıp-kaçak oranını yıl sonunda yüzde 18'e indirmeyi hedeflediklerini bildiren Keklik, 8 aydır elektriğe zam yapmadıklarını ve önümüzdeki aylarda da zam öngörülmediğini söyledi. 
     Sanayi elektriğinin yüzde 50 ucuzlatılacağına dönük vaadin nasıl gerçekleşeceğine ilişkin bir başka soruya karşılık da Keklik, ''hükümetimiz bunun kaynağını gösterirse neden olmasın '' yanıtını verdi. 
     
</TEXT>
</DOC>
