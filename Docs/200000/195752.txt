<DOC>
<DOCNO> 195752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo12.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, Fenerbahçe'ye hazırlanıyor... 
</HEADLINE>
<TEXT>

     Samsunspor Teknik Direktörü Erdoğan Arıca, ''Bir haftalık arayı en iyi şekilde değerlendiriyoruz'' dedi. 
     Nuri Asan Tesisleri'nde, Teknik Direktör Arıca gözetiminde, sahasında yapacağı Fenerbahçe maçının hazırlıklarını günde çift idmanla sürdüren Samsunspor, bugün öğle saatlerinde kondisyon ağırlıklı bir çalışma yaptı. 
     Yaklaşık 2 saat süren çalışmaya sakatlıkları süren Celil, Serkan Dökme, Sinan ve kaleci Göksel katılmadı. 
     Samsunspor Teknik Direktörü Arıca, yaptığı açıklamada, rakiplerinin gücünü bildiklerini, ancak takımının da son haftalarda çok formda olduğunu söyledi. Arıca, ''Çok tempolu hazırlanıyoruz. Galibiyete inandık ve maça odaklandık. Sahamızda oynamanın avantajını kullanacağız'' dedi. 
     Öte yandan idman sonrası basın mensupları ile teknik heyet yarı sahada dostluk maçı yaptı. Karşılaşmayı teknik heyet 6-0 kazandı. 
     Samsunspor, akşam saatlerinde de taktik ağırlıklı idman yaparak günü tamamlayacak. 
     
</TEXT>
</DOC>
