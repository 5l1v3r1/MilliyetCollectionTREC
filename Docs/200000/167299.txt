<DOC>
<DOCNO> 167299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko23.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Domates "Kral" gibi... 
</HEADLINE>
<TEXT>

     Turfanda sebze üretim merkezi olan Antalya'da, geçmiş yıllarda bolluk ve ucuzluk nedeniyle üreticiler tarafından protesto amaçlı çöpe dökülen domates, bu sezon kendini aratarak adeta fiyatlarda ''kral'' oldu. 
     Antalya Büyükşehir Belediyesi Toptancı Hal Şube Müdürü Hüseyin Kara, üreticinin fazla miktarda domates ekimi yapmadığını, bu nedenle pazara ve toptancı haline az miktarda domates girdiğini söyledi. 
     Geçen yılların aksine bu yıl domatese yüksek oranda talep olduğunu belirten Kara, şöyle konuştu 
     ''Geçen yıla göre başta domates olmak üzere, Antalya Toptancı Hali'ne sebze girişinde yüzde 30 oranında azalma oldu. Kaliteli ürünün de az olması yüzünden domates fiyatları yüksek. Salkım domates Toptancı Hali'nde 700-800 bin liradan alıcı buluyor.'' Domatesin pazarda 1 milyon 200 bin ile 1.5 milyon lira arasında satıldığını kaydeden Kara, ''Bu sene domateste ucuzluk görünmüyor. Domates fiyatlarda krallığını ilan etti'' dedi. 
     -EN UCUZ KARPUZ- Bu sezon Antalya'da karpuz üretiminin fazla olduğunu anlatan Kara, bu nedenle karpuz fiyatlarının da düşük olduğunu bildirdi. 
     Bu dönem, ilk kez İran'dan kaçak karpuz girişi olmadığını anlatan Kara, Antalya bölgesinde seralarda erkenci karpuz üretiminin gerçekleştirildiğini vurguladı. Kara, ''Antalya bölgesinde serada karpuz ve kavun üretimi yaygınlaştı. Bu nedenle karpuz pazara, aylar önce girdi. Tarla üretimi de bollaşınca, karpuz fiyatları düştü. Şu anda Toptancı Hali'nde en ucuz, karpuz görünüyor'' dedi. 
     
     SEBZE FİYATLARI 
     Antalya Büyükşehir Belediyesi Toptancı Hali'nde biber ise çeşitlerine göre birinci kalitesi 800 bin ile 1 milyon 300 bin lira arasında satılıyor. 
     Sivri biber 1 milyon, dolmalık biber de 1 milyon 100 bin liradan işlem görürken, taze fasulye cinslerine ve birinci kalitesine göre 800 bin ile 1 milyon 400 bin liradan alıcı buluyor. Patlıcan 1 milyon, pırasa 1.5 milyon liradan satılıyor. 
     
</TEXT>
</DOC>
