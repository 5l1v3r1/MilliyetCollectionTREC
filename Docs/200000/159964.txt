<DOC>
<DOCNO> 159964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko21.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Büyümeyle ilgili hedef rahatlıkla gerçekleşebilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener ''Büyümeyle ilgili koyduğumuz çizgi, hedef, yıl sonu itibariyle rahatlıkla gerçekleşebilecek görülmektedir'' dedi. 
     Şener, Türkiye Bankalar Birliği'nin TBB olağan genel kurul toplantısında yaptığı konuşmada, zenginlik ve büyümenin iktisadın temel kavramları olduğunu söyledi. 
     Büyüme kavramına çok önem verdiklerini ve istikrarlı bir çizgi yakalanması gerektiğine inandıklarını ifade eden Şener, şöyle konuştu 
     ''Geçmiş yıllarda yüzde 9'a ulaşan yıllık büyüme oranları gördük. Ertesi yıl yüzde 8 küçülmeleri de yaşadık. Bir yıl ekonominin çok yüksek oranlarda büyüdüğü, ertesi yıl çok yüksek oranlarda küçüldüğü bir ekonomide bütün sektörler felç olur. Bir ekonomide sınırlı miktarda bölünen kaynakların en etkin şekilde kullanılması gerekirken, bir büyüyen, bir küçülen ekonomilerde tereddütler nedeniyle bu kaynakların etkin olarak kullanılması engellendiğinde ülkenin tüm sektörlerin geleceğinde de tereddütler oluşur. Tüm bu olumsuzlukları ortadan kaldırmak maksadıyla istikrarlı ve düzenli bir büyüme trendini sürdürmek hükümet ve iktidarımızın temel politikasıdır.'' Güvenilir bir zemin oluşturmak, bu güvenilir zeminde tüm sektörlere ivme kazandırmak ve cesurca kararlar verme imkanı tanımanın son derece önemli bir hadise olduğunu vurgulayan Şener, enflasyonu körükleyerek büyümenin olamayacağının anlaşıldığını ifade etti. 
     
     TARIMDA DA ARTI BÜYÜME 

     Şener, istikrarlı bir büyüme ortamının en önemli hedeflerinden biri olduğuna işaret ederek, şunları kaydetti 
     ''2003 yılı için ortaya koyduğumuz ve daha sonraki yıllar için sürdürmeyi bir makro ekonomik hedef olarak öngördüğümüz büyüme trendi, önümüzdeki süreçte de aksamadan gerçekleşecek görülmektedir. 2003 yılıyla ilgili rakamlar özellikle sanayi üretim endekslerine baktığımız zaman çok olumlu seyretmektedir. Büyüme ile ilgili sanayi ve hizmet sektörlerinden kaynaklanan hedeflerin rahatlıkla gerçekleşebileceği ve aşılabileceği görülmektedir. Hatta şunu da belirteyim yüzde 5'lik büyüme hedefi öngörülmüştür, ama 2003 yılı için tarım sektöründe eksi büyüme hedefi konmuştu. Büyüme eksi öngörüye rağmen bu sene tarım sektöründen aldığımızı bilgiler tarımda da artı bir büyüme yakalanabileceğini göstermektedir. Dolayısıyla büyüme ile ilgili koyduğumuz çizgi, hedef yıl sonu itibariyle rahatlıkla gerçekleşebilecek görülmektedir.'' 
     
     ''SEKTÖRDE GÜZEL ŞEYLER YAPILDI'' 

     Bakan Şener, yeniden yapılandırma programı çerçevesinde bankacılık sektöründe güzel şeyler yapıldığına işaret ederek, ''Bankacılık sektörüyle ilgili artık taşların yerine konulmaya başladığı bir çizginin içerisine girmiş bulunmaktayız. Bunu daha ileriye taşımak, daha güçlü bir bankacılık yapısı oluşturmak hükümetimizin temel hedefleri arasında'' dedi. 
     Aralık-Mayıs itibariyle kredi mevduat oranlarındaki artışın bu trendin devam edeceğini gösterdiğini anlatan Şener, bankaların kredi hacmindeki artışların Mayıs ayı itibariyle TL bazında önceki yıla göre yüzde 15, döviz bazında da yüzde 27 yükseldiğini bildirdi. 
     Şener, ''Aralık sonu itibariyle yüzde 24 ve Nisan'da yüzde 30.3. bu oranın önümüzdeki aylarda ve yıllarda çok daha yüksek düzeylere erişmesi beklentilerimiz içerisindedir'' şeklinde konuştu. 
     
     ARACILIK MALİYETLERİNİN AZALTILMASI 

     Banka büyüklükleri açısından aracılık maliyetlerinin azaltılmasının önemli bir konu olduğunu vurgulayan Şener, bunların azaltılması gerektiği kanaatinde olduklarını söyledi. 
     Bu konuda BDDK'nın bir çalışma yaptığını ve bunun sonuçlanma noktasına geldiğini ifade eden Şener, teminat gösterebileceği maddi bir varlığı olmadığı için finansal hizmetlerden yararlanamayan, ancak üretici olma potansiyeline sahip kimselerin finansman imkanına kavuşabilmesi için mikro finans kurumlarına ilişkin hukuki altyapı oluşması gerektiğini de belirtti. 
     BDDK'nın bu konuda hazırladığı taslağı incelediklerini ve kanun taslağının yasalaşması için gerekli süreçleri başlatmak düşüncesinde olduklarını kaydeden Şener, banka dışı finansal kuruluşların gelişmesine önem verdiklerini ve bununla ilgili düzenlemeler yapıldığını anlattı. 
     
     ''BDDK'YE BÜYÜK ÖNEM VERİYORUZ'' 

     Finansal Kiralama ve faktoring kuruluşların BDDK çatısı altında toplanması yönündeki çalışmaların da devem ettiğini hatırlatan Şener, sektörde bağımsız düzenleyici bir otoritenin varlığının da önemli olduğunu söyledi. 
     Şener, devamla şöyle dedi 
     ''Biz bu bakımdan BDDK'ya büyük önem atfediyoruz. Sektörle ilgili düzenleme ve denetleme otoritesi olarak bu alanda hassasiyetle titizlikle sürdürdükleri çalışmaları da izliyoruz. Ama ben şunu vurgulamak istiyorum ekonomide belli bir sektörün sorumluluğu ve o sektörle ilgili yapılması gereken işler sadece belli birimlere ait değildir, yani bankacılık sektörü sadece bankacılık faaliyeti yapanların sorunu değildir veya sadece bu sektörü düzenleyen ve denetleyen birimin sorunu değildir, sadece siyasal iktidarın sorunu değildir. Topyekun, bu ülkede yaşayan herkesin temel konusudur ve sorunudur. Onun için sektörle bağlantılı olan birimlerin bilgi paylaşımı konusunda daha yoğun çalışması, daha yoğun işbirliği yapması gerektiğini tekrarlamak istiyorum, yani beraber olacağız işin özeti bu. Birlikte ekonomide güzel şeyler olmasını sağlayacağız. 
     Yani bir yerde bir şey olmadığı zaman alışkanlıktır siyasal iktidar bu konuda bir şey yapamadı değil, birlikte bir şey yapamadık olacaktır eğer güzel şeyler yapılırsa ve ben yapılacağına inanıyorum. Güçlü, tek başına bir siyasal iktidarla piyasalar güven gelmiştir. Ekonominin gidişatı konusunda herkeste olumlu beklentiler vardır. Bu beklentiler rakamlara yansımıştır. Türkiye bu önümüzdeki dönem içerisinde dünya ekonomisi içerisindeki konumunu, payını ve gücünü arttıracaktır, samimi olarak buna inanıyorum, bunun mücadelesini veriyorum. Ben inanıyorum ki bağımsız düzenleyici otoritelerimizin de mücadelesi budur.'' 
     
     ENFLASYON HEDEFİ 

     Şener, 2003 yılı yıl sonu enflasyon hedefinin yüzde 20 olarak belirlendiğini hatırlatarak, ''Şu ana kadar gelen enflasyon trendinde bu hedefin gerçekleştirileceği anlaşılmaktadır'' dedi. 
     Türkiye'nin bir kaç yıl içerisinde AB kriterlerine uygun düşük bir enflasyon düzeyine ulaşacağını ve enflasyondan kaynaklanan risklerin tüm sektörler üzerinden kaldırılmış olacağını vurgulayan Şener, borç stokundaki azalma ivmesiyle birlikte piyasalara daha fazla güven geleceğini söyledi. 
     
</TEXT>
</DOC>
