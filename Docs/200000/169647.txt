<DOC>
<DOCNO> 169647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/guncel/agun.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum yine yandı 
</HEADLINE>
<TEXT>

Son günlerde art arda çıkan iki yangında 105 hektar ormanın yandığı Bodrum'dan dün yine alevler yükseldi. Kontrol altına alınan yangında 55 hektarlık alan kül oldu 
     YAŞAR ANTER SEZER ŞAHİNDAŞ 

     Hükümetin orman vasfını yitiren arazilerin satışını gündeme getirmesinin ardından Bodrum'da son sekiz günde üçüncü kez orman yangını çıktı. Konacık beldesinde çıkan ve 55 hektar alanda etkili olan yangın dolayısıyla Devlet Hastanesi alarma geçirilirken, vatandaşlar da evlerini boşalttı. Akşam saatlerinde tamamen kontrol altına alınan yangını kasten çıkardıkları iddiasıyla altı kişi gözaltına alındı. Bodrum'da dün 12.15'te yerleşim bölgelerinin yakınında çıkan yangına beşi küçük söndürme uçağı, ikisi C - 130 nakliye uçağı, üçü su atan, biri personel taşıyan dört helikopter havadan 180 orman işçisi ve 160 kişilik jandarma ekibi ve vatandaşlar da 17 arazöz ve üç dozerle karadan müdahale etti. Çırkan köyüne kadar ulaşan yangın dolayısıyla 12 ev boşaltılırken, TEDAŞ da olası tehlikeye karşı elektriği kesti. 
     
     HASTANE ALARMDA 
     Göktepe Dağı'nın eteklerine kadar ulaşan yangının 300 metre yaklaştığı Bodrum Devlet Hastanesi'nde de alarm verildi. 45 hastadan durumu iyi olan 20'si taburcu edildi. Rüzg rın yön değiştirerek güneyden esmesiyle hastane bölgesinde tehlike kalkarken alarm durumu sürdü. Torba yönüne doğru ilerleyen yangın, ancak akşam saatlerinde kontrol altına alındı. 
     Yanan alanın yüzde 80'inin çam, kalanının makilik ve zeytinlik olduğu bildirilen dünkü yangın, Bodrum'da son 8 günde meydana gelen üçüncü yangın oldu. Bodrum'da 7 Temmuz'da Göl - Türkbükü Tırmandağı'nda çıkan yangında 55 hektar kızılçam ormanı, 12 Temmuz'da Yalı beldesinde çıkan yangında da 50 hektar alan tahrip olmuştu. Aydın'ın Didim ilçesinde dün saat 17.00'de başlayan ve tamamen kontrol altına alınan yangında ise 15 hektar makilik alan tahrip oldu. 
     
     BAKAN PEPE SABOTAJ 
     Orman ve Çevre Bakanı Osman Pepe, Marmaris ve Bodrum'daki orman yangınlarında sabotaj ihtimalinin çok yüksek olduğunu söyledi. Pepe, "Yakılan bu ormanlarımızın, vasfını yitirmiş ormanların yapılaşmaya açılmasına ilişkin 2A veya 2B kapsamına girmesine izin vermeyeceğiz. Yanan bölgelere kimse heveslenmesin. Yanan alanları, tekrar orman haline getireceğiz" dedi. 
     
     
6 şüpheli sorgulanıyor      Bodrum'daki yangınla ilgili olarak 6 kişi gözaltı alındı. Yangının kontrol altına alındığını belirten Bodrum Kaymakamı Osman Ekşi, şüpheli altı kişinin jandarmada sorgulandığını bildirdi. 
     
Yanan yerler yeniden ağaçlandırılacak...      ÖNDER YILMAZ 

     Orman Genel Müdürü Osman Kahveci, artan yangınların, orman niteliğini yitirmiş arazilerin satışına ilişkin düzenlemeyle alakası olmadığını savunarak, "Yanan yerler yeniden ağaçlandırılacak" dedi. Kahveci, Bodrum'da şimdiye kadar üç yangın çıktığını, ilk ikisinin çöplük ve enerji hatlarından kaynaklandığını söyledi. Dünkü yangının da tarım alanından makilik alana sıçradığını belirten Kahveci, şöyle devam etti "Zeytinliklerin altında kolayca yanacak kuru otlar var. Bunlardan çıkmış olabilir. Yerleşim yerlerine ulaşmasını engelledik. 2B düzenlemelerin bu aya denk gelmesi tesadüf." 
     
     
</TEXT>
</DOC>
