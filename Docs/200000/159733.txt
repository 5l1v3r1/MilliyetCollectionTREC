<DOC>
<DOCNO> 159733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko29.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Özelleştirmede hızlı gitmemiz lazım... 
</HEADLINE>
<TEXT>

     Maliye Bakanı Kemal Unakıtan, özelleştirmede hızlı gidilmesi gerektiğini söyledi. 
     Unakıtan, Petkim'in özelleştirilmesinde eşitlik ve şeffaflık ilkesine dayalı olarak hareket ettiklerini ve her şeyin açık olduğunu kaydetti. 
     Bakan Unakıtan, Hesap Uzmanları Kurulu'nun 58. kuruluş yıldönümü etkinlikleri çerçevesinde düzenlenen panele gelişinde gazetecilerin sorularını yanıtladı. 
     Petkim'in özelleştirilmesindeki ihale sürecinde yüzde 51'lik oranının, yüzde 88.86'ya çıkarılmasının hatırlatılması üzerine Unakıtan, ''Petkim'i çok kısa zamanda, kimin alacağı belli olur. İşi bir an önce bitirelim'' dedi. 
     Oranın yükseltilmesini kimin istediğinin sorulması üzerine Unakıtan, hep beraber oturup karar verdiklerini belirterek, şöyle devam etti 
     ''Bizim özelleştirmede hızlı gitmemiz lazım. Çok vakit kaybettik. Bu kadar vakit kaybetmeye ihtiyacımız yok. Kaybettiğimiz süreleri almamız lazım. Özelleştirme, devleti ekonomik faaliyetlerden kurtarıncaya kadar devam edecek bir süreç, hızlı bir şekilde... Bakın etrafımızda bizden başka kimse kalmadı. Küba dedik, ondan da üzülmüşler. Küba Büyükelçisi üzüntülerini bildirmek için benden randevu istedi.'' Unakıtan bir başka soru üzerine, Petkim'in özelleştirilmesinde şeffaflık ilkesine aynen riayet ettiklerini kaydederek, ''Herkese bildiriliyor. Tamamen eşitlik ve şeffaflık ilkesine dayalı olarak hareket ediyoruz, her şey açık'' diye konuştu. 
     İhale sürecinde oranın neden değiştirildiğine ilişkin soru üzerine de Unakıtan, ''Bakın en az yüzde 51. Bu ne demek En az yüzde 51, en fazla tamamı. Ondan sonra tamamını verelim, iş bitsin, özel sektöre geçsin'' dedi. 
     
</TEXT>
</DOC>
