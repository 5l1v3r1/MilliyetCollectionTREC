<DOC>
<DOCNO> 160068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/eko05.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT alanlarında yapılaşma düşüyor 
</HEADLINE>
<TEXT>

     ANKARA Milliyet 

     Hükümet, yapılaşmanın yasak olduğu birinci derece doğal SİT alanlarında yüzde 6'ya kadar inşaat izni veren tasarıda karşılaştığı tepkiler üzerine geri adım attı. Söz konusu alanlarda inşaat izni yüzde 3'e çekildi. 
     Hazine arazilerinin satışına ilişkin yeni düzenlemeler getiren, İçişleri ve Çevre komisyonlarında tartışmalara neden olan tasarının TBMM Bayındırlık, İmar, Ulaştırma ve Turizm Komisyonu görüşmeleri sırasında AKP Kayseri Milletvekili Niyazi Özcan'ın önergesiyle SİT alanlarında inşaat iznine ilişkin madde değiştirildi. 
     Buna göre, yapılaşma oranı yüzde 3'e düşürülürken inşaat izni 10 bin metrekarenin üzerindeki alanlarla sınırlandırıyor. Doğal SİT alanlarının korunabilmesi için de bu iznin ancak, "uluslararası anlaşmalarla ve özel koruma kanunlarıyla korunan alanlar dışındaki yerler için geçerli olması" sağlanıyor. 
     Ayrıca inşaat için de koruma kurullarından onay alınması zorunluluğu getiriliyor. Böylece Orman Kanunu, Milli Parklar Kanunu, Boğaziçi Kanunu, Gelibolu Yarımadası Tarihi Milli Parkı Kanunu, Kıyı Kanunu ve Korunması konusunda özel düzenleme bulunan alanlar madde kapsamı dışında tutulmuş oluyor. 
     
     Plan Bütçe esas 
     İçişleri ve Çevre komisyonları gibi tasarıyı "tali" komisyon olarak görüşen Bayındırlık Komisyonu'nun ardından tasarı Plan ve Bütçe Komisyonu'nda ele alınacak. Burada yapılacak değişiklikler esas alınarak tasarı Genel Kurul'da son şeklini alacak. 
     

</TEXT>
</DOC>
