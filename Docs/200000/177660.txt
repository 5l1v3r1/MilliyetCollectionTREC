<DOC>
<DOCNO> 177660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/soneko03.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı "1-2 aya kadar ekonomi rahatlayacak" 
</HEADLINE>
<TEXT>

     Sanayi ve Ticaret Bakanı Ali Coşkun, ''Muhalefetiyle hükümetiyle milletimize hizmet etmeyi amaçlıyoruz'' dedi. 
     Bir dizi inceleme ve ziyaret için Uşak'ta bulunan Bakan Coşkun, Uşak Esnaf ve Sanatkar Odaları Birliği Başkanı Sadettin Öztürk ile yönetim kurulu üyelerini ziyaret etti. 
     Toplantıda, Uşak'ı ziyaretindeki amacının, esnaf, tüccar ve sanatkarı yerinde ziyaret etmek ve onların dertlerini paylaşmak olduğunu kaydeden Bakan Coşkun, hedeflerinin küçülen ve çöken ekonomiyi, artan işsizlik ve hayat problemlerini çözümlemek ve ekonomiyi baskı altından kurtarmak olduğunu kaydetti. 
     İktidara geldiklerinde ''borcu borçla ödeyen bir Türkiye'' devraldıklarını kaydeden Coşkun, 2.5 milyonu bulan işsiz nüfus ile esnafın sorunlarını çözmek için gayret gösterdiklerini belirtti Halkbank vasıtasıyla esnafa verilen kredi faizlerini, yüzde 59'dan önce yüzde 47'ye, daha sonra da yüzde 30'lara indirdiklerini belirten Bakan Coşkun, KOBİ'lere Avrupa Yatırım Bankası'ndan ucuz kredi temin ettiklerini, KOSGEB kuruluşlarına da 30 trilyon lira yatırarak, enflasyona endekslenmiş kredi vereceklerini kaydetti. 
     Bağ-Kur'a borcu olan esnafa kredi verilmesinin de önünü açtıklarını dile getiren Bakan Coşkun, hükümet olarak yatırım üretim-ihracat üçlüsünü hedef seçtiklerini kaydederek, ''Muhalefeti ve hükümetiyle milletimize hizmeti amaçlıyoruz. Kurduğumuz Ekonomik Konular Değerlendirme Komisyonu sayesinde hedefimiz, rekabet gücü fazla olan bir ülke yaratmak'' dedi. 
     Ülkenin sevgi ve barışa ihtiyacı olduğunu belirten Bakan Coşkun, ''Kısır çekişmelerden uzak kalmak istiyoruz. Enkaz edebiyatı yaparak eskiyi kötüleyerek bir yere varılamaz'' diye konuştu. 
     Coşkun, Uşak Deri Organize Sanayi Bölgesi'ne 1 trilyon 800 milyar lira ödenek ayırdıklarını, ayrıca 300 milyar lira da ek kaynak aktaracaklarını sözlerine ekledi. 
     Sanayi ve Ticaret Bakanı Ali Coşkun, Uşak Esnaf ve Sanatkar Odaları Birliği'ni ziyaretinin ardından, Uşak Organize Sanayi Bölgesi'ne düzenlenen vergi rekortmenleri ödül törenine geçti. 
     Buradaki konuşmasında, Türkiye'yi ''varlık içinde yokluk çekmeye mahkum edilmiş'' bir konumundan çıkarmayı hedeflediklerini kaydeden Bakan Coşkun, şunları söyledi 
     ''Koalisyon hükümetleri döneminde ülkemiz durgunluk dönemine girdi. Borcu borçla ödeme durumuna getirildi. İktidar olarak muhalefetle, sivil toplum örgütleriyle beraber bu ülkeyi bunalımdan çıkarmak zorundayız. Özgürlükten taviz vermeden, güçlü devlet millet olmayı amaçlıyoruz. Yatırım-üretim-ihracat üçgeni seferberliği başlattık. Kendi öz kaynaklarımız içinde bulunduğumuz dar boğazdan geçmeyi amaçlıyoruz. Burada söz veriyorum, 1-2 aya kadar ekonomi, dengesini kuracak ve rahatlayacak.'' Devleti ''hantal'' yapısından da kurtaracaklarını dile getiren Coşkun, ''Yeni bir çalışmayla e-devlet sistemini getiriyoruz. Bu gelişmeyle devlet hantal yapısından kurtulacak'' dedi. 
     ''Orman vasfını yitirmiş'' 5 milyar metrekare alanın değerlendirilmesi halinde, 10 milyar dolar gelir sağlanacağını kaydeden Coşkun, bunun da devlet için büyük bir kaynak olduğunu söyledi. 
     Coşkun, hükümetin hedefleri arasında AB'ye girilmesi, enflasyonu düşürmek ve yoksulluğu önlemenin yer aldığını da sözlerine ekledi. 
     Törende 20'ye yakın Uşaklı sanayici ve işadamına ödedikleri vergi ve yaptıkları ihracat nedeniyle plaket verilirken, Uşak Valisi Ali Fuat Güven, Bakan Coşkun'a deri üzerine işlenmiş Türk bayrağı, Uşak Sanayi ve Ticaret Odası Başkanı Halil Ağaoğlu ise özel dokunmuş Uşak kilimi hediye etti. 
     
</TEXT>
</DOC>
