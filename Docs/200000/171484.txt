<DOC>
<DOCNO> 171484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/ekonomi/eko07.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra merkezli alım doları fırlattı 
</HEADLINE>
<TEXT>

   Londra merkezli bankaların 200 - 250 milyon dolarlık alımlarıyla öğlen saatlerinde 1 milyon 437 bin liraya çıkan dolar öğleden sonra gevşedi 
   EKONOMİ SERVİSİ 
   
   Merkez Bankası'nın müdahalelerine rağmen Türk Lirası TL karşısında gerileyen dolar, başta Londra kaynaklı olmak üzere bazı yabancı bankaların alımlarıyla dün öğleden önce hareketli saatler yaşadı. 
   200 - 250 milyon dolar düzeyinde yapılan alımlarla dolar öğlen saatlerinde bankalararası piyasada önceki güne göre 29 bin lira birden artarak 1 milyon 437 bin liraya kadar yükseldi. Ancak yabancı alımları öğleden sonra hız kesince, dolarda da satışlar geldi. 
   Dolar bankalarası piyasada 25 bin liralık artışla 1 milyon 427 bin 500 liradan kapattı ve yüzde 1.77'lik yükseliş gösterdi. 
   TL'nin yılbaşından bu yana değer kazanımı da yüzde 17.59'dan yüzde 15.50'ye düştü. Dolar serbest piyasada da 1 milyon 425 bin liraya yükselirken önceki güne göre 17 bin liralık prim yaptı. 
   ABD ile ilişkilerin Irak konusunda netleşmemesi, Anayasa Mahkemesi'nin bütçe hedefleri için önem taşıyan ek vergi yasasını kısmen de olsa iptal etmesi ve cari açık hedefinin ikinci kez revizyondan geçmesi yabancı bankaların dövize yönelmelerine neden oldu. 
   
   İhale satış fırsatı oldu 
   Merkez Bankası'nın günlük döviz alım ihalesinde dün maksimum kur, önceki güne göre 25.390 lira artarak 1 milyon 430 bin lira oldu. Ancak en fazla 50 milyon dolar alım yapılan ihaleye 211 milyon dolarlık satış teklifi geldi. Bankacılar, dünkü fiyatın satış fırsatı olduğu görüşünde birleştiler. 
   
   
</TEXT>
</DOC>
