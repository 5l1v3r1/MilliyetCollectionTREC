<DOC>
<DOCNO> 173366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur15.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Ormanlarla ilgili karar halkın iradesiyle çözülmeli 
</HEADLINE>
<TEXT>

     CHP Genel Başkanı Deniz Baykal, orman niteliğini yitirmiş arazilerin satışıyla ilgili yasanın Türkiye'nin geleceğini yakından ilgilendirdiğini belirterek, ''Türkiye, önümüzdeki dönemde ormanlarla ilgili bir kader kararı alacaktır. Bu konu mutlaka halkın iradesiyle çözülmelidir'' dedi. 
     Baykal, partisinin Lütfi Kırdar Uluslararası Kongre ve Sergi Sarayı'nda düzenlenen 30. İstanbul İl Kongresi'ne katıldı. 
     Kongre salonuna saat 11.40 sıralarında ''yakın geleceğin başbakanı, partimizin Genel Başkanı Deniz Baykal geliyor'' anonsları ve ''Başbakan Baykal'' tezahüratları ve alkışları ile ''Pazara kadar değil, mezara kadar'' şarkısı eşliğinde giren Baykal, delegeleri selamladıktan sonra ön sırada oturan İstanbul milletvekilleri ile tokalaştı. 
     Kongrede, 32 ilçe başkanının ortak önergesiyle İçel Milletvekili ve CHP Meclis Grup Başkanvekili Mustafa Özyürek, Divan Başkanlığı için önerildi. Özyürek, yapılan oylamada oybirliğiyle Divan Başkanı seçildi. 
     Kongrede saygı duruşu ve İstiklal Marşı'nın okunmasının ardından, CHP'nin yaptığı çalışmaları konu alan bir sinevizyon gösterisi sunuldu. 
     
     ''ARTIK KENDİ ARAMIZDA KAVGA YOK...'' 

     CHP Genel Başkanı Deniz Baykal, 10. Yıl Marşı eşliğinde ve partililerin ayakta alkışları arasında kürsüye davet edildi. 
     Baykal, konuşmasının başında, 3 yıl önce CHP'nin kavga ve iç çekişmeler içinde bir parti görüntüsü verdiğini ve bunu bitirmeyi amaçladıklarını ifade ederek, ''Artık kendi aramızda kavga, çekişme, sürtüşme yoktur. Yarışma ve dayanışma vardır. Parti içi muhalefet anlayışı yoktur. Bundan büyük memnuniyet duyuyorum'' dedi. 
     Türkiye'nin de buna ihtiyaç duyduğunu belirten Baykal, CHP'nin artık yüzünü topluma ve dünyaya çevirdiğini söyledi. 
     
     ORMAN VASFINI YİTİRMİŞ ARAZİLERİN SATIŞI 

     Baykal, orman vasfını yitirmiş arazilerin satışıyla ilgili TBMM'de kabul edilen kanunu eleştirerek, bu kanunun Cumhurbaşkanı'nın önüne gideceğini, Cumhurbaşkanı'nın bunu tekrar TBMM'ye gönderebileceğini ya da referanduma sunabileceğini belirtti. 
     CHP'nin, TBMM'deki görüşmeler sırasında yasaya büyük bir direniş gösterdiğini ifade eden Baykal, bu yasanın Türkiye'nin geleceğiyle yakından ilgili olduğunu, 70 milyon kişiyi, hatta doğmamış çocukları bile ilgilendirdiğini söyledi. 
     ''Türkiye, önümüzdeki dönemde ormanlarla ilgili bir kader kararı alacaktır. Bu konu mutlaka halkın iradesiyle çözülmelidir'' diyen Baykal, konuşmasını şöyle sürdürdü 
     ''Böyle bir kararı, tartışmalı koltuklarla, transfer pazarlıkları yaparak, milletvekili borsaları oluşturarak, müteahhitlere ihale vaatleri vererek transfer edip yedeğinize aldığınız milletvekilleri ile sonuçlandırmaya, Türkiye'nin boyun eğmesi mümkün değildir. CHP'liler... Önümüze gelecek halk oylamasında bir büyük görevle karşı karşıya kalacaksınız. Orman rantçılarına, orman arazisi spekülatörlerine, ormanları satıp kiralayan mafya örgütlerine karşı Türkiye'nin hakkına, hukukuna sahip çıkın. Maliye Bakanı'nın dönümlük zilyetliğini tapulu araziye dönüştüreceğim diye kimse Türkiye'nin geleceğiyle oynamasın.'' Orman arazileri konusunun Türkiye'nin sosyal bir yarası olduğunu, CHP olarak bu sosyal yaranın tedavi edilmesi gerektiğine inandıklarını vurgulayan Baykal, 2B sorununun çözülmesini kendilerinin de istediklerini söyledi. 
     
     SEÇİM BİLDİRGESİNDEKİ 2B 

     Seçim bildirgelerinde bunu açıkça yazdıklarını ifade eden Baykal, şöyle devam etti 
     ''2B konusunu biz çözmek istiyoruz. Neyini çözmek istiyoruz Sosyal yara yönünü çözmek istiyoruz. Orman köylüsünün sorununu çözmek istiyoruz. 2B konusunu Hazine'ye para toplamak anlayışı olarak düşünmedik, hiçbir zaman düşünmeyeceğiz. Orman köylüsünü 2B eziyetinden kurtararak üzerinde yaşadığı toprağa sahip olabilir hale getirmek, bizim en önemli özlemimizdir. Biz buna açığız. Zaten TBMM'deki görüşmelerde de 'orman köylüsü, üzerinde yaşadığı araziye karşılıksız sahip olsun' diye önerge verdik. 'Hayır' dediler. Satmak istediler. Orman köylüsünün 300 dolar yıllık geliri bile yok. Ona metrekaresi 5 dolara satarsanız, bir dönüm için 5 bin dolar öder. 
     Yıllık geliri 300 dolar olan orman köylüsünün, bunu ödemek için 15 yıl çalışması gerekir. Bu yasa, orman köylüsü için çıkan bir yasa değildir. Bu, orman köylüsünün elinden araziyi almak için çıkarılan bir yasadır. Rantçılara, arazi spekülatörlerine, villacılara, ormanları peşkeş çekmek için çıkarılan bir yasadır. Buna tüm gücümüzle karşı çıkacağız. ANAP'lısı, DYP'lisi, DSP'lisi hiçbir ayrım yapmadan tüm vatandaşlarımızı ayağa kaldırarak, büyük bir vatandaşlık mücadelesini hep beraber vereceğiz.'' 

     
</TEXT>
</DOC>
