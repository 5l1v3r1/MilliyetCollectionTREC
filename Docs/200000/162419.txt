<DOC>
<DOCNO> 162419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun09.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözde Ermeni soykırımı tasarısı ABD senatosunda... 
</HEADLINE>
<TEXT>

     Sözde Ermeni soykırımının tanınmasına yönelik bir tasarı, ABD Kongresi'nin alt kanadı Temsilciler Meclisi'nden sonra, üst kanat Senato'ya da sunuldu. 
     Kısa süre önce ABD Dışişleri Bakanlığı'nın bütçe tasarısına yapılan bir değişiklik önerisiyle birlikte, dolaylı da olsa Senato'da kabul ettirilmesine çalışılan sözde Ermeni soykırımı, bu çabaların başarı elde edememesinin ardından, Senato'ya ayrı bir tasarı olarak sunuldu. 
     Demokrat Parti New Jersey Senatörü Jon Corzine ve Cumhuriyetçi Parti Nevada Senatörü John Ensign tarafından Senato'ya sunulan tasarıda, Temsilciler Meclisi'ne sunulan tasarıya paralel olarak, ABD'nin, BM soykırım sözleşmesine taraf olmasının 15. yıldönümü anılırken, ders alınması gereken geçmiş soykırımlar arasında ''Ermeni soykırımı'' iddiasına da yer veriliyor. 
     Corzine ve Ensign'dan başka 16 senatörün daha destek verdiği tasarıda, Musevi soykırımı, Kamboçya ve Ruanda soykırımları ile sözde Ermeni soykırımından, diğer soykırımlarla birlikte ders alınması tavsiye ediliyor. Tasarıya destek veren senatörler arasında, Demokrat Parti'de gelecek seçimlerde ABD başkanlığı için yarışmaya aday Connecticut senatörü Joe Lieberman ve North Carolina senatörü John Edwards'ın da yer alması dikkati çekti. Lieberman, 2000 başkanlık seçiminde, Demokrat Parti başkan adayı Al Gore'un yanında başkan yardımcısı adayı olarak yarışmıştı. 
     Tasarıya destek veren diğer senatörler arasında, Rum-Yunan lobisinin ağırlıklı isimleri, Demokrat Parti Delaware senatörü Joe Biden ve Maryland senatörü Paul Sarbanes de yer alıyor. Amerikan siyasi hayatının önemli isimlerinden Kennedy ailesinin mensubu, Demokrat Parti Massachussetts senatörü Edward Kennedy ve daha önce ABD başkanlığı için yarışan ve Kongre'de Ermeni soykırımı iddialarının savunucusu konumundaki Bob Dole'un eşi, Cumhuriyetçi Parti North Carolina Senatörü Elizabeth Dole da tasarıya destek veriyor. Sözde Ermeni soykırımını tanımaya yönelik tasarının, önce Senato adalet alt komitesinde ele alınması bekleniyor. 
     ABD Temsilciler Meclisi'nin önünde de, 10 Nisan'da sunulan, 111 Amerikalı milletvekilinin destek verdiği aynı yöndeki tasarı yer alıyor. Tasarının Temsilciler Meclisi adalet alt komitesinde kabul edilip meclis genel kuruluna getirilmemesi için ABD Dışişleri Bakanlığı, Amerikalı milletvekillerine mektup yazmıştı. Ancak tasarı, 435 sandalyeli Temsilciler Meclisi alt komitesinde oy birliğiyle kabul edilmiş ve genel kurula sevk edilmişti. Tasarının Temsilciler Meclisi genel kurulu gündemine alınması, Meclis Başkanı Dennis Hastert'ın yetkisinde bulunuyor. 
     ABD'deki Ermeni lobisi, soykırım iddialarının tanınması faaliyetlerine yoğunlaşırken, Dışişleri Bakanlığı'ndan Büyükelçi Ecvet Tezcan, Ermeni toplumunun önde gelen kişi ve kuruluşlarıyla bir araya gelmek üzere ABD'de bulunuyor. Amerika Ermeni Ulusal Komitesi ANCA , ABD'deki Ermeni kuruluşlara, Tezcan ile görüşmemeleri tavsiyesinde bulunan bir mektup göndermişti. 
     
</TEXT>
</DOC>
