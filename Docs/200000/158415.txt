<DOC>
<DOCNO> 158415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun02.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Fransa'yı cezalandırmıyoruz ancak... 
</HEADLINE>
<TEXT>

     ABD Dışişleri Bakanı Colin Powell, ABD'nin Irak'taki savaşa karşı çıktığı için Fransa'yı cezalandırmadığını, ancak Paris yönetimine karşı siyasetlerini gözden geçirmek istediklerini söyledi. 
     G-8 dışişleri bakanları toplantısına katılmak üzere Paris'te bulunan Powell, Fransız TF1 televizyonuna yaptığı açıklamada, Fransa'yı cezalandırmadıklarını ve bu ülkenin ABD'nin müttefiki olduğunu belirtti. Powell, ''Ancak Fransa ile ABD arasında bir anlaşmazlık oldu ve iki ülke arasındaki siyaseti gözden geçirmemiz, değişiklik yapılmasının gerekip gerekmediğini görmemiz gerekiyor'' dedi. 
     Fransa'nın Irak konusunda ABD'nin yanında olmamasının kendilerini hayal kırıklığına uğrattığını belirten Powell, ''Ancak yıllardır dost ve müttefik olduğumuz için, böyle bir anlaşmazlık ittifakın ve dostluğun parçalanmasına yol açmaz'' diye konuştu. 
     
</TEXT>
</DOC>
