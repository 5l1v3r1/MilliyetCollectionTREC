<DOC>
<DOCNO> 199363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur36.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Aydın Alevi kaynakları kullanılır hale getirilecek 
</HEADLINE>
<TEXT>

     Devlet Bakanı Mehmet Aydın, Alevi Bektaşi kaynaklarının incelenerek kullanılır hale getirileceğini bildirdi. 
     Devlet Bakanı Aydın, CHP Ardahan Milletvekili Ensar Öğüt'ün soru önergesini yanıtlarken, Diyanet İşleri Başkanlığı'nın mezhep, inanç ve yorum farkı gözetmeksizin halkın inanç ve ibadet konularında bilgilendirilmesi ve buna bağlı olarak din hizmetinin yerine getirilmesi ile görevlendirildiğini belirtti. Din hizmeti götürürken Sünni, Alevi ya da Şii ayrımını dikkate almadıklarını kaydeden Aydın, şunları söyledi 
     ''Bütçe harcamasında da herhangi bir ayrıma gidilmiyor. Ama günümüzde tartışılan aktüel konuyu da görmezden gelmiyorum. Cemevlerine yardım yapılıp yapılmadığı meselesi çok sık gündeme geliyor. Cemevlerine başka bakımdan yardım yapılıp yapılmadığını Diyanet İşleri'nden sorumlu Devlet Bakanı olarak bilmiyorum. Faaliyetleri ile ilgili olarak yardım alıp almıyor mu bilmiyorum. Aldığı da olmuştur ama bunun Diyanet İşleri Bütçesi ile uzaktan yakından ilgisi olmamıştır.'' Aydın, Diyanet İşleri Başkanlığı'nın Türkiye'nin gerçek durumunu gözönüne alarak bu yıldan itibaren ilmi faaliyetlere, bilimsel faaliyetlere daha fazla önem vereceğini bildirdi. Bu konuyu ''İhmal edilmiş bir alan'' olarak gördüklerini kaydeden Aydın, bunu gidermek için Alevilik ve Bektaşilik kaynaklarının incelenmesi, araştırılması, kullanılır hale getirilmesi yönünde projeleri bulunduğunu anlattı. Bakan Aydın, bu projelerin önümüzdeki yılın sonuna kadar olumlu sonuçlar vermesini beklediklerini ifade etti. 
     ''Mezhep ayrımı'' dikkate alınarak bütçede herhangi bir harcama yapılmayacağını kaydeden Aydın, ''Bunu Sünni ya da Alevi adını koyarak yapma imkanına sahip değiliz. Cumhuriyet tarihinde de hiç böyle birşey olmamıştır'' dedi. Bakan Aydın, bunun bugüne kadar olmadığını söylemenin ''Meclis'in önüne set çekmek'' anlamına gelmediğini belirtti. 
     
     ÖĞRETMENEVLERİNİN DURUMU 
     Milli Eğitim Bakanı Hüseyin Çelik de CHP Ağrı Milletvekili Naci Aslan'ın öğretmenevlerine ilişkin sorusunu yanıtlarken sahillerde yer alan 9 öğretmenevinin özelleştirme kapsamında olduğunu, diğerlerinin de bu kapsamdan çıkartıldığını söyledi. 
     Çelik, Başkent Öğretmenevi'nin pahalı olduğu, öğretmenler dışında çok sayıda kişinin barındığı iddialarına yanıt verirken de son 10 yılda burada kalan 1 milyon 429 bin 660 kişiden 935 bin 384'ünün öğretmen, 282 bin 872'sinin diğer kuruluşlarda çalışan kamu görevlileri, 211 bin 404'ünün de üçüncü şahıslar olduğunu söyledi. Bu öğretmenevinin 4 yıldızlı otel düzeyinde olduğunu kaydeden Çelik, öğretmenlerin 15 milyon 500 bin, diğer kamu görevlilerinin 21 milyon, üçüncü şahısların da 24 milyon lira karşılığında burada kalabildiklerini bildirdi. Çelik, öğretmenevlerinin fiyatlarının diğer kamu kuruluşlarının misafirhaneleri gibi daha ucuz olmasını arzu ettiklerini de sözlerine ekledi. 
     
</TEXT>
</DOC>
