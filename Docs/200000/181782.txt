<DOC>
<DOCNO> 181782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/aeko.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonozedeye 60 gün için 'acele etmeyin' uyarısı... 
</HEADLINE>
<TEXT>

   BDDK, İmar Bankası bonozedelerinin kusurlu bulduğu kurumlara bir yıl içinde dava açabileceğini belirterek, bu konuda yasal sürenin 60 günle sınırlı olmadığını açıkladı 
      ANKARA Milliyet 
   
   Bankacılık Düzenleme ve Denetleme Kurumu BDDK , İmar Bankası'ndan Hazine bonosu alanların taleplerini tasfiye ve iflas işlemlerini yürütecek makamlara iletmesini istedi. 
   BDDK'nın açıklamasında İmar Bankası'ndan bono alanların haklarının bu bankaya yönelik olduğu belirtilerek "Dolayısıyla bu aşamada kurumumuza veya TMSF'ye yapılan başvurular için kurumumuz ve TMSF tarafından yapılabilecek bir işlem bulunmamakta" denildi. 
   
   'Hak kaybı olmaz' 
   Uğradığı zararın ilgili idarelerin hizmet kusurundan kaynaklandığını düşünen yatırımcıların idari yargıya başvurabileceklerinin de belirtildiği açıklamada, hizmet kusurunun bulunup bulunmadığının bağımsız yargı organlarınca değerlendirileceği kaydedildi. "BDDK ve TMSF'ye noter kanalıyla ihtarname gönderilmesi" yönündeki haberler üzerine yapılan açıklamada, şöyle denildi 
   "Bu iddiaların idari yargıda ileri sürülebilmesi için, yatırımcıların, sorumlu oldduğunu düşündüğü idarelere, zararlarının tazmini talebiyle başvurmaları gerekmekte. Başvuruların, 2577 Sayılı İdari Yargılama Usulü Kanunu'nun 13. maddesi ve Danıştay içtihatları uyarınca, zararın öğrenilmesinden itibaren 1 yıl ve idari eylem tarihinden itibaren 5 yıl içerisinde yapılması gerekmekte. İlgililerin bu süreler içerisinde idareye başvuruda bulunmaksızın dava açması halinde, dava dilekçesi ilgili idareye gönderildiğinden, idareye başvurmayan yatırımcılar bakımından bir hak kaybı doğmayacaktır." 
   Açıklamada, mevduat alacağının ise TMSF tarafından ödeneceği belirtilirken, söz konusu ödemelerin yapılabilmesinin Bakanlar Kurulu'nun ödemeye ilişkin usul ve esasları belirlemesi gerektiği hatırlatıldı. 
   
   Umut İmar'daki olayların bankacılıkla ilgisi yok    Finansbank Genel Müdürü Umut, İmar Bankası olayının bankacılık sektörü dışında bir olay olduğunu söyledi 
   MERT İLKUTLUĞ İZMİR DHA 
   Finansbank Genel Müdürü Onur Umut, İmar Bankası olayının bankacılık sektörünün çok dışında bir konu olduğunu belirterek, "Oradaki iddialar çok farklı suçlar. O suçlar bankacılık suçu değil" dedi. Umut, İmar Bankası'nda yaşanan olumsuzlukların, diğer bankalardan para çekilmesine yol açmadığını söyledi. 
   İmar Bankası olayının bankacılık sektörüne yansımalarını ve sektördeki gelişmeleri değerlendiren Umut, 2001 krizinden sonra finans ve bankacılık kesiminin çok ciddi olarak yeniden yapılandırıldığına söyledi. Umut, "Bu yeniden yapılanmada istisnalar kaideyi bozmaz kuralını vurgulamak istiyorum. Bazı ufak tefek sorunlar olabilir, özel problemler olabilir. Onun dışında genel anlamda çok ciddi şekilde sektör yapılandı'' dedi. 
   
   'Kötü niyet var' 
   Bankacılık sistemine üçlü denetim, sermaye yapılarının güçlendirilmesi, risk yönetiminin getirilmesiyle sektörün Avrupa'da bile olmayan mekanizmalarla denetlendiğini aktaran Umut, "İmar Bankası olayı sistemde bir güven sorunu yaratmadı" dedi. Umut, "Bu olayla birlikte BDDK'ya yönelik suçlamalar var. Denetimler yetersiz mi " sorusunu, şöyle yanıtladı "İmar Bankası olayında kötü niyet görüyoruz. İddia şu ki bir vatandaş gidiyor, cebindeki 10 lirayı yatırıyor, 2 lirası sisteme alınıyor, 8 lirası alınmıyor. Bunu 150 tane murakıp olsa göremez." 
   
   
</TEXT>
</DOC>
