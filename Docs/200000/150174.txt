<DOC>
<DOCNO> 150174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun35.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, Irak İslam Devrimi Yüksek Konseyi ile görüştü 
</HEADLINE>
<TEXT>

     Irak İslam Devrimi Yüksek Konseyi IİDYK yetkilisi Abdülaziz El Hekim, Irak'ın güneyindeki Kut kentine vardı. 
     İRNA'nın haberine göre, merkezi Tahran'da bulunan Şii örgüt IİDYK'nın Başkanı Muhammed Bekir El Hekim'in kardeşi olan Abdülaziz El Hekim, başkent Bağdat'ın 150 kilometre güneydoğusunda Şiilerin çoğunlukta olduğu Kut kentinde coşkuyla karşılandı. 
     IİDYK, Nasıriye kentinde düzenlenen Iraklı muhaliflerin toplantısına katılmamıştı. Abdülaziz El Hekim, ABD ya da başka bir ülkenin Iraklıların çıkarına aykırı olacağı için Irak'ın geleceği konusunda söz sahibi olmasını istemediklerini söylemişti. 
     Bu arada, İran'da yayımlanan Hemşehri gazetesi, Irak Kürdistan Yurtseverler Birliği IKYB lideri Celal Talabani ve IİDYK Başkanı Bekir El Hekim'in dün akşam Tahran'da görüştüklerini yazdı. 
     Habere göre, Talabani ve El Hekim, Irak'ta Saddam Hüseyin rejiminin devrilmesinden memnun olduklarını, ancak ''Amerikan yönetiminin, Irak halkı ve Irak'taki siyasi güçlerin kendi rollerini oynamasına izin vermeyerek, Irak'ta kargaşaya ve yağma olaylarına yol açmasının'' hata olduğunu söylediler. 
     İki lider, Irak'ta siyasi grupların denetiminde olan yerlerde halkın güvenliğinin sağlandığını ve anarşi olmadığını, kargaşa ortamının büyük tehlike yarattığını, bu yüzden ABD yönetimin Irak kentlerinde güvenliği sağlamasını umduklarını ifade ettiler. 
     





</TEXT>
</DOC>
