<DOC>
<DOCNO> 163926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko24.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün Vergiler vatandaşı vurdu 
</HEADLINE>
<TEXT>

     Ankara Ticaret Odası ATO Başkanı Sinan Aygün, ek vergileri eleştirirken, ''Ek vergilerle birlikte motorlu taşıtlar vergisi enflasyonun 7 katı, emlak vergisi ise 5 katı bir artışla vatandaşı vurdu'' dedi. 
     Aygün yaptığı yazılı açıklamada, 2002 yılında 100 milyon lira motorlu taşıtlar vergisi ödeyen bir vatandaşın, 2003 yılında yüzde 59 artışla 159 milyon lira vergi ödemesi gerekirken, ek vergilerle birlikte 318 milyon lira vergi ödemek zorunda kaldığını, bunun geçen yıla göre yüzde 218 artış anlamına geldiğini kaydetti. 
     Ek vergiler için Anayasaya aykırılık iddiasıyla başvurdukları 6. Vergi Mahkemesi'nin bu iddiayı yerinde bulduğunu ve dosyanın Anayasa Mahkemesi'ne gönderildiğini hatırlatan Aygün, ''asıl vergi barışı, haksız, adaletsiz, mesnetsiz ek vergilerin iptalidir'' dedi. 
     Bu durumun, emlak vergileri için de geçerli olduğunu, emlak vergisindeki artışın geçen yıla oranla yüzde 159 olduğuna işaret eden Aygün, bir defaya mahsus olarak alınan ek vergilerin süreklilik arz eder hale geldiğini savundu. 
     Aygün şunları kaydetti 
     ''Hükümet Anayasa Mahkemesi'nin kararını beklemeden Vergi Mahkemesi'nin kararı doğrultusunda ek vergileri geri çekmeli, yanlıştan dönmelidir. Bu verginin haklı bir tarafı yoktur. 665 milyar liraya kadar olan rant gelirlerinden vergi alınmazken, vatandaşın sahip olduğu evinden arabasından ikinci kez vergi almak sosyal adalete uygun değildir.'' 
     
</TEXT>
</DOC>
