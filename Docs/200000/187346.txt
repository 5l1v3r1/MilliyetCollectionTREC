<DOC>
<DOCNO> 187346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur20.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim meydanı'nda, tezkere karşıtı oturma eylemi... 
</HEADLINE>
<TEXT>

     DİSK Genel Başkanı Süleyman Çelebi, Irak'a asker gönderilmesini içeren tezkerenin TBMM'de kabul edilmesini protesto ederek, ''Bu karar halkımıza karşıdır. Bu karar ülkemizin tarihine ve kuruluş felsefesine aykırıdır'' dedi. 
     DİSK, KESK, TMMOB, TTB ve savaş karşıtı gruplar, tezkerenin kabulünü protesto amacıyla Taksim Gezi Parkı'nda yarım saatlik oturma eylemi yaptı. 
     Savaş karşıtı ve Hükümet aleyhine sloganların atıldığı ve dövizlerin taşındığı eylemde, ıslıklar, alkışlar, düdüklerle protesto gösterisi yapıldı. 
     DİSK Genel Başkanı Süleyman Çelebi, 4 örgüt adına yaptığı konuşmada, dün halkın iradesinin hiçe sayılarak, Meclis'in itibarının zedelendiğini savundu. 
     ''Türkiye ile ABD ilişkilerinin düzelmesi için çocuklarımızın kanının dökülmesi şart mıdır '' diye konuşan Çelebi, ''asker gönderdik diye Irak üzerinde söz sahibi olunacağını sananların hayal dünyasında yaşadıklarını'' savundu. 
     ABD yönetiminin İngiltere'yi bile dışladığını öne süren Çelebi, ''Ticari ve iç siyasi hesaplarla Türkiye'nin alnına kara leke çalanlar yaptıklarının hesabını er ya da geç göreceklerdir. Bu karar halkımıza karşıdır. Bu karar ülkemizin tarihine ve kuruluş felsefesine aykırıdır'' diye konuştu. 
     Çelebi, savaş karşıtları, emekçiler ve emekliler olarak alınan kararı onaylamadıklarını belirterek, barış için sonuna kadar mücadele vermekte kararlı olduklarını sözlerine ekledi. 
     Eylemin sonunda grup, Gezi Parkı'ndan ayrıldı. 
     
     TAKSİM'DEKİ DİĞER EYLEMLER 
     Bu arada, aynı saatlerde İşçi Partisi İP İstanbul İl Kadın Komisyonu üyeleri tarafından İstiklal Caddesi girişinde tezkereye karşı bir basın açıklaması yapıldı. 
     Komisyon Başkanı Zerrin Öztürk yaptığı açıklamada, Türk askerinin ABD askerinin emrine verilerek piyon yapılmak istendiğini öne sürdü. 
     Alınan kararın, Hükümet yetkililerini Yüce Divan'a göndermeye yeteceğini ileri süren Öztürk, ''Irak'a asker göndermek hıyanettir. Vatana ihanet suçudur'' dedi. 
     MHP İstanbul İl Başkanlığı tarafından da Taksim'de bildiri dağıtıldı. 
     Bildiride, ABD'nin Irak'ı işgalinin, Irak halkının özgürlüğünü sağlamaya yönelik olmadığı belirtilerek, Türkiye'nin Irak'ta bulunmasının tek nedeninin, sınır güvenliği ve Kuzey Irak'taki soydaşların güvenliği olması gerektiği kaydedildi. 
     Kuzey Irak dışında Irak'ın herhangi bir bölgesine gönderilecek Mehmetçiğin ABD ve İngiliz işgal kuvvetlerinden farklı bir muamele görmeyeceği savunulan bildiride, TBMM'de dün kabul edilen tezkerenin Türk milletinin menfaatlerine değil, ABD'nin menfaatlerine hizmet ettiği ileri sürüldü. 
     Eylemler sırasında Taksim'de yoğun güvenlik önlemleri alındı. Çok sayıda polis görev yaparken, havadan bir helikopter alan üzerinde uçuş yaptı. 
     
</TEXT>
</DOC>
