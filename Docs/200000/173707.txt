<DOC>
<DOCNO> 173707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun46.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Kelly tartışması sürüyor... 
</HEADLINE>
<TEXT>

     Tony Blair hükümetini zor duruma düşüren Savunma Bakanlığı bilim adamı Dr. David Kelly'nin ölümünün ardından başlayan tartışmalara bir yenisini ekleyen Blair'in sözcüsü Tom Kelly, bilim adamı hakkındaki sözleri nedeniyle özür diledi. 
     Blair'in resmi sözcüsü Tom Kelly, bilim adamını kurgu karakter Walter Mitty kahramanlık hayali kuran sıradan kişi ile karşılaştırdığını kabul etti. 
     Sözcü, bir gazeteciyle özel sohbet sırasında kullandığı ifadelerin bilim adamının saygınlığını hedef almadığını söyledi. 
     Bilim adamı Kelly'nin ailesinden ve dul eşinden özür dileyen sözcü, istifa edip etmeyeceği konusuna açıklık getirmedi. 
     David Kelly'nin cesedi, 18 Temmuz'da Oxfordshire'da bulunan evinin yakınındaki ormanda, bileği kesilmiş halde bulunmuştu. Polis, ilk açıklamada, durumun intihara benzediğini bildirdi. 
     BBC televizyonu tarafından, hükümetin Irak'ın kitle imha silahlarına dair bilgileri abarttığı yönündeki haberlerine kaynak gösterilen Kelly'nin ölü bulunmasının ardından Blair, siyasi hayatının en büyük kriziyle karşı karşıya kalmıştı. 
     
</TEXT>
</DOC>
