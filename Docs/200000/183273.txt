<DOC>
<DOCNO> 183273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/siyaset/asiy.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye ders 
</HEADLINE>
<TEXT>

   Türk politikacılarına ders verir gibi konuşan Portekiz Cumhurbaşkanı Sampaio, savaş öncesinde Irak konusunda başbakanla farklı düşündükleri halde bunu kamuoyundan gizlediklerini söyledi 
      PINAR AKTAŞ 

   
   Portekiz Cumhurbaşkanı Jorge Sampaio Anayasa kitapçığı da fırlatılan Cumhurbaşkanı - Başbakan kavgalarına alışan, bu nedenle yaşanan büyük siyasi ve ekonomik krizlere tanık olan Türkiye'de liderlere dersler içeren bir açıklama yaptı. Sampaio, Başbakan Jose Manuel Durao Barroso ile savaş öncesinde Irak'a müdahale konusunda aynı görüşü paylaşmadıklarını, ancak bu durumu kamuoyuna yansıtmadıklarını söyledi. 
   Ankara'daki temasları sırasında, "Zor bir coğrafyada bulunan Türkiye'nin, kendisini doğrudan etkileyen Irak konusunda aldığı kararın tüm dünyanın saygısını kazandığını" vurgulayan Sampaio, gezisini sürdürdüğü İstanbul'da ilginç bir açıklama yaptı. Sampaio, NTV'den Işın Eliçin'in sorularını yanıtlarken, Irak'ta "çok taraflı, çokuluslu bir çözüm gerektiğini" vurguladı. "Ancak siz savaş öncesinde Irak konusunda ABD önderliğindeki harek tı destekleyen birkaç Avrupa ülkesi arasındaydınız" sorusu üzerine Sampaio, şunları söyledi 
   "Evet, o sırada Cumhurbaşkanı ile Başbakan aynı şekilde düşünmüyordu. Ancak Başbakan ile görüş ayrılığımızı kamuoyuna yansıtmamakta becerikli davrandık. Gelinen aşamada, Irak'ta sorunun çokuluslu bir rejimle çözülebileceği görülüyor. Bu, Irak'ın yönetimini Iraklılar'a bırakmayı da çabuklaştıracaktır." 
   Sampaio'nun eşiyle davetli olduğu yemeğe Devlet Bakanı Mehmet Aydın ile Vali Muammer Güler ve eşleri, İstanbul Emniyet Müdürü Celalettin Cerrah, İstanbul Cumhuriyet Başsavcısı Ferzan Çitici ve DGM Cumhuriyet Başsavcısı Aykut Cengiz Engin katıldı. 
   Sampaio, daha sonra Portekiz'in en büyük finansal kuruluşu olan ve Avrupa'daki en büyük 15 banka arasında yer alan BCP Group'un 3 Temmuz'da Türkiye'de faaliyete soktuğu BankEUROPA Genel Merkezi'ni ziyaret etti. Heyette BCP Group Yönetim Kurulu Başkanı Jardim Goncalves da yer aldı. 
   
   Sinagogu ziyaret etti    AHMET DUMANLI 

   Portekiz Cumhurbaşkanı Sampaio, dün İstanbul temasları kapsamında Neve Şalom Sinagogu'nu ziyaret etti. Türk Musevi Cemaati Başkanı Bensiyon Pinto'nun AB kapısına gelmiş olan Türkiye'ye yardım etmesini istediği Sampaio, Ankara'nın AB adaylığına kesinlikle bağlı olduğunu belirtti. Dün 64. yaş gününü kutlayan Sampaio, Neve Şalom Kültür Merkezi'ni de gezdikten sonra, Portekizli ressam Julio Pomar'ın Yapı Kredi Kazım Taşkent Sanat Galerisi'ndeki sergisine katıldı. 
   
</TEXT>
</DOC>
