<DOC>
<DOCNO> 185508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun10.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya, Çin'deki seks skandalını araştırıyor... 
</HEADLINE>
<TEXT>

     Japonya, 400 Japon turistin Çin'de bir otelde 500 Çinli fahişe ile parti yaptığı yolundaki haberleri araştırdığını açıkladı. 
     Dışişleri Bakanı Yoriko Kawaguchi, haberlerin doğru olup olmadığını henüz tespit edemediklerini belirterek, ''Çin konuyu araştırıyor, biz de bilgi topluyoruz. Şu anda tam olarak ne olduğunu bilmiyoruz'' dedi. 
     Japonların Çin yasalarına aykırı hiçbir harekette bulunmamaları gerektiğini kaydeden Japon Bakan, ''Daha da önemlisi, yabancı bir ülkede kadın onurunu zedeleyecek bir davranıştan üzüntü duyarım'' dedi. 
     Japon turistlerin, Japonya'nın Çin'i işgalinin yıldönümüne denk gelen 18 Eylül'de biten seks partisi düzenlemesi, Çin basınında geniş yankı uyandırmış, Çin Dışişleri Bakanlığı olayı ''çok iğrenç'' olarak nitelemişti. 
     
</TEXT>
</DOC>
