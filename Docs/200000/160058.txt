<DOC>
<DOCNO> 160058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/astro/index.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı şifacı Kiron 
</HEADLINE>
<TEXT>

Kiron mitolojide kendisi dışında herkese faydalı bir şifacı. Astrolojide ise sağlık, şifa ve enerjiyle iç içe bir gök cismi 
     Astrolojiyi yakından takip edenler kuşkusuz Kiron’dan söz edildiğini de duymuşlardır. Gezegenimsi planetoid olarak kabul edilen bu gök cisminin yörüngesinin Satürn ve Uranüs arasında yer aldığını biliyoruz. Henüz astronomik açıdan kesinlik kazanmamakla birlikte bu gök cisminin bir astroit olmadığı biliniyor. Bazı kaynaklarda ise bir kuyrukluyıldız olabileceği üzerinde durulmuş. Kiron 1977 yılında keşfedildi ve yörünge düzleminin aşırı eğik olmasından dolayı, dünyadan bakıldığında jeosantrik pozisyon burçlardaki kalış süresi eşit değil. Örneğin Kova, Balık ve Koç burçlarında daha fazla kalırken, Başak ve Terazi burçlarından çok daha hızlı geçiyor. 
     Mitolojik olarak Kiron yarı at yarı insan, Grek hikayelerinde Santor’a karşılık geliyor. Hikaye bu ya Kiron, Herkül’ün zehirli oklarından birisini alıyor ve yanlışlıkla ayağına düşürerek kendini yaralıyor. Acıyla mağarasına dönen Kiron yarasını bir türlü iyileştiremiyor ve bu süre içinde, iyileşmesi için ilaçlar yapıyor, kendisi bir şifacı oluyor, kendisi dışında herkese faydası dokunuyor ama yarasını bir türlü iyileştiremiyor. Ölümsüz olması nedeniyle de acı çekmeye devam ediyor. Sonunda Zeus tarafından bir dağa zincirlenen Prometheus’la yer değiştirerek kendisini feda ediyor. Böylece tanrıdan ateşi yani medeniyeti çalan Prometheus’u, kısacası insanlığı kurtarmış oluyor. 
     Eğer Kiron’un keşfedildiği yıllara bakarsak onun astrolojik karşılığını daha iyi ayırt edebiliriz zira her yeni bulunan gezegen, eşzamanlı biçimde, kendi bulunduğu zamana ait kitlesel olayları açıklar. 70’li yılların sonlarında tıptaki hızlı gelişmeler özellikle alternatif yöntemlerin, holistik bütüncül yaklaşımların ortaya çıkışı, Kiron’un gerçekten sağlık, şifa ve yeni çağ enerjileri ile iç içe olduğunu göstermekte. Amerikalı astrolog Barbara Hand Clow’a göre Kiron, Başak burcunun yöneticisi. Bu burcun bedensel sağlık ve şifa ile ilgili olduğunu biliyoruz. 
     Kiron aynı zamanda yörüngesi nedeniyle de, geleneksel olanla Satürn yeni olan Uranüs arasında bir köprü görevi görüyor. Bir bakıma Kiron bir süreç gezegeni olarak görülebilir. Bu süreçte, Satürn’den Uranüs’e varmaktayız. Satürn astrolojide sınırları, elle tutulur yapıyı ve hayatımızda zorunlu olarak geliştirmemiz gereken sistemi ve gerçekleri açıklar. Uranüs ise mutlak gerçeği, aydınlanmayı ve bizi değiştiren, yenileyen reformları gösterir. Bu bir bakıma insan hayatında da gelişen gelişim çizgisine karşılık geliyor. 
     Gezegensel ritimler hayatımızdaki değişik krizlere, dönüşüm zamanlarına ve gelişimimize işaret eder. Satürn zodyaktaki turunu 29,5 yılda tamamlar ve 29-30 yaş geçişi insanın hayatında gençlikten olgunluğa ulaşmaya denk gelir. Bu kaçınılmaz, kişiyi hayatında nereye gittiği konusunda test eden bir dönemdir ve çoğunlukla kariyer hayatında zorunlu bir sınavı anlatır. "Ne yapıyorum, eyvah otuzuma geldim, geç kaldım" teması yaygındır. Uranüs’ün kendi konumunun karşısına geldiği 42 yaş civarı yine önemli bir dönemdir. Zira orta yaş krizi olarak bildiğimiz bu geçişte pek çok kişi hayatında radikal kararlar alabilir. Boşanmalar, hızlı kariyer değişiklikleri hiç de seyrek değildir. Kiron’un zodyaktaki turunu tamamladığı 50 yaş civarında da kişiler daha önceki aşamalarda yaşadıkları deneyimleri daha verimli kılan, kendi hayatlarına anlam katabilecek kirotik dönüşüm içinde olurlar. 
     Nedir bu kirotik dönüşüm Kiron ustalığı, olaylara bütüncül bakabilmeyi ve uzmanlaşılan alanda gelenekselden çıkarak yenilikçi olmayı açıklar. Örneğin belirli bir tekniğe göre piyano çalabiliriz ama öğrendikçe öyle bir noktaya ulaşırız ki artık parmaklarımız piyano üzerinde kendiliğinden akmaktadır. Adeta piyano ile özdeşleşiriz. İşte bu kirotik deneyimdir. Bütün olma halidir. 
     Astrolojik haritamızda Kiron hayatın hangi alanında böyle bir bütüncül kapasiteye sahip olduğumuzu gösterir. Kuşkusuz Kiron adeta bir yaralanma olarak gözükecektir ve kişiyi kendi sürecinde sınayacaktır. Örneğin Kiron’u 9. evde olanlar inançlar ve hayat görüşü alanında, 6. evde olanlar sağlık ve şifacılık yönünde, 10. evde olanlar daha çok topluma karşı yükümlülüklerinde enerjilerini harcayacaklardır. Kuşkusuz Kiron’un bulunduğu burç da bize bu bütüncül yaklaşım ve yeteneklerin neler olduğunu söyler. Koç’taki Kiron liderlik, İkizler’deki ise eğitim ya da iletişim alanında gerçekleşecektir. Konuyla ilgili örneklere sonraki zamanlarda yeniden değineceğiz. Mutlu bir hafta sonu dileğiyle... 
     

</TEXT>
</DOC>
