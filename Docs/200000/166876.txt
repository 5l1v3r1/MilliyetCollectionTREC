<DOC>
<DOCNO> 166876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo05.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Giray Bulak Gökdeniz, cesur yürekli bir oyuncudur... 
</HEADLINE>
<TEXT>

     Denizlispor Teknik Direktörü Giray Bulak, 6. FIFA Konfederasyon Kupası'nda yıldızı parlayan eski öğrencisi Trabzonsporlu Gökdeniz'e yurtdışına yönelmeyi önerdi. 
     Bordo-mavili takımda teknik direktörlük yaparken Gökdeniz'i ilk kez A takıma alan Giray Bulak, bu futbolcunun başarılarıyla gurur duyduğunu söyledi. 
     Gökdeniz'i ''hırslı, kendini sürekli geliştiren, birebir pozisyonlarda çok kolay adam eksilten, savunmasına yardım eden ve her zaman 2 kişilik oynayan'' bir futbolcu olarak anlatan Bulak, şöyle devam etti 
     ''Gökdeniz, müthiş bir çocuk. Herşeyden önce iyi bir insan. Onun yetenekleri saymakla bitmez. Oyun seviyesi her zaman üst düzey olan cesur yürekli biridir. Fransa'daki FIFA Konfederasyon Kupası'nda ortaya koyduğu futbolla bunu futbol kamuoyuna bir kez daha gösterdi. Performansını böyle çok hızlı geliştiren oyuncu sayısı azdır. Kısa boyunun dezavantajını süratiyle kapatıyor.'' 
     
     YUHALANMASINI UNUTAMIYORUM 
     Gökdeniz'in Trabzonspor'da ilk resmi maçını Adanaspor'a karşı oynadığını anlatan Bulak, ''O maçı hiç unutmuyorum. İlk kez Trabzonspor formasını giyen bu çocuğu yuhaladılar. Oysa ilk maçın heyecanıyla bocalaması çok doğaldı. Ona moral vermesi, destek olması gereken seyirci 'yuh' çekti. Ama o gün 'dışarı' denilen Gökdeniz, bugün Türk futbolunun yeni yıldızı ve herkes onu alkışlıyor'' dedi. 
     Gökdeniz'in bugün Türk futbolunda çok önemli bir yere geldiğini vurgulayan Bulak, ''Önemli olan onu bugünkü becerilerini sergilemeden bulmaktı'' diye konuştu. 
     Bulak, Gökdeniz'in Trabzonspor'da kalmasından yana olduğunu, ancak ayrılacaksa rotasını yurtdışına çevirmesi gerektiğini, dışarıya çok sayıda futbolcu ihraç edilmesinin Türk futbolunun geleceği için yararlı olacağını sözlerine ekledi. 
     
</TEXT>
</DOC>
