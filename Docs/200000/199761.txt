<DOC>
<DOCNO> 199761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko27.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Compex'i 200 bin kişinin ziyaret etmesi bekleniyor... 
</HEADLINE>
<TEXT>

     Compex 2003 28. Uluslararası Bilgisayar Fuarı, bu yıl Türkiye'de enformasyon ve komünikasyon teknolojileri konseptiyle kapılarını teknoloji tutkunlarına açtı. 
     Yılın teknoloji şölenini yaklaşık 200 bin kişinin ziyaret etmesi bekleniyor. 
     Türkiye'nin ilk bilgisayar fuarı olma özelliğini taşıyan Compex 2003, her yıl olduğu gibi bu yıl da teknoloji dünyasındaki yeniliklere ev sahipliği yapıyor. 
     Bilgisayar ve iletişim teknolojileri alanında Türkiye'nin en fazla ziyaretçisine sahip olan fuarda, teknoloji firmaları en son bilgisayar ve iletişim ürünlerini ziyaretçilerin beğenisine sundular. 
     Fuarda internet ve bilgisayar teknolojilerinin yanı sıra Smart Systems'in ürünü olan Smart Home akıllı ev sistemi ilgi çekti. 
     Sistemle donatılan evlerde elektrikle çalışan her cihaz ses, telefon, uzaktan kumanda veya kontrol paneliyle kumanda edilebiliyor. 
     Örneğin, evde her akşam belirli bir saatte tüm panjurların kapanması, bahçe ışıklarının açılması, güvenlik sisteminin devreye girmesi ya da işyerinden internete bağlanarak evin canlı görüntülerle izlenebilmesi veya çocukların güvenliği için telefonla kapıların kilitlenmesi, elektrikli ocak,fırın gibi cihazların kontrolü yapılabiliyor. 
     Smart Home programı sayesinde evde belirli zamanlarda farklı ışıklar yakarak veya panjurları açıp kapatarak, içeriye güneş ışığının girmesi veya davetsiz misafirlerin evde birilerinin bulunduğunu düşünmesi sağlanabiliyor. 
     Yangın, elektrik kaçağı veya izinsiz giriş gibi durumlarda da sistem, direkt olarak telefonla güvenlik ekiplerini arayabiliyor. 
     Sistem, tüketicilerin istek ve ihtiyaçları doğrultusunda programlanabiliyor. 
     
     ARÇELİK'TEN YENİ TEKNOLOJİLER 
     Fuarda, yeni model bilgisayarlarını tanıtan Arçelik, bu ürünleri satın alanlara dijital kamera, GVZ programı ve 3 aylık internet aboneliği gibi çeşitli hediyeler sunuyor. 
     Yeni modeller arasında en gelişmiş bilgisayar olan PC 5280 LCD, Pentium 4 işlemci, 512 MB RAM, 120 GB hard disk ve 15 inç LCD monitöre sahip bulunuyor. 
     Arçelik bilgisayarlar, 875 milyon liradan başlayan ve 13 aya varan taksit imkanlarıyla satılıyor. 
     
     SABANCI TELEKOM 
     Fuarın altyapısını sağlayan Sabancı Telekom, standında ziyaretçilerin kablosuz bağlantı teknolojisinden yararlanmalarına fırsat tanıyor. 
     Katılımcılar, bu teknoloji sayesinde notebook'lardan kablosuz olarak internete bağlanabiliyor. 
     Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB , geçtiğimiz yıl başlattığı fuara katılan küçük ve orta ölçekli işletmelere destek verme girişimini bu yıl da sürdürüyor. 
     Bu yıl fuarın aktivite sponsorluğunu Arçelik ve Beko, donanım sponsorluğunu Dell, iletişim altyapısı sponsorluğunu Sabancı Telekom üstlendi. 
     7 Aralık Pazar gününe kadar açık kalacak fuar, 11.00-20.00 saatleri arasında gezilebiliyor. 
     Yaklaşık 200 bin ziyaretçinin gezmesi beklenen Compex 2003 Uluslararası Bilgisayar Fuarı'nı, 22 yıldır Rönesans Fuarcılık organize ediyor. 
     
</TEXT>
</DOC>
