<DOC>
<DOCNO> 198703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur39.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'te eylem hazırlığı... 
</HEADLINE>
<TEXT>

     Kamu Emekçileri Sendikaları Konfederasyonu KESK İzmir Şubeler Platformu Dönem Sözcüsü Nihat Sefer, TBMM'de görüşülen Kamu Yönetimi Temel Kanunu Tasarısı'nın geri çekilmesi için bir dizi eylem planladıklarını söyledi. 
     Sefer, bu tasarıya dikkat çekmek amacıyla 2 Aralık'ta Türkiye çapında 2 saat ''işyerini terk etmeme'' eylemi yapacaklarını dile getirdi. Sefer, işyerlerinin çalışma sürelerine bağlı olarak çalışanların mesai bitiminde görev yerlerinden ayrılmayacağını söyledi. 
     Hükümet'in, görüşülen tasarıyla ''reform'' adı altında kamu hizmetlerini tasfiyeye giriştiğini iddia eden Sefer, şunları söyledi 
     ''Biz reforma karşı değiliz, ancak hükümetin bu konuda önümüze sunduğu taslak, reform değildir. Söz vermelerine rağmen iş dünyası dışında hiçbir kesimden görüş almadan hazırlanan bu tasarıyla Anayasa'nın birçok maddesine aykırı olarak, sosyal devlet ilkesi kaldırılmak istenmektedir. Bir reform değil, yıkım getirecek olan Kamu Yönetimi Temel Kanunu Tasarısı geri çekilmelidir.'' Tasarıyla kamu hizmeti sunan okul, hastane gibi yerlerin ''ticari bir işletme'' ve tüm vatandaşların ''müşteri'' olarak görüleceğini, verilen hizmetlerin de kar odaklı olacağını ileri süren Sefer, tasarının Dünya Bankası ve IMF'nin dayatmasıyla hazırlandığını iddia etti. 
     Sefer, bu tasarının geri çekilerek toplumun tüm kesimlerinin görüşüyle hazırlanacak yeni bir tasarının yasalaşması gerektiğini belirterek, bu amaçla 2 Aralık'ta yapacakları eylemi, 10 Aralık günü toplu vizite ve 11 Aralık günü de iş bırakma eylemlerinin izleyeceğini söyledi. 
     
</TEXT>
</DOC>
