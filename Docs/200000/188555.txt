<DOC>
<DOCNO> 188555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko14.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford'un Avrupa satışlarında, Türkiye ilk sırada... 
</HEADLINE>
<TEXT>

     Ford otomobil şirketinin 2003 yılının 9 ayında Avrupa'da en fazla satışı Türkiye ve İngiltere'de yaptığı açıklandı. 
     Almanya'nın Köln kentindeki Ford İşletmeleri tarafından yapılan açıklamada, şirketin Avrupa'da en fazla Türkiye ve İngiltere piyasasında başarılı olduğu, Türkiye'deki pazar payının yüzde 16,8, İngiltere'de ise yüzde 15,8 olduğu bildirildi. 
     Şirketin bu yılın 9 ayında Türkiye, Yunanistan ve Polonya'da rekor düzeyde satış yaptığı, İspanya ve İtalya'da da pazar payını arttırdığı belirtildi. 
     Şirketin şu sıralar en fazla satılan markası olan Ford Focus'un, piyasaya sürüldüğü 1998 yılından bu yana 2.5 milyon adet sattığı, bunun da markalar içinde yeni bir rekor olduğu kaydedildi. 
     Ford Fiesta marka otomobilin de, 2003 yılının 9 ayında 2002 yılına göre 31 bin 300 adet daha fazla sattığı ve satılan 260 bin 400 adet ile yılın başarılı otomobillerinden biri olduğu ifade edildi. 
     Avrupa'daki Ford şirketinin Pazarlama, Satış ve Servis Bölümü Başkan Yardımcısı Earl Hesterberg, gittikçe küçülen bir pazarda pazar payını istikrarlı hale getirdikleri için büyük gurur duyduğunu belirterek, başarılarını ürün yelpazelerinin çeşitliliğine ve yeni marka otomobillerinin piyasadaki başarılarına borçlu olduklarını söyledi. 
     
</TEXT>
</DOC>
