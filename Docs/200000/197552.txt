<DOC>
<DOCNO> 197552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/spo15.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Vizeyi aldık    DÜNYA 73. Erkekler ve 16. Bayanlar Büyükler Halter Şampiyonası'nda Türkiye, takım halinde erkeklerde 2., bayanlarda da 9. sırayı aldı. İki branşta da zafere Çin Halk Cumhuriyeti ulaştı. Ay - Yıldızlılar, madalya sıralamasında ilk 6'ya girerek, 2004 Olimpiyatları'na katılma hakkı kazandı. 
   
   Real krizde    İSPANYA Ligi'nde Nihat'ın takımı Real Sociedad'ın Mallorca'ya evinde 1 - 0 yenilmesi şaşkınlık yarattı. İspanyol basını, sahanın en iyi ismini Nihat olarak belirlerken, "Letonya'nın Türkiye'yi elemesi, İstanbul'da patlayan bombalar ve Mallorca yenilgisi. Nihat kara hafta yaşadı" yorumunu yaptı. 
   
   Denizli bayramı    SÜPER Lig'de Galatasaray'ı 2 - 1 yenen Denizlispor'da büyük sevinç yaşanıyor. Başkan Zafer Katrancı, "Önemli bir zafer elde ettik. İlk 5 hedefimize emin adımlarla yürüyoruz. Üç puan taraftara hediyemiz" dedi. 
   
   Lens hazırlığı    GAZİANTEPSPOR, UEFA Kupası'nda oynayacağı Lens rövanşının hazırlıklarına başladı. Teknik Direktör Nurullah Sağlam, Malatya beraberliğinin takımı olumsuz etkilediğini, ancak Fransa'dan turla döneceklerini iddia etti. 
   
   'Fırsat kaçtı'    KONYASPOR Basın Sözcüsü İbrahim Kaplan, Beşiktaş karşısında galibiyeti kaçırdıklarını söyledi. Kaplan, "Beraberlik de iyi bir sonuç ama, kazanma şansını yitirmek üzücü. Adımıza yakışır bir futbol oynadık" diye konuştu. 
   
   Rijkaard zorda    BARCELONA'DA Villerreal yenilgisinin şoku yaşanıyor. Rüştü'yü sezon başından bu yana kulübede oturtarak tepki çeken Teknik Direktör Rijkaard yenilgiyi kabullenemediğini söyledi, "Bu sonucu haketmedik" yorumunu yaptı. 
   
   Larsson yolcu    FUTBOLUN ünlü isimlerini transfer eden Katar takımları, şimdi de Celtic'in İsveçli yıldızı Larsson'un peşine düştü. Sezon sonunda sözleşmesi sona erecek olan golcü futbolcunun, ismi açıklanmayan bir takımla anlaştığı iddia edildi. 
   
   Zafer Fransa'nın    TENİSTE Bayanlar Milli Takım seviyesinde, en önemli organizasyon olarak kabul edilen Federasyon Kupası'nı Fransa kazandı. Dün oynanan maçta Mauresmo, Shaughnessy'i 6 - 2 ve 6 - 1'lik setlerle yenerek zafer kapısını açtı. 
   
   Geciken imza    FORMULA 1'DE 6 milyon Euro'luk katılım payını yatırmadığı gerekçesiyle 2004 takviminden çıkarılan Fransa, 2005 için gereken anlaşmayı yaptı. Fransa Grand Prix'inin 2005 yılında yeniden takvimde yer alacağı bildirildi. 
   
   Geri sayım    ŞANLIURFA'DA yapımına 1992'de başlanan 30 bin kişilik stadın, yeterli ödenek ayrılması durumunda 2004 yılında tamamlanacağı öğrenildi. Üstü tamamen kapatılacak olan stadda 8 kulvarlı pist, 500 kişilik protokol tribünü ve 22 soyunma odasının yer alacağı vurgulandı. 
   
   Hentbolda dün    Erkekler Ligi 
   M.Mezitli-Polis Akd. 25 - 26 
   Şampiyonlar Ligi 
   ASKİ - Prule 22 - 26 
   
   Kutlay'ı kaybettik    ŞOK Gazetesi Spor Müdürü Taner Kutlay 54 , dün kalp krizi geçirdi ve hayata gözlerini yumdu. Cumhuriyet'te gazeteciliğe başlayan, Günaydın ve Radikal'de görev yapan Kutlay, evli ve iki çocuk babasıydı. Memleketi Aydın Bozdağ'da yarın toprağa verilecek Taner Kutlay için TSYD'de de bir tören düzenlenecek. MİLLİYET olarak merhuma Tanrı'dan rahmet, kederli ailesine başsağlığı dileriz. 
   
   
</TEXT>
</DOC>
