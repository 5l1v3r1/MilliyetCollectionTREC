<DOC>
<DOCNO> 196828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko16.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Spekülatif harekette doğrudan müdahale edilecek 
</HEADLINE>
<TEXT>

     Merkez Bankası, İstanbul'da meydana gelen patlamaların, Türkiye finansal piyasalarını olumsuz etkilemesini engellemek amacıyla bir dizi tedbir alındığını açıkladı. 
     Merkez Bankası'ndan yapılan yazılı açıklamaya göre, bu kapsamda piyasalarda Türk lirası likidite ihtiyacının oluşması durumunda, bugün Merkez Bankası'nca Bankalararası Para Piyasasında bankalara gecelik vadede yüzde 28 faiz oranı ile limitsiz olarak gerekli likidite sağlanacak. 
     Ayrıca bugün, Merkez Bankası'nca İstanbul Menkul Kıymetler Borsası Repo Pazarı'nda da yüzde 28 faiz oranı ile gecelik vadede fonlama yapılacak. 
     Merkez Bankası nezdindeki tüm piyasalar ve Elektronik Fon Transferi EFT ve Elektronik Menkul Kıymet Transfer EMKT sistemleri, işlemler tamamlanıncaya kadar açık tutulacak. 
     
     DÖVİZE DOĞRUDAN MÜDAHALE EDİLEBİLECEK 

     Diğer taraftan, döviz piyasalarında işlem hacimlerinin düşmesi olasılığından yarar sağlamaya yönelik spekülatif bir hareket gözlenmesi halinde, söz konusu piyasaya Merkez Bankası'nca doğrudan müdahale edilerek, döviz kurlarında aşırı dalgalanmaya izin verilmeyecek. 
     
</TEXT>
</DOC>
