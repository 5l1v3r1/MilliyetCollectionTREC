<DOC>
<DOCNO> 154454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur08.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yamaç paraşütü yaparken yaralanan turist için özel uçak gelecek 
</HEADLINE>
<TEXT>

     Muğla'nın Fethiye İlçesi Ölüdeniz Beldesi'nde, yamaç paraşütüyle atlayış yaparken düşerek yaralanan Alman turist için, ülkesinden özel ambulans uçak geleceği bildirildi. 
     Alınan bilgiye göre, Almanya'dan WDS paraşüt okulu ile Fethiye Ölüdeniz'e gelen ve Babadağ'dan paraşütle atladıktan kısa süre sonra ters akıma kapılarak düşen Kerstin Alberle 22 , Fethiye Özel Letoon Hastanesi'nde tedavi altına alındı. Düştüğü sırada kayalara çarpması sonucu, bacağında ve kalçasında kırıklar oluştuğu belirlenen Alberle'nin tedavisinin Almanya'da yapılması için, özel sigortası tarafından Türkiye'ye ambulans uçak gönderileceği bildirildi. 
     Tedavisinin sürdüğü hastanede çevresindekilere, Ölüdeniz'de 2 sezondur eğitim atlayışı yaptığını, yaşadığı kazanın yamaç paraşütüne olan ilgisini azaltmadığını ve eğitimini sürdürmek istediğini söylediği öğrenilen Alberle'nin, yarın Dalaman veya Antalya havaalanlarına gelecek ambulans uçakla, ülkesine götürülmesi bekleniyor. 
     
</TEXT>
</DOC>
