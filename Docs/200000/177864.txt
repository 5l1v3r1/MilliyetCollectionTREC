<DOC>
<DOCNO> 177864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur12.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sigara ve kibrit, sonuç ev yangını... 
</HEADLINE>
<TEXT>

     Türkiye'de son 5 yılda çıkan 225 bin yangından 65 bini, yatarken içilen, söndürülmeden bırakılan sigara ve çocukların kibritle oynamalarından kaynaklandı. 
     Akdeniz Üniversitesi Teknik Bilimler Yüksek Okulu İtfaiyecilik ve Yangın Güvenliği Bölümü Öğretim Üyesi Yrd. Doç. Dr. Saadet Alkış, kaza sonucu çıkan ev yangınlarının büyük bölümüne yanıcı ve yakıcı maddelerle oynayan çocukların neden olduğunu belirterek, anne ve babaları bu tür maddeleri çocuklarının ulaşamayacağı yerlerde bulundurmaları konusunda uyardı. Alkış, şunları kaydetti 
     ''Çocuklar kibrit gibi yanıcı ve yakıcı maddeleri oyun aracı gibi görüyor. Bu araçlarla oynamaları da acı sonuçlara neden oluyor. Ayrıca alkol ve uyuşturucu kullanmış kişilerin sigaralarını genelde söndürmeyi unutmaları da yangına neden olabiliyor. İşyerinde çıkan yangınlar ise işin ehli olmayan çıraklardan kaynaklanıyor.'' Alkış, tedbirsizlik ve dikkatsizlikten kaynaklanan yangınların önüne geçmek için uyku öncesinde yatakta sigara içilmemesi ve sigaranın iyice söndürüldüğünden emin olunması, çocukların, çakmak ve kibrit gibi yanıcı maddelerle oynamasının engellenmesi gerektiğini söyledi. 
     Alkış, vatandaşları elektrikli ev aletlerinin prize takılı bırakılmaması, elektrik donanımına ehliyetsiz kişilerin el sürmemesi, bacaların yılda en az 1 defa temizlenmesi, evlerde kullanılan tüpgazların sızıntıya karşı kontrol edilmesi ve LPG tüplerinin bulunduğu mutfak ve banyoların sürekli havalandırılması konusunda da uyardı. 
     
     TÜRKİYE'NİN YANGIN PANORAMASI 
     Sivil Savunma Genel Müdürlüğü tarafından hazırlanan yangın istatistiklerine göre, orman yangınları hariç, Türkiye'de 1998-2002 yılları arasında 225 bin 131 yangın çıktı. Bu yangınlarda, 279 trilyon 906 milyar lira maddi zarar meydana gelirken, bin 255 kişi yaşamını yitirdi. 
     Kaza sonucu evlerde meydana gelen yangınların büyük bir kısmı, çocukların kibritle oynamaları ve yatarken içilen, söndürülmeden bırakılan sigaradan kaynaklandı. 
     Yangınların çıkış nedenleri şöyle 
     ''Sigara ve kibrit 65 bin 559, elektrik kontağı 47 bin 935, baca tutuşması 17 bin, ocak-soba 12 bin 483, tüpgaz 11 bin 796, sabotaj 6 bin, akaryakıt ve parlayıcı madde 3 bin 177, yıldırım düşmesi 413 ve diğer nedenler 60 bin 716.'' 
     
     YANGIN ANINDA SAKİN OLU 
     Ankara Büyükşehir Belediyesi İtfaiye Daire Başkanlığı'nca halkı yangınlara karşı bilgilendirmek amacıyla hazırlanan broşürde yangın anında yapılması gerekenler şöyle sıralanıyor 
     ''Telaşlanmayınız. Bulunduğunuz yerde yangın ihbar düğmesi varsa ona basınız. İtfaiyeye telefon ediniz. Yangın adresini en kısa ve doğru şekilde bildiriniz. Mümkünse yangının cinsini bina, benzin, araç vb bildiriniz. Yangını çevrenizdekilere duyurunuz. İtfaiye gelinceye kadar yangını söndürmek için elde mevcut imkanlardan yararlanınız. Yangının yayılmasını önlemek için kapı ve pencereleri kapatınız. Bunları yaparken kendinizi ve başkalarını tehlikeye atmayınız. Görevlilerden başkasının yangın sahasına girmesine mani olunuz.'' 
     
</TEXT>
</DOC>
