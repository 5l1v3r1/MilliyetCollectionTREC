<DOC>
<DOCNO> 158358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/guncel/gun20.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Milli Görüş, Gül'ü yalanladı      ABDULLAH KARAKUŞ Ankara 

     Dışişleri Bakanı Abdullah Gül, Milli Görüş'le ilgili genelgenin, bazı büyükelçiliklerin etkinliklere katılmak için bakanlıktan talimat istemesi üzerine hazırlandığını belirtirken, Avrupa İslam Toplumu Milli Görüş Teşkilatı IGMG , "Talep bizden geldi" iddiasında bulundu. 
     CHP Grup Başkan Vekili Mustafa Özyürek'in soru önergesini yanıtlayan Gül, Milli Görüş ve irtibatlı derneklerin etkinliklerine katılımda bazı büyükelçiliklerin tereddüt ettiğini, talimat istemeleri üzerine genelgenin yayımlandığını kaydetti. Gül, "Ülkemiz aleyhine suç teşkil eden faaliyetlerde bulunulmadığı sürece dış misyonlarımıza, vatandaşlarımızla ilişkilerinde devletin bütün vatandaşlarını kucaklaması gereğinden hareket edilmesinin uygun olacağı bildirilmiştir" dedi. AKP'lilere mektup yazan IGMG Başkanı Yavuz Çelik Karahan ise Gül'ü yalanladı. 
     
     Pastanede kokteyl 
     Türkiye'deki görev süresi dolan Pakistan Askeri Ataşesi Javed Igbal, veda partisini Denizatı Pastanesi'nde verdi. Ankara'daki askeri misyon şeflerinin davetli olduğu resepsiyon renkli görüntülere sahne oldu. Hoşdere Caddesi'ndeki pastaneye bazı davetliler dolmuşla geldi. Veda pastasının kılıçlarla kesildiği kokteylde, pastanenin müşterileri ise alışverişe devam etti. KKTC'nin Ankara Büyükelçiliği'nde görevli askeri ataşeler de kokteyle katıldı. 
     
13 yılda gelen hukuk      ANKARA Milliyet 

     Anayasa Mahkemesi, Olağanüstü Hal Bölge OHAL Valisi'ne tanınan yetkilerin kullanılmasıyla ilgili idari işlemler hakkında iptal davası açılamayacağına ilişkin hükmü oyçokluğuyla iptal etti. Böylece 2002'de kaldırılan OHAL kapsamındaki illerde, 1990'dan bu yana OHAL Valiliği'nin idari işlemlerine itiraz edilememesinin hukuka aykırı olduğu anlaşıldı. 
     OHAL Valisi, eylemleri nedeniyle Diyarbakır'da öğretmenlik yapan bir kişinin görev yerinin değiştirilmesini istedi. Öğretmen, işlemin iptali için dava açtı. İdare mahkemesi, davayı reddetti. Bunun üzerine öğretmen kararı temyiz etti. Başvuruyu görüşen Danıştay 5. Dairesi, iptal istemini Anayasa Mahke-mesi'ne götürdü. Anayasa Mahkemesi de düzenlemeyi 5'e karşı 6 oyla iptal etti. 
     
Türk bandıralı gemi Akdeniz'de 2 aydır kayıp...      GURBET GÖKÇE Edirne DHA 

     İstanbul'dan Libya'ya 1 milyon dolarlık bakır tel ve seramik götüren Türk bandıralı "Rahma" isimli kuru yük gemisi, Akdeniz'de sır oldu. Gemiden ve 10 kişilik mürettabatından iki aydır haber alınamıyor. 911 grostonluk 60 metre uzunluğundaki gemi 13 Mart'ta Ambarlı Soyak Limanı'ndan Libya'nın Misurata Limanı'na hareket etti. 1 gün sonra kaptan Erhan Günyüzü, şirketi arayıp hava koşullarının çok kötü olduğunu ve Girit Adası açıklarına demir atacağını rapor etti. Bu tarihten sonra gemiden haber alınamadı. Bu arada, Rahma'dan bir Fransız radyo kanalının 19 Mart'ta S.O.S. sinyali aldığı belirlendi. Tüm çağrılara gemiden bir yanıt gelmediği kaydedildi. 
     
Gurbete giden arsasını kaptırıyor...      ŞENOL DEMİRCİ İstanbul 

     Bahçelievler'de yıllardır ev yapmak için izin alamadığı arsasının otopark yapıldığını öğrenen gurbetçi Mehmet Güner'in başına gelenlerin benzerini Almanya'da oturan bir başka gurbetçimiz yaşadı. 30 yıldır Almanya'da olan Zehra Kartal'ın, İçerenköy'deki 700 metrekarelik arsası haberi olmadan satıldı. Kadıköy Cumhuriyet Savcısı'nın iddianamesine göre olay şöyle gelişti Alman vatandaşlığına da geçen Kartal, İçerenköy'de 700 metrekarelik bir arsa aldı. Ancak sanık Mustafa Vehbi Dursun, sahte senetler düzenleyerek Zehra Kartal'ı kendisine borçlu gibi gösterdi. 
     İMZALARI BAŞKASI ATTI 
     Ardından da arazi haczedilerek, ihale yoluyla satışa çıkarıldı. İhalede araziyi 2000 yılında 70 milyar lira veren Mustafa Özdemir aldı. İşlemleri de Dursun'un vekili görünen avukat Meral Ünar gerçekleştirdi. Olayı tesadüfen öğrenen Kartal, Türkiye'ye gelerek tapu kayıtlarına ihtiyati tedbir koydurdu ve suç duyurusunda bulundu. Zehra Kartal tarafından 1998'de imzalandığı iddia edilen iki adet 9 milyar 166 milyon liralık senedi inceleyen uzmanlar, imzaların Kartal'a ait olmadığı sonucunu vardı. Bu bilgiler üzerine Mustafa Vehbi Dursun hakkında dava açıldı. Dursun, tutuklanarak cezaevine gönderildi. Kartal'ın açtığı davaya 27 Mayıs'ta başlanacak. 
     
Türkiye, beşik gibi sallandı      Türkiye, dün hafif büyüklüklükte 7 depremle sarsıldı. Bingöl, İzmir, Çankırı ve Kastamonu'da meydana gelen 3.0 - 3.7 büyüklüğündeki depremlerde can veya mal kaybı olmadı. Boğaziçi Üniversitesi Kandilli Rasathanesi Deprem Araştırma Enstitüsü'ne göre, ilk deprem dün saat 06.38'de Kastamonu'nun Tosya ilçesinde 3.0 büyüklüğünde kaydedildi. Çankırı Orta'da saat 08.46'da 3.4, Bingöl Genç'te saat 10.03'te 3.7, Bingöl Sancak'ta saat 10.47 ve 13.03'te 3.3'er, Sancak'ta saat 14.24'te 3.0, İzmir Urla'da da saat 16.31'de 3.4 büyüklüğünde sarsıntılar oldu. 
     
Albaya son görev      GÜRKAN AKGÜNEŞ 

     Çatalca'da meslektaşı Albay Cemal Demirel'in öldürdü-ğü Albay Selçuk Özkardeşkaya için Üsküdar Selimiye Camii'nde cenaze töreni düzenlendi. Çok sayıda ordu mensubunun da katıldığı törende, gözyaşlarını tutamayan Özkardeşkaya'nın annesi Hatice, babası Nihat ve eşi Edibe Özkardeşkaya, yakınlarının yardımıyla ayakta durabildi. Özkardeşkaya, Edirnekapı Şehitliği'nde toprağa verildi. 
     
Erdoğanlar'ın acı günü      İSTANBUL Milliyet 

     BAŞBAKAN Recep Tayyip Erdoğan'ın bir süredir kanser tedavisi gören babasının amcasının oğlu İlyas Erdoğan vefat etti. İlyas Erdoğan için dün Eyüp Camii'nde cenaze töreni düzenlendi. AKP'lilerin yanı sıra İlyas Erdoğan'ın yakınlarının yer aldığı törene, Başbakan Erdoğan yoğun programı nedeniyle katılamadı. İlyas Erdoğan, cenaze namazının ardından Eyüp Mezarlığı'na defnedildi. 
     
Üvey baba dehşeti      FATİH KARAÇALI DHA 

     ADANA'da üvey baba, kızlarını copla hastanelik etti. Yeşilyurt Mahallesi 166. Sokak'ta oturan Çetin Kurtboğan 35 , nik hsız yaşadığı Mediha Canbey'in 49 ilk evliliğinden olan çocukları N.A. 16 , N.A. 12 ve N.A.'yı 9 plastik su borusundan yaptığı copla öldüresiye dövdü. Canbey'in şik yetçi olduğu Kurtboğan ise yakalandı. 
     

</TEXT>
</DOC>
