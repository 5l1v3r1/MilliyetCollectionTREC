<DOC>
<DOCNO> 168166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun11.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkücü Ferhat Tunç tutuklandı 
</HEADLINE>
<TEXT>

     OLCAY AKDENİZ Muğla DHA 

     Türkücü Ferhat Tunç, geçen ay Ağrı Doğubeyazıt konserinde PKK'yı övdüğü iddiasıyla hakkında verilen gıyabi tutuklama kararının ardından Muğla Milas'ta tutuklandı. Tunç'un 22 Haziran'da 2. Doğubayazıt Kültür ve Sanat Festivali'nde verdiği konserde halkı "Merhaba PKK'lı dostlar" diye selamladığı öne sürüldü. Doğubayazıt Savcılığı'nın başlattığı soruşturma sonucu Tunç hakkında Sulh Ceza Mahkemesi'nce gıyabi tutuklama kararı verildi. Tunç, önceki akşam DEHAP Milas İlçe Başkanlığı'nın düzenlediği etkinlikte Milas Amfi Tiyatro'da hayranlarının karşısına çıktıktan sonra gözaltına alındı. Tunç, hakkındaki gıyabi tutuklama kararı vicahiye çevrilerek Milas Cezaevi'ne konuldu. Doğubeyazıt Belediye Başkanı DEHAP'lı Mukaddes Kubilay, "Konseri ben de izledim. Sanatçının, iddia edilen sözü söylediğini duymadım" dedi. 
     

</TEXT>
</DOC>
