<DOC>
<DOCNO> 163008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur15.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazışmalar sürüyor, köknarlar kuruyor... 
</HEADLINE>
<TEXT>

     Konya'nın güney bölümünde bulunan ormanlardaki köknar ağaçlarının kuruma nedeni, Bozkır Kaymakamlığı ile Konya Orman Bölge Müdürlüğü arasındaki çok sayıda yazışmaya rağmen belirlenemezken, onbinlerce köknar ağacı kurumaya devam ediyor. 
     Toros Dağları'nın İç Anadolu Bölgesi'ne uzanan kollarında yer alan köknar ağaçları, son 5 yıldır kuruyarak, özellikle Bozkır, Yalıhüyük ve Ahırlı ilçelerindeki ormanları yok olma tehlikesiyle karşı karşıya getirdi. 
     Resmi kayıtlara göre son 5 yıl içinde bölgede kuruyarak ve kesilerek orman dışına taşınan köknar ağacı sayısı 15 bini aştı, ancak bu ağaçların kurtarılmasıyla ilgili somut bir adım atılamadı. 
     Göknarların kurumasına seyirci kalamayan Bozkır Kaymakamlığı, Türkiye çapında detaylı bir araştırma yaptı. Araştırma sonunda, bölgedeki köknar ağaçlarındaki kurumanın Rusya'dan ithal edilen kerestelerle ülkemize gelen ''Dendroctonus Micans'' adı verilen bir böcekten kaynaklandığının öğrenildiği kaydedildi. 
     Kaymakamlık, mevcut bulguları 2001 yılında Konya Orman Bölge Müdürlüğü Bozkır Orman Şube Şefliği'ne resmi yazıyla bildirerek, gerekli önlemlerin alınmasını istedi. 
     Orman Şefliği'nden gönderilen cevap yazısında ise bölgedeki köknar ağaçlarında meydana gelen kurumanın önlenmesi için Orman Bölge Müdürlüğü bünyesindeki Orman Zararlıları ile Mücadele Şubesi tarafından bir inceleme yapıldığı belirtilerek, ''Bölgedeki köknarların kuruması böcek zararlılarından çok havadaki nem azalması ve yağış azlığı nedeniyle topraktaki kuraklıktan kaynaklanmaktadır'' denildi. 
     Gönderilen yazıdan tatmin olmayan Bozkır Kaymakamlığı ise Giresun Orman Bölge Müdürlüğü'nden getirttiği ve kurumaya Rusya'dan gelen böceğin sebep olduğuna ve biyolojik yöntemlerle sorunun giderilebileceğine ilişkin ayrıntılı raporu, bu kez Konya Orman Bölge Müdürlüğü'ne gönderdi. 
     
     BÖCEK BULUNAMADI RAPORU 
     2002 yılı Mayıs ayında gönderdiği bu yazının Konya Bölge Müdürlüğü'nden 5 gün sonra gelen cevap yazısında ise şu ifadelere yer verildi 
     ''Gönderilen resmi yazı ve rapor incelenmiş ve konuyla ilgili gerekli tüm teknik çalışmalar yapılmıştır. Bölgeye, hastalığın belirlenmesi için teknik mücadele yöntemi olan feormon tuzakları atılmış, ancak yeterli miktarda böcek yakalanamamıştır. Yakalanan böcek miktarının ağaçlarda kuruma yapacak oranda olmadığı anlaşıldığından, çalışmaya son verilmiştir. 
     Köknar ağaçlarında ayrıca, gönderilen yazıda belirtilen 'Dendroctonus Micans' isimli böcek değil, küçük kabuk böcekleri de denilen 'Crgphalas Picea' türü böceklere rastlanılmıştır. Konuya ilişkin göstermiş olduğunuz yakın ilgiye teşekkür ederiz.'' 
     
     ''ORMAN ALANI DIŞINA ÇIKARILDI'' 
     Yazıda ayrıca, kuruyan ağaçların 2000 yılına kadar kuruyan ağaçların kesilerek orman dışına çıkarıldığı, ancak 2001 yılında herhangi bir çalışmanın yapılmadığı kaydedildi. 
     Konya Orman Bölge Müdürlüğü yetkilileri, köknarların havadaki nem yetersizliği ve yağış azlığı nedeniyle kuruduğunu yineleyerek, ''Sedir ağaçlarının gölgesinde yaşayan ve nemli havayı seven köknar ağaçlarındaki kuruma, çok değerli sedir ağaçlarının kesilmesiyle başladı. Topraktan yeterince su alamayıp zayıflayan köknarlar, gövde kurtlarının da etkisiyle kuruyor'' diye konuştu. 
     Köknarların kurumasının kaçınılmaz olduğunu savunan yetkililer, arıcılık yapılmayan bölgelerdeki genç ağaçlarda gerekli ilaçlama çalışmalarına devam edildiğini, yapılması gereken tek şeyin ise kuruyan köknar ağaçlarını ormandan uzaklaştırarak yerlerine sedir ağacı palamutları ekilmesi olduğunu kaydettiler. 
     
</TEXT>
</DOC>
