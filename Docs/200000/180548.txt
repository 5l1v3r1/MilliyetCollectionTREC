<DOC>
<DOCNO> 180548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo21.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer'e geri dön çağrıları... 
</HEADLINE>
<TEXT>

     Trabzonspor Kulübü eski başkanlarından AK Parti Trabzon Milletvekili Faruk Özak, Özkan Sümer ve Trabzonspor taraftarlarının Fenerbahçe maçında takdir aldığını söyledi. 
     Faruk Özak, Özkan Sümer'in, kulübün başkanı olduğunu ve yaklaşık 45 yılını futbola ve spora adadığını ifade ederek, ''Sayın Sümer'in bu demokratik tepkisini saygıyla karşılıyorum. Tahkim Kurulu'nun vermiş olduğu kararı da demokratik ortamda saygıyla karşılamak lazım'' dedi. 
     Tahkim Kurulu'nun vermiş olduğu kararın gerekçelerini tam olarak bilmek gerektiğini dile getiren Özak, şöyle devam etti 
     ''Gerçekleri bildikten sonra bu karar daha iyi değerlendirilecektir. Özkan Sümer ve arkadaşları her zaman Trabzonspor'un hakkını korumuşlardır. Sümer, Trabzonspor taraftarı Fenerbahçe maçında takdir almıştır ve Türkiye'ye örnek olmuştur. Hiçkimse Trabzonspor'u eleştirmemiştir. Bu karara saygı duysam da, Özkan Sümer haklı da olsa, ben Trabzonspor'u seven ve onunla bütünleşen bir kişi olarak, bu istifadan Trabzonspor'un zarar göreceğini düşünüyorum.'' Trabzonspor'un haklı olduğunu ve haklı olarak kalması gerektiğini de ifade eden Özak, ''Tahkim Kurulu'nun bu kararı toplum vicdanında değerlendirilecektir. Gerek kulübümüzün gerekse diğer kulüplerin uğradıkları haksızlıklar ne ilkdir ne de son olacaktır'' diye konuştu. 
     Meclis açılır açılmaz, genel kurula, futbolda küfürün ve anarşinin önlenmesiyle ilgili yasa tasarısı getireceklerini belirten Özak, bu konuya herkesin destek vermesi, bu olayın lafta kalmaması gerektiğini de kaydetti. 
     Özkan Sümer ve yönetimini yeniden göreve çağırdığını vurgulayan Özak, ''Özkan Sümer, imtihanını başarıyla vermiştir. Bu kararla ilgili artık Türkiye'deki insanların tepkisini göreceğiz'' dedi. 
     
     ERDOĞAN'IN FENERBAHÇE MAÇIYLA İLGİLİ AÇIKLAMASI 

     Özak, Başbakan Recep Tayyip Erdoğan'ın, Fenerbahçe'ye verilen cezayla ilgili olarak yaptığı açıklamanın fazla büyütülmemesi gerektiğini de kaydederek, şöyle devam etti 
     ''Rahmetli Turgut Özal dahi tüm siyasiler, herhangi bir kulüp taraftarı ve sempatizanı olduğunu rahatlıkla açıkladılar. Herkesin gönlünde bir kulüp vardır. Sayın Başbakan da o günkü maçla ilgili olarak kendi görüşünü açıklamıştır. Bu açıklamadan Tahkim Kurulu etkilenmişse Tahkim Kurulu'nun çıkıp buna cevap vermesi lazım. Türkiye'de 20 yıldır Başbakanlar takımlarını desteklemişlerdir.'' 
     
     SÜMER İSTİFASINI GERİ ALSIN... 

     Trabzon Dernekler Birliği Başkanı Tahsin Usta, Futbol Federasyonu Tahkim Kurulu'nun Fenerbahçe'ye verilen 1 maçlık saha kapatma cezasını kaldırmasının ardından görevinden istifa eden Trabzonspor Kulübü Başkanı Özkan Sümer'in, istifasını geri almasını istedi. 
     Tahsin Usta, yaptığı yazılı açıklamada, Trabzonspor-Fenerbahçe maçında çıkan olaylardan dolayı Fenerbahçe'ye verilen saha kapatma cezasının, Futbol Federasyonu Tahkim Kurulu tarafından kaldırılmasını, Trabzon'a ve Trabzonspor'a yapılan haksızlık olmanın yanında centilmenliğe, barışa, dostluğa ve adalete yapılan bir saldırı olarak değerlendirdiklerini bildirdi. 
     Tahkim Kurulu'nun, Başbakan Recep Tayyip Erdoğan'ın açıklamalarıyla baskı altına alındığını ileri süren Usta, şöyle devam etti 
     ''Sayın Başbakan, bu açıklaması ve tavrıyla taraf olmuş, futbol holiganlarını cesaretlendirerek önlerini açmıştır. Polise bıçak çeken, sandalye kıran, çocukları yaralayanları aklayanların gelecekte futbol terörünü nasıl önleyecekleri merak konusudur. Trabzon insanı sağduyuyu bırakmayacak, tahriklere kapılmayacaktır.'' Usta, bu olayla ilgili etki altında kalan federasyon ve Tahkim Kurulu'nu kınadıklarını da ifade ederek, bu tutumu protesto ederek istifa eden Trabzonspor Kulübü Başkanı Özkan Sümer'in de istifasını geri almasını istedi. 
     
</TEXT>
</DOC>
