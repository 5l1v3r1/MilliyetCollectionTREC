<DOC>
<DOCNO> 156621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko22.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Doların düşüşü, ithalat patlaması ve cari açık için risk 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkan Yardımcısı Ömer Bolat, dolardaki düşüşün ithalat patlaması ve cari açık için risk oluşturduğunu kaydetti. 
     Bolat, yaptığı açıklamada, dolardaki hızlı değer kaybının, turizm ve ihracat gelirlerinin düşmesine, ihracatçının iç pazara yönelmesine neden olabileceğini, bu durumda Mayıs ve Haziran ayından sonra enflasyonist baskıların artabileceğini savundu. 
     Dövizde gerçekçi kur uygulamasına geçilmeden doların erimesinin zararlı etkilerinin engellenemeyeceğini belirten Bolat, ''Doların düşüşü, ithalat patlaması ve cari açık için risk oluşturmaktadır'' dedi. 
     Ömer Bolat, düşüşün, pahalı kur nedeniyle uzun zamandır ertelenen üretim malları ithalatı için uygun ortam hazırladığını, bunun da kapasite artırımı için yeni yatırımları teşvik ettiğini vurguladı. 
     Bu yılın ilk üç aylık dönemi değerlendirildiğinde, ekonominin büyümesi ve üretim artışına paralel olarak dış ticaret açığının hızla arttığına işaret eden Bolat, DİE verilerine göre 2002'nin ilk üç ayında yüzde 4.1 artan sanayi üretiminin, bu yılın ilk üç ayında artışının yüzde 7.5 oranında gerçekleştiğini hatırlattı. 
     Üretimde yaşanan canlanmanın büyük oranda kapasite kullanım artışından kaynaklandığını belirten Bolat, şunları kaydetti 
     ''Önemli olan bu canlanmayı sürekli kılabilmektir. Kısa süreli bir canlanma, ekonomiyi düze çıkarmadığı gibi toplumun beklentilerini de karşılamaz. Piyasadaki canlanmanın sürekli kılınabilmesi için, gelir getiren kamu varlıklarının halka satışına yönelik gelir ortaklığı senetleri çıkarılmalı ve sağlanacak gelir 'reel ekonomiye destek fonu' olarak kullandırılmalıdır. Bu şekilde yastık altındaki milyarlarca dolarlık birikim, ekonomiye kazandırılacak ve piyasada canlanma çığ gibi artacaktır.'' 
     
</TEXT>
</DOC>
