<DOC>
<DOCNO> 159590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/ekonomi/eko03.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti'den Mini Bank 
</HEADLINE>
<TEXT>

Garanti Bankası, çocuklarının geleceğine yatırım yapmak isteyen ailelerin çocukları adına hesap açtırabilecekleri Mini Bank projesini hizmete sundu 
     EKONOMİ SERVİSİ 

     Yapılan araştırmalara göre Türkiye'de toplumun büyük bölümünün bankacılık hizmetlerinden yararlanmadığını belirten Garanti Bankası Genel Müdürü Ergun Özen, küçük çocukları tasarruf yapmaya yönlendirmek ve bu tasarruflarını bankacılık hizmetlerinde değerlendirerek geleceğe yatırım yapmalarını sağlamak amacıyla Mini Bank projesini hazırladıklarını söyledi. 
     Uzun bir süredir proje üzerinde çalıştıklarını belirten Özen, dünyada bu tür projelerin başarılı örneklerinin bulunduğunu söyledi. 
     
     3 farklı hesap seçeneği 
     Mini Bank'la çocuklarının geleceğini garantiye almak isteyen ailelerin onlar adına en az 100 milyon TL ve 50 dolar veya euro hesap açabileceklerini belirten Özen, projede Warnen Bros ile çalıştıklarını bildirdi. Özen, şirket ile yapılan anlaşma gereği Garanti Mini Bank'a üye olan çocukların Warner Bros'un karakterleri Tweety, Sylvester, BugsBunny, Tazmanya Canavarı, Taş Devri ile Süperman ve Batman'lı üye kartları ile kumbaralara sahip olacaklarını söyledi. Özen, üyelik kartlarının ATM veya kredi kartı özelliği olmadığını belirtti. 
     
Minikler Ergun Özen'i terletti      Garanti'nin Mini Bank'ı tanıtan basın toplantısına katılan Özel Sezin İlköğretim Okulu 4. sınıf öğrencileri sorularıyla Ergun Özen'i terlettiler. Bir öğrenci Özen'e bankacılıkta en önemli şeyin ne olduğunu sorduğunda Özen'in yanıtı "Doğru yönetim, güven, iyi ahlaklı olmak çok önemli' oldu. Bir öğrenci bankaların neden krize girdiğini sorduğunda gülerek yanıt veren Özen, "Ben bunu çok anlattım ama sana da anlatayım. İyi yönetilmedikleri, yanlış işler yaptıkları, bankacılık yapmadıkları için krize girdiler" dedi. "Bankanız sizin kumbaranız mı " sorusuyla da karşılaşan Özen, "Hayır, benim kumbaram değil ama benim iki çocuğum var. Onların Garanti'de kumbaraları var" dedi. 
     

</TEXT>
</DOC>
