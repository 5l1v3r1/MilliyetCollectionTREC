<DOC>
<DOCNO> 163042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur49.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeltiksuyu YBİO öğrencileri karnelerini İstanbul'da aldı... 
</HEADLINE>
<TEXT>

     Bingöl'deki depremin ardından Darüşşafaka Eğitim Kurumları'nda misafir olarak eğitimlerini tamamlayan Çeltiksuyu Yatılı Bölge İlköğretim Okulu öğrencisi depremzede öğrenciler karnelerini aldılar. 
     Darüşşafaka Lisesi Ayhan Şahenk Spor Salonu'nda karnelerin dağıtılması nedeniyle düzenlenen törende konuşan Darüşşafaka Eğitim Kurumları Genel Müdürü Azmi Özkardeş, Çeltiksuyu Yatılı Bölge İlköğretim Okulu'nun, Darüşşafaka ile kardeş okul olduğunu belirtti. Özkardeş, ''Bir sonraki aşama olarak 'kan kardeşi' olacağız. Depremzede öğrencilerin yeni okula adaptasyonu hiç kolay olmadı. Öğretmenlerimiz büyük çaba gösterdi, ama en çok öğrencilerimiz bize yardımcı oldu'' dedi. 
     Özkardeş, okulun her yıl gerçekleştirdiği yaz kampını Bingöl'de yapmayı düşündüklerini sözlerine ekledi. 
     Çeltiksuyu Yatılı Bölge İlköğretim Okulu Müdürü Mustafa Gürkan, depremin olduğu 1 Mayıs gecesi okullarının yıkıldığını, bazı öğrencilerin de yaşamını yitirdiğini ifade ederek, ''Darüşşafaka, dar günümüzde ellerini uzattı. Bizimle herşeylerini, ekmeklerini paylaştılar. Kendi öğrencileri için yapmadıklarını bizimkiler için yaptılar. Onlara çok teşekkür ediyoruz'' diye konuştu. Gürkan'ın konuşması sırasında duygulu anlar yaşadığı görüldü. 
     Daha sonra 2002-2003 öğretim yılını Darüşşafaka İlköğretim Okulu'nda bitiren 107 öğrenciye karneleri Okul Müdürü Rasim Kaya tarafından verildi. 
     Bingöllü öğrenciler, Darüşşafakalılar'ın kendilerine çok iyi davrandığını ve sevgi gösterdiklerini dile getirerek, yeniden yapılacak okullarının Darüşşafaka Eğitim Kurumları gibi olmasını istediler. 
     Bingöllü öğrencilerin yöreye ait türküler seslendirip, halk oyunlarından örnekler sergilediği tören, her iki okulun öğrenci ve öğretmenlerinin birlikte halay çekmesiyle sona erdi. 
     
</TEXT>
</DOC>
