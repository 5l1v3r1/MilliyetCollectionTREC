<DOC>
<DOCNO> 179169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/soneko04.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün "Hükümet, bizim için de 'Dükkana dönüş yasası' çıkarsın" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Dağdaki teröristi topluma kazandırmak için 'Eve Dönüş Yasası' çıkaran hükümet, bizim için de 'Dükkana Dönüş Yasası' çıkarsın'' dedi. 
     Aygün yaptığı yazılı açıklamada, hükümetten, ekonomik kriz mağduru olan esnaf, tüccar ve sanayici için sicil affı çıkarılarak dükkana döndürülmesini ve ekonomiye kazandırılmasını istedi. 
     ATO Başkanı Aygün, şunları kaydetti 
     ''Biz kimsenin kanını dökmedik. Mehmetçiğe silah çekmedik. Tam tersine ekonomik krizlerde şehit verdik. Kriz nedeniyle evine ekmek götüremeyecek duruma gelen pek çok üyem intihar etti. Dağdaki teröristi topluma kazandırmak için 'Eve Dönüş Yasası' çıkaran hükümet, bizim için de 'Dükkana Dönüş Yasası' çıkarsın.'' Ekonomik kriz nedeniyle kredi borçlarını ödeyemeyen, çekleri karşılıksız çıkan esnaf, tüccar ve sanayicilerin sicilinin bozulduğunu belirten Aygün, ''Hükümetin uyguladığı ekonomi politikaları yüzünden senedimizi, kredi kartı borcumuzu ödeyemedik. Çeklerimizin arkası yazıldı. Bu yüzden sicilimiz de asabımız da bozuldu. Krizin kara listesini yok etmeden iş dünyasının ruh sağlığı düzelmez'' dedi. 
     Kriz nedeniyle borcunu ödeyemeyen işadamlarının, bankaların kara listesine alındığını, daha sonra borçlarını ödedikleri halde bu listeden çıkarılmadıklarını kaydeden Aygün, ''Esnaf ve tüccarın boynuna asılan kara liste yaftasını kaldırın'' dedi. 
     Aygün, halen bankalara borcu bulunanların bu kredileri kapatmaları koşuluyla sicil affı kapsamına alınmasının kredi geri dönüşlerini hızlandıracağını belirtirken, Başbakan Recep Tayyip Erdoğan, Sanayi ve Ticaret Bakanı Ali Coşkun ile Adalet Bakanı Cemil Çiçek'e birer mektup göndererek konuya ilişkin bilgi verdiğini ve yasanın bir an önce çıkarılması talebinde bulunduğunu bildirdi. 
     
</TEXT>
</DOC>
