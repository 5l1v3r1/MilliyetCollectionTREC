<DOC>
<DOCNO> 172967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun15.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire, Saddam'ın yeni ses kaydını yayınladı 
</HEADLINE>
<TEXT>

     Merkezi Katar'da bulunan El Cezire televizyonu, Irak'ın devrik Devlet Başkanı Saddam Hüseyin'e ait olduğu ileri sürülen yeni bir ses kaydı yayınladı. 
     Ses kaydında Irak halkına mesaj gönderen Saddam, destekçilerine, Amerikalıları, Irak'tan def etmeleri çağrısında bulundu. 
     Pazar günü yapıldığı belirtilen ses kaydında Saddam, Irak'taki Amerikan işgal kuvvetlerine karşı direnişin devam etmesini istedi. 
     Ses kaydında Saddam, ''Yenilgi ve acı duygusu, bazı insanları, düşmana silah doğrultmak yerine servet sahibi olmaya itebilir. Halktan, devlet ve parti mülkiyetini durum değişinceye kadar korumalarını veya değerlerini şanlı direnişe bağışlamalarını istiyorum'' dedi. 
     ''İnancımız büyük, Allah yanımızda olacak'' diyen Saddam, işgal güçlerinin bir gün tökezleyeceğini ve zaferin her an mümkün olduğunu belirtti. 
     Ayaklanmalar neticesinde dengelerin değiştiğini kaydeden Saddam, ABD'nin bu durumun önüne geçemeyeceğini ileri sürdü. 
     Saddam, ''Dengelerin, işgal güçlerine karşı koyan büyük mücahit ve inançlı savaşçıların çabalarıyla değiştiğini ve işgalcilerin Irak dışına atılmasıyla Irak'ın normal bir ülke haline geri dönebileceğini söylüyorum'' şeklinde konuştu. 
     Saddam, sadece savaşan ve mücadele veren inançlı insanların işgalcileri ülke dışına atabileceğini ifade etti. 
     
</TEXT>
</DOC>
