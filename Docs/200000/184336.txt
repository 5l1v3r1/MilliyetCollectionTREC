<DOC>
<DOCNO> 184336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko20.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de 3 gün tüp satılmayacak... 
</HEADLINE>
<TEXT>

     İzmir Bütangaz Satıcıları Odası Başkanı Osman Canbaz, İzmir'de 29 Eylül'den itibaren 3 gün boyunca tüp satışı yapmayacaklarını açıkladı. 
     Canbaz, düzenlediği basın toplantısında, Bütangaz satıcılarının zor koşullar altında çalıştıklarını belirterek, tüpgaz çok pahalı olmasına rağmen satıcıların çok cüzi kar payları ile çalıştıklarını söyledi. Bu durumun hem halkı hem de esnafı mağdur ettiğini kaydeden Canbaz, şunları söyledi 
     ''İzmir, İstanbul, Ankara ve Adana Bütangaz Satıcıları Odaları olarak, Enerji Bakanı Hilmi Güler ile yaptığımız görüşme sonucu, esnafımıza kilogram başına 2 cent verileceği ve bunun da şirketlerle paylaşılacağı kararı çıktı. Bu şartlarda, bu kar oranıyla iş yapmak mümkün değil.'' Tüp dağıtan ve satan işletmelerin tüm giderleri Türk Lirası ile ödenirken, kar payının dolar üzerinden hesaplanmasının önemli haksızlıklara neden olacağını dile getiren Canbaz, ''21 Eylül'de Pınarbaşı'nda İzmirli tüp satıcıları ile yaptığımız toplantılar sonucu, ülkeyi yönetenlerin dikkatlerini sorunumuza çekmek amacıyla, 29 Eylül-1 Ekim 2003 tarihleri arasında 3 gün, İzmir'de tüp satan işyerlerinin kapanması kararını aldık'' dedi. 
     Amaçlarının abonelere ve esnafa eziyet etmek olmadığını belirten Canbaz, Esnaf ve Sanatkarlar Odaları Birliği gibi, halkın da kendilerine destek vermesini istedi. 
     
</TEXT>
</DOC>
