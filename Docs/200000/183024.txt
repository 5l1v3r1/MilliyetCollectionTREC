<DOC>
<DOCNO> 183024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/ekonomi/eko09.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten rekor ihracat 
</HEADLINE>
<TEXT>

   
   Arçelik, ağustos ayında sadece çamaşır makinesi ile 50 milyon euro'nun üzerinde satışla yeni bir ihracat rekoruna imza attı. 
   Yurtdışı pazarlarında hem ihracatla hem de şirket satın almalarıyla hızlı bir gelişim gösteren şirketin, bu yılın ağustos ayında 50 milyon euro'nun üzerinde çamaşır makinesi ihracatı gerçekleştirdiği açıklandı. Arçelik'in, bu performansıyla ağustos ayı ihracatını geçen yılın aynı dönemine göre 3 kattan fazla artırdığı belirtilen açıklamada, Arçelik Çamaşır Makinesi İşletmesi'nin ihracat oranının toplam üretiminin yüzde 65'ine ulaştığı kaydedildi. 
   
   'Üretim Türkiye'ye kayıyor' 
   Arçelik Genel Müdürü Nedim Esgin, Türk-Portekiz İş Konseyi tarafından düzenlenen ''Türkiye-Portekiz İş Forumu''nda yaptığı konuşmada, dünyada beyaz eşya sektörünün Amerika, Avrupa ve Asya kıtalarında yoğunlaştığına dikkat çekerek, global oyuncuların olduğu bu sektörde Arçelik'in büyüklük olarak 2 milyar euro'ya giden cirosuyla tamamen uluslararası bir şirket haline geldiğini söyledi. 
   Arçelik'in cirosunun yüzde 50'sinin Avrupa'dan geldiğine işaret eden Esgin, Portekiz'e hem Beko markasıyla ürün sattıklarını hem de bu ülkedeki iki zincir mağazaya onların markasıyla mal sattıklarını anlattı. 
   Esgin, "Üretim şu anda Türkiye'ye gelmek üzere. Dolayısıyla Portekizliler Türkiye'de yatırım yapabilirler" dedi. 
   
   
</TEXT>
</DOC>
