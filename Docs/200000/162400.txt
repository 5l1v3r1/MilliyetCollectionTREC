<DOC>
<DOCNO> 162400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/guclu.html </URL>
<DATE> 2003/06/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Vehbi Koç Ödülü AÇEV'in 
</HEADLINE>
<TEXT>

     Vehbi Koç, tam bir eğitim gönüllüsüydü. Yaptığı yatırımlar içerisinde en hayırlı olanın eğitim olduğunu sürekli dile getirirdi. Sonra Suna Kıraç o boşluğu doldurdu. 
     Vehbi Bey'in diğer kızlarından Semahat Arsel de vakıf başkanı olarak zaman zaman eğitimin içinde oldu. Rahmi Bey'in ise babası gibi eğitime gönül verdiği söylenemez. Ama özellikle üniversite konusunda her zaman duyarlı oldu. Benim asıl merak ettiğim üçüncü kuşağın eğitime olan yaklaşımı idi. Koç'un yeni patronu Mustafa Koç, ödül töreninde yaptığı konuşma ile ben de varım dedi. Dedesi Vehbi Bey'in izinde olduğunu hissettirdi. Ali ve Ömer Koç da ödül törenindeydi. Ama sanki onların aklı daha çok endüstride... 
     Aileden birilerinin eğitim ile daha çok ilgilenmesi, Vehbi Bey'i çok mutlu ederdi. Ayrıca ilköğretimden üniversiteye kadar Koç eğitim kurumlarının da, Türkiye'nin de buna fazlası ile ihtiyacı var. Bakalım önümüzdeki dönemde bu önemli boşluğu aileden kim dolduracak 
     AÇEV, 1993 yılında Ayşe Özyeğin ve arkadaşları tarafından kuruldu. Mimarlarından birisi de akademik çevrelerin çok yakından tanıdığı Prof. Dr. Çiğdem Kağıtçıbaşı. Diğer üyelerin çoğu da yine kadın. Aslında eğitime kadınların ilgisi çok daha yoğun. Eğitime ve sosyal yaşama dönük sivil toplum örgütlerine bir bakın. Çoğunun başında ve yönetim kurullarında kadınlar en ön safta. Darısı erkeklerimizin başına. 
     Anneleri eğitmeden, sağlıklı nesiller de yetişmez, ülke ekonomisi de düzlüğe çıkmaz. AÇEV'in en temel söylemlerinden birisi bu. Umarız yaptıkları, ödül dopingi ile katlanarak büyür. 
     
Harcamalar ..      Ülkelerin refahı ile eğitim düzeyleri arasında birebir paralellik var. Ayrıca eğitime ayrılan kaynaklar ile kalkınmışlık arasındaki korelasyon da önemli ipuçları veriyor. İşte ülkeler bazında kişi başına eğitim harcamaları dolar 
     İsveç 2106, ABD 1882, Fransa 1396, Japonya 1395, İngiltere 1284, Almanya 1137, Yunanistan 364, Arjantin 244, Malezya 182, Filipinler 113, Rusya 61 ve Türkiye 53 dolar. 
     Eğitime kaynak ayırmadan çağdaş bir Türkiye yaratmak mümkün değil. Ama nedense hemen her konuya kaynak yaratan Türkiye, eğitim söz konusu olunca param yok diyor. Dün de böyle idi, bugün de. Başbakan Erdoğan, hızlı tren, Boğaz'da tünel hayalleri kurarken, bakanları da istersek Çin'e kadar duble yol yaparız diye hava atıyor. Hayali bile güzel. Yapsınlar. Daha fazlasını da hak ediyoruz. Ama ya eğitim Siz hiç Başbakan'ın ağzından Türkiye'nin eğitim sorunlarına yönelik bir çift söz duydunuz mu Bedava kitap ve bedava koleji ciddiye bile almıyorum. Çünkü orada amaç eğitim ve öğrenci değil .. 
     Bu arada üniversite bütçeleri ve araştırma fonları giderek daralıyor. Akıllarınca YÖK'e kızıp üniversiteleri para ile ıslah edecekler. Hazine tahsisli üniversite arazilerine, tesislerine el konulmasının, bütçelerin azaltılmasının ne anlamı olabilir ki 
     
Şampiyonlar GB'de      Büyük sınava saatler kaldı. 1.6 milyon aday pazar günü ÖSS'de üniversiteye giriş vizesi almak için yarışacak. Adaylardan 200 bin kadarı sevinecek. Diğerleri elenecek. Son birkaç gün, sınavın kaderini belirleyen en önemli bir aşama. Aynı şekilde sınav sırasında nasıl davranılacağı da. Geçen yılın ÖSS şampiyonları, bu gece Kanal D'de, Genç Bakış'ta bilgi ve tecrübelerini adaylarla paylaşacak. Sınava gireceklere, ailelerine ve gelecek yıl için hazırlananlara özellikle duyurulur. 
     
     

</TEXT>
</DOC>
