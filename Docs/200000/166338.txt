<DOC>
<DOCNO> 166338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun09.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarlamacılardan kurtulma reçetesi "Beni arama" listesi... 
</HEADLINE>
<TEXT>

     Günün her saatinde telefonla kendilerini rahatsız eden pazarlamacılardan yakınan Amerikalıların şikayetlerinin artması üzerine, federal hükümet duruma el koymak zorunda kaldı. 
     Resmi makamlarca geliştirilen yöntem sayesinde, hükümet tarafından kaydı tutulan ''beni arama'' listesine telefon numaralarını yazdıranlar, teorik de olsa pazarlamacıların tacizinden kurtulmayı umuyor. 
     Yetkililer, cuma gecesi uygulamaya konulan sisteme şu ana kadar telefonlarını kaydettirenlerin sayısının 735 bini geçtiğini açıkladı. 
     Arzu edenler, listeye telefon numaralarını internet aracılığıyla ya da ücretsiz hattı arayarak yazdırabiliyor. Sistemin şimdilik Missisipi ırmağının batısındaki eyaletleri kapsadığı, 7 temmuzdan itibarense tüm Amerika'yı kapsayacak şekilde yaygınlaştırılacağı belirtildi. 
     Pazarlamacıların, kişilerin ev numaralarını arayarak rahatsız etmeleri yasağı 1 ekimden itibaren yürürlüğe girecek. Bu tarihten sonra listede bulunan bir numarayı arayan pazarlamacı, 11.000 dolar para cezasına çarptırılabilecek. Yasa gereği, pazarlamacılar her 3 ayda bir arayamayacakları telefon numaralarıyla ilgili listelerini güncelleştirmek zorunda. Listeye numarasını yazdıran kişiyse bunu her 5 yılda bir yenileyecek. 
     Yetkililer, ilk yıl sonunda yaklaşık 60 milyon Amerikalının listeye numarasını yazdıracağını tahmin ediyor. 
     
</TEXT>
</DOC>
