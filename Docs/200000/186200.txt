<DOC>
<DOCNO> 186200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun21.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayarın mucidi Atasanov'un heykeli dikildi .. 
</HEADLINE>
<TEXT>

     Bilgisayarı icat eden Bulgar bilim adamı John Atanasov'un doğumunun 100'üncü yıldönümü, Bulgaristan'da düzenlenen çeşitli etkinliklerle kutlandı. 
     Cumhurbaşkanı Georgi Pırvanov, John Atanasov'un hayattaki akrabaları ve Microsoft Başkanı Bill Gates'in özel temsilcisi Pit Hayes ile biraraya geldi. Geçen yüzyılın dünyada en önemli buluşu bilgisayarı bir Bulgar bilim adamının icat etmesinin Bulgaristan için büyük bir onur kaynağı olduğunu belirten Pırvanov, ''Onunla gurur duyuyoruz'' dedi. 
     Pırvanov, John Atanasov adına genç bilgisayarcıların çalışmalarını teşvik etmek amacıyla her yıl ödüllü bir proje yarışması düzenleneceğini açıkladı. 
     Microsoft temsilcisi Pit Hayes de Cumhurbaşkanı Pırvanov'a Bill Gates'in, John Atanasov ile ilgili özel bir mektubunu iletti. Bill Gates'in mektubunda, Atanasov'un bilgisayarın babası olduğu ve dünya bilgi teknolojisinin Atanasov'a büyük saygı duyduğu belirtiyor. 
     John Atanasov'un 100 doğum günü dolayısıyla başkent Sofya'da Bulgaristan Telekomünikasyon Kurumu BTK merkez binasının önüne de heykeli dikildi. Ünlü Bulgar heykeltıraş Stavri Kalinov'un yaptığı heykelin kurdelesi Cumhurbaşkanı Georgi Pırvanov tarafından kesildi. 
     Bilgisayarın mucidi John Atanasov, 1903 yılında Amerika'da dünyaya geldi. Babası ABD'ye göç etmiş bir Bulgar, annesiyse Amerikalı Atanasov, 1939-1940 yılları arasında Amerikalı elektrik mühendisi Clifford Berry ile birlikte ilk elektronik hesap makinesi yaptı. 
     Atanasov, 1971 yılındaysa Mineapolis bölge mahkemesi tarafından bilgisayarın kaşifi olarak ilan edildi. 
     Deniz hidrodinamik mayınları, elektronik saatler, sismik aletler, mermi güzergah hatalarını hesaplayan makineler ve roket güdüm aletlerine kadar 30 civarında keşfe imza atan Atanasov, 1990 yılında ABD Başkanı George Bush tarafından Bulgar bilim adamı olarak teknik keşifler alanındaki çalışmalarından dolayı onur madalyasıyla ödüllendirildi. 
     Hayatında Bulgaristan'ı sadece iki kez ziyaret eden Atanasov, 1995'te Amerika'daki evinde öldü. 
     
</TEXT>
</DOC>
