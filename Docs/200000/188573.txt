<DOC>
<DOCNO> 188573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko32.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell Yasal dayanağı olmadığıgerekçesiyle dava açılmış 
</HEADLINE>
<TEXT>

     Turkcell, şirketin ana ortaklarından TeliaSonera'nın, 30 Ekim'de yapılacak Olağanüstü Genel Kurul'a davetin yasal dayanağı olmadığı gerekçesi ile mahkemeye başvurduğunun öğrenildiğini bildirdi. 
     Borsa Başkanlığı'nın talebi üzerine Turkcell'den Borsa'ya gönderilen açıklamada, çeşitli haber ajanslarında Telia Sonera'nın 30 Ekim 2003 tarihinde yapılacak olan Turkcell İletişim Hizmetleri A.Ş. Olağanüstü Genel Kurul toplantısının durdurulması talebiyle mahkemeye tedbir kararı için başvurduğu haberinin yer aldığı anımsatıldı. 
     Açıklamada, ''Bu haber üzerine TeliaSonera temsilcileri ile irtibata geçilmiş ve TeliaSonera'nin genel kurula davetin herhangi bir yasal dayanağı olmadığı gerekçesi ile tedbir almak üzere mahkemeye başvurduğu öğrenilmiştir. Şirketimize şu ana kadar tebliğ edilmiş bir tedbir kararı bulunmamaktadır'' denildi. 
     
</TEXT>
</DOC>
