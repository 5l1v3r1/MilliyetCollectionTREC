<DOC>
<DOCNO> 150039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur13.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Gül'ün AB zirvesine gitmemesi tercih edilirdi '' 
</HEADLINE>
<TEXT>

     KKTC Cumhurbaşkanı Rauf Denktaş, Dışişleri Bakanı Abdullah Gül'ün, Yunanistan'nın başkenti Atina'da yarın yapılacak AB Zirvesi'ne katılmasıyla ilgili olarak, ''Sayın Dışişleri Bakanı'nın hiç gitmemesi tercih edilirdi. Tabiatıyla Türkiye'nin kendi açısından hesapları vardır. Gitmeyi uygun bulmuşlardır... Rumlarla ilgili kısımda ayrılırlarsa zannedersem gereğini yapmış olurlar''' dedi. 
     Uludağ Üniversitesi, Bursa Gazeteciler Cemiyeti ve Osmangazi Belediyesi'nin davetlisi olarak Bursa'ya gelen Denktaş, Vali Oğuz Kağan Köksal'ı Heykel'deki tarihi valilik binasında ziyaret etti. 
     Valiliği ziyaretinde gazetecilerin soruların da yanıtlayan Denktaş, Dışişleri Bakanı Gül'ün Atina'daki AB Zirvesi'nde ''Kıbrıs Rum Kesimi-AB Uyum Anlaşması''nın imzalanması sırada salonu terk edeceği yönündeki söylentilerin hatırlatılması üzerine ''Sayın Dışişleri Bakanı'nın hiç gitmemesi tercih edilirdi. Tabiatıyla Türkiye'nin kendi açısından hesapları vardır. Gitmeyi uygun bulmuşlardır, kendilerine iyi şanslar dilerim. Rumlarla ilgili kısımda ayrılırlarsa zannedersem gereğinin yapmış olurlar'' şeklinde konuştu. 
     Denktaş, toplantıya Başbakan Recep Tayyip Erdoğan'ın yerine Gül'ün gitmesini nasıl değerlendirdiğini soran gazeteciye de şu yanıtı verdi 
     ''Türkiye'de aynı statüde olduğuna göre katılmak istenmiştir, katılmak öngörülmüştür. Zirve başbakanlar toplantısıdır. Başbakanın gitmeyip sayın Gül'ü göndermesinin de mesaj vermesi lazım karşı tarafa. Bizim gönlümüzü sorarsanız, 'katılmamak daha iyiydi' deriz. Ama biz Türkiye değiliz, biz dışardan bakarız. Onun için Türkiye kendi hesabını yapmış bu kararını vermiştir. Ümit ederim ki, Rum tarafı bundan şımarmaz, Türkiye bizi tanıyor, tanımaya mecburdur neticesine varmaz ama varacak zihniyetindedir. Onun için bizim biraz endişemiz var.'' Anlaşmanın KKTC'yi nasıl etkileyeceğini ilişkin soruyu yanıtlarken de, anlaşma imzalandıktan sonra Türk tarafına baskının artacağını kaydeden Denktaş, kendilerinin 40 yıldır baskı altında olduklarını, bu nedenle baskıyla ne istendiğini bildiklerini söyledi. 
     





</TEXT>
</DOC>
