<DOC>
<DOCNO> 163946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo03.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Biletlerin yarısı satıldı, Türkiye ve Fransa biletleri bitti... 
</HEADLINE>
<TEXT>

     FIFA Konfederasyon Kupası, bu akşam yapılacak maçlarla start alırken, şu ana kadar maç biletlerinin ortalama yüzde 46'sı satıldı. 
     Yetkililer, maçların ortalama yüzde 70 ile 80 arasında değişen doluluk oranıyla oynanmasını bekliyorlar. 
     Konfederasyon Kupası, Paris, Lyon ve Seint-Etienne kentlerinde yapılacak. 
     Fransa Milli Futbol Takımı'nın bütün maçlarında statların dolacağı bildirildi. 
     Fransa'dan sonra Türk Milli Futbol Takımı'nın oynayacağı maçlarda da stadyumların büyük ölçüde doldurması bekleniyor. 
     Yetkililerden alınan bilgiye göre, Türk Milli Futbol Takımı'nın iki karşılaşma yayacağı Seint-Etienne'deki statta biletlerin şu ana kadar yüzde 55'i satıldı. 
     Türk Milli Takımı'nın maçlarına, Fransa'dan başka başta Almanya olmak üzere Belçika, İsviçre ve Hollanda'dan çok sayıda Türk'ün gelmesi bekleniyor. 
     
     KUPAYA GREV DARBESİ 
     Öte yandan, Fransa'da sağcı hükümetin emeklilik reformuna karşı çıkan demiryolu çalışanlarının sürdürdüğü grevler, Konfederasyon Kupası maçlarını önemli ölçüde etkileyecek gözüküyor. 
     Fransa'da özellikle yarın yapılacak genel grevler sonu, şehiriçi ve şehirdışı ulaşımının felce uğraması bekleniyor. 
     
     GÜVENLİK ÖNLEMLERİ SEYİRCİLERİ SIKMAYACAK 
     Fransız güvenlik yetkilileri, maçlarla ilgili önlemlerini artırırken, FIFA yaptığı bir açıklamayla, önlemlerin etkili, ancak seyirciyi çok sıkmayan bir biçimde alınmasını istedi. 
     FIFA, Konfederasyon Kupası maçlarının adeta bir bayram havası içinde geçmesi için herkesin elinden gelen çabayı göstermesini de istiyor. 
     Öte yandan, bu akşam Lyon'da yapılacak açılış maçına katılacak FIFA Başkanı Joseph Blatter'in yarın Seint-Etienne kentine geçerek, Türk Milli Futbol Takımı'nın ABD ile yapacağı maçı da izleyeceği bildirildi. 
     
     ABD TAKIMI KENT MERKEZİNDE 
     Turnuvaya katılan takımlarını büyük çoğunluğu, üç büyük kent yakınlarındaki küçük kasaba ve köylerde kamp yaparken, Türk Milli Futbol Takımı'nın yarın karşılaşacağı ABD Milli Futbol Takımı, Lyon'un merkezinde bir otelde kamp yapıyor. 
     
     KONFEDERASYON KUPASI TARİHİ 
     Konfederasyon Kupası, ilk kez 1992 yılında yapıldı ve FIFA'nın resmen tanımadığı bu turnuvayı Arjantin kazandı. 
     Daha sonra FIFA'nın resmen tanıdığı ilk Konfederasyon Kupası'nı 1995 yılında Danimarka, ardından 1997'de Brezilya, 1999'da Meksika ve 2001 yılında Fransa aldı. 
     
</TEXT>
</DOC>
