<DOC>
<DOCNO> 196848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş İstifa kelimesinin kullanılması çok çirkin 
</HEADLINE>
<TEXT>

     Milli Takımlar Teknik Direktörü Şenol Güneş, Letonya'ya elenerek Avrupa Şampiyonası finallerine katılma hakkını yitirdikleri için çok üzgün olduklarını kaydederek, ''Ben görev yapıyorum. Asla teslim olmadık, çalışmaya devam edeceğiz. İstifa gibi kelimelerin kullanılması çok çirkin'' dedi. 
     Şenol Güneş, maçtan sonra düzenlediği basın toplantısında, konuşmaya nerden başlayacağını bilemediğini, şok yaşadıklarını ifade ederek, 2-0'dan sonra beklenmedik bir şekilde 2 gol yediklerini, rakibin kazanma duygusunun da maç boyunca daha fazla olduğunu söyledi. 
     Güneş, gazetecilerin istifa edip etmeyeceği yönündeki soruları üzerine, bu tip konuları şu anda konuşmanın yeri olmadığını belirterek, ''Futbolcularım ve ben, bir yakınımızı kaybetmiş gibi çok üzgünüz. Hepimiz bu ülke için savaştık. Biz eskisi gibi birbirimizi ezerek, eleştirerek bir yere varamayız. Sıkıntı yaşıyorsak, bunu aşmalıyız. Asla teslim olmadık, savaşmaya devam edeceğiz. İstifa veya oyuncu kovulması gibi kelimelerin kullanılması çok çirkin. Yarınlar için sakin olup, düşünerek çareler üretmeliyiz'' diye konuştu. 
     Teknik direktör Güneş, karşılaşmada 2. golü bulduktan sonra hemen gol yemelerinin kırılma noktasını oluşturduğunu anlatarak, şöyle konuştu 
     ''İlk golden sonra direncimiz azaldı. 30 dakika süre bulunmasına rağmen oyun içinde kopmalar ve karamboller olmaya başladı. Rakibin direnci arttı. İlk gol mucizevi bir goldü. Top yerden gelip, kalabalık savunmayı geçip gol oldu. İki maçta da kazanma isteği daha fazla olan Letonya başarılı oldu. Maçın başından sonuna kadar istediğimiz güçte oynayamadık. Türk halkından özür diliyoruz. Borcumuzu ödeyemedik, onlara verdiğimiz sözü yerine getiremedik.'' Şenol Güneş, yedikleri ilk golde hakemin faul olmadan Letonya lehine karar verdiğini, ancak mazeret bulmak da istemediklerini söyledi. 
     
     ''GELİŞMEMİZ DEVAM EDECEK'' 
     Bir gazetecinin, Letonya'ya elenilmesinden sonra Türk futbolunda gerileme olup olmayacağı sorusuna Güneş, ''Saha sonuçlarıyla yaşayan bir ülke olmamalıyız. Gelişmemiz devam edecektir. Yeni oyuncular alınıp, yeni anlayışla devam edilecek. Büyük bir ülke olmak istiyorsak bunları yapmalıyız. Türk futbolunun geriye gittiğini söylemek doğru olmaz'' yanıtını verdi. 
     Güneş, seyircilerin son dakikadaki tepkileriyle ilgili bir soru üzerine de ''Bunlar duygusal tepkiler. 2-2'den sonra tüm camia olarak koptuk. Moral değerleri kaybettik'' dedi. 
     Şenol Güneş, kadroda ne gibi değişiklikler yapılacağıyla ilgili sorular üzerine de şunları söyledi 
     ''Biz zaten bu kadronun arkasından Ümit Milli Takımı'nı hazırlıyorduk. Ümitlerin dün elenip ilerisi için yara almasına çok üzüldük. Bu kadroda Emre, Yıldıray, Nihat yükselen değerlerdir. Daha üst seviyeye çalıştık. En tecrübeli oyuncular bile hatalar yapabiliyor. Kadromuzda Dünya Kupası'ndan sonra birçok oyuncu değişmişti. Yerine gençler gelmişti. Biz kadro olarak yenileniriz, ama düşünceyi de yenilememiz lazım. Üzüntümüz çok ağır. Eğer birilerinden hesap görmeye kalkarsak, daha da kötü olur. Oyuncularım savaştı, ama kendi tempolarında değillerdi.'' 
     
     STARKOVS ''TARİHİ BİR SONUÇ ALDIK'' 
     Letonya Teknik Direktörü Aleksander Starkovs, Türkiye'yi eleyip Avrupa Şampiyanası finallerine katılma hakkı kazanmakla tarihi bir başarı elde ettiklerini söyledi. 
     Starkovs, maçtan sonra düzenlediği basın toplantısında, çok heyecanlı olduğunu, alınan sonucun kendileri için büyük bir başarı olduğunu ifade ederek, ''Tarihi bir başarı aldık. Bu sonuç Avrupa'da büyük sansasyon yaratacak'' dedi. 
     Kontratak taktiğini çok iyi uyguladıklarını kaydeden Starkovs, şöyle konuştu 
     ''Maçta Türkiye favoriydi. Biz 2-0'dan sonra da oyundan düşmedik. Takımı 90 dakika için motive ettik, bunda da başarılı olduk. Şu anda Portekiz için konuşamayacağım. Türk taraftarlar mükemmeldi. Maçtan sonra bizi alkışladılar. Bu her ülkede olmaz.'' Türkiye'nin, Avrupa'nın en başarılı takımlarından biri olduğuna inandığını anlatan Starkovs, ''Biz başka takımlara karşı da oynadık. Ama Türkiye çok daha iyi bir takım. Yıldıray'ın eksikliğini hissettiler. Ancak kalecimi, savunmamızı ve 2. golü atan Varpakovskis'i övmek istiyorum'' diyerek sözlerini tamamladı. 
     
</TEXT>
</DOC>
