<DOC>
<DOCNO> 172773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko07.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka dünya basınında.. 
</HEADLINE>
<TEXT>

     Ülker'in yaklaşık 3 hafta önce ünlü sinema sanatcısı Chevy Chase'in oynadığı reklam kampanyasıyla piyasaya sunduğu Cola Turka, gördüğü ilgi nedeniyle dünya basınında da geniş yer buluyor. 
     Ürünle aynı adı taşıyan web sitesi ise Ülker ya da Cola Turka'nın resmi sitesi olmamasına rağmen ziyaretçi akınına uğruyor. 
     Cola Turka, AP, Reuters gibi büyük haber ajanslarında yer bulurken, Fransız haber ajansı AFP'de yer alan haberde, Ülker'in piyasaya çıkardığı yeni kola markası Cola Turka için başlattığı reklam kampanyasının Türkiye'de Amerika karşıtı duygularının yükseldiği bir döneme rastladığı ifade edildi. 
     Haberde, Cola Turka'nın ABD askerlerinin Irak'ta 11 Türk askerini göz altına almasıyla aynı geceye denk gelmesinin yeni markaya önemli bir avantaj sağlandığının söylendiği kaydedildi. 
     AFP'nin haberinde ayrıca, söz konusu olaydan dolayı Türkiye'de milli duyguların şahlanmasının yeni markanın güçlü Amerikan rakiplerine karşı pazarda tutunmasına yardımcı olduğunun kaydedildiği de ifade edildi. 
     Londra'da yayınlanan reklam sektörü dergisi Advertising Age dergisinin internet sitesi AdAge.com'da yer alan haberde de Ülker'in, Mekke Cola, Kıble Cola ve Zem Zem Cola gibi batılı ürünlere karşı koymak için Avrupa ve Ortadoğu pazarlarını hedefleyen yeni çıkan İslamı kolaların aksine yıllık 7.5 milyar litrelik potansiyeli olan Türk meşrubat pazarında sağlam bir zemin edinmeyi hedeflediği bildirildi ve ''Ülker, Türk meşrubat pazarının yüzde 25'ine göz dikmiş bulunuyor'' denildi. 
     Haberde ayrıca, Cola Turka'nın çıkışının ardından Cola Cola'nın fiyatlarından yüzde 10'un üzerinde indirime gittiğinin söylenildiği ve Cola Cola Türkiye yetkililerinin ise bu konudaki sorularının yanıtsız bıraktığı kaydedildi. 
     ''Türkler kendi kolalarını sevdiler'' başlıklı bir başka haberde de Cola Turka'nın piyasaya girer girmez büyük satış rakamlarına ulaştığı kaydedildi. 
     Merkezi Fransa'da bulanan Sipa Press fotoğraf ajansı da ürünle ilgili çok sayıda fotoğrafı yayına verdi. 
     
     COLA TURKA'NIN WEB SAYFASI 

     Bu arada, söz konusu ürünle aynı adı taşıyan web sitesi Ülker veya Cola Turka'nın resmi sitesi olmamasına rağmen büyük ziyaretçi akınına uğruyor. 
     Site açıldığı günden beri yaklaşık 17 bin kişi tarafından ziyaret edilirken, ziyaretçi defterine Almanya, ABD'de yaşayan Türk vatandaşları başta olmak üzere yurtdışında yaşayanlar Cola Turka'nın ne zaman yurtdışına açılacağını soruyorlar. 
     Türkiye'de yaşayanlar ise söz konusu ürünü bakkallarda bulumamamaktan yakınıyorlar. 
     
     COLA TURKA'YA İLGİ DEVAM EDİYOR 

     Öte yandan, rekabet şartları nedeniyle günlük meşrubat üretim miktarını açıklamayan Cola Turka yetkilileri, ürünü piyasaya yetiştirmekte zorlandıklarını ve bölgelere gönderilen ürünlerin depolarda beklemeden marketlere gönderildiğini bildirdiler. 
     Cola Turka yetkilileri, şu anda dış pazarlara açılmayı düşünmediklerini de kaydettiler. 
     
</TEXT>
</DOC>
