<DOC>
<DOCNO> 195490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun25.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Senato Başkanı Türkiye Avrupa'nın vazgeçilmez parçası 
</HEADLINE>
<TEXT>

     Fransa Senatosu Başkanı Christian Poncelet, ''Türkiye'nin, Avrupa'nın vazgeçilmez bir parçası olduğunu'' söyledi. 
     Poncelet ve Fransa-Türkiye Dostluk Grubu Başkanı senatör Michel Pelchat, İstanbul'un fethinin 550. yılı ve ressam Günseli Kato'nun Paris'te açılan ''1001 İstanbul ve Kato'' adlı resim sergisi dolayısıyla, Senato binasında resepsiyon verdiler. 
     Ressam Günseli Kato, tören sırasında bir tablosunu Senato'ya hediye etti. Senatör Pelchat da Kato'ya Fransa-Türkiye Dostluk Grubu adına plaket takdim etti. 
     Törende konuşan Poncelet, Türkiye ve Fransa'nın tarihe dayanan dostluklarına dikkati çekti ve ''Türkiye ile ilişkilerin geliştirilmesine büyük önem veriyoruz'' dedi. Türkiye'nin bölgedeki en önemli laik ülkelerden biri olduğunu belirten Poncelet, ''Türkiye, Avrupa'nın vazgeçilmez bir parçası. Türk dostlarımızı yakın bir süre sonra AB'de görmeyi arzu ediyoruz'' diye konuştu. 
     Türkiye ile Ermenistan arasındaki ilişkilerin düzelmesini arzu ettiklerini belirten Poncelet, çok yakında İstanbul ve Erivan'ı aynı dönemde ziyaret etmek istediğini ifade etti. 
     Poncelet, önceki yıllarda İstanbul ve Erivan belediye başkanlarının katılımıyla Paris'te yapılan bir toplantıya ev sahipliği yapmıştı. 
     Günseli Kato'nun önceki gün Adler Sanat Galerisi'nde açılan sergisi, 28 Kasım'a kadar ziyaret edilebilecek. 
     Sergide, klasik minyatür ve resim sanatını ortak bir dilde harmanlayarak oluşturulan eserler yer alıyor. 
     
</TEXT>
</DOC>
