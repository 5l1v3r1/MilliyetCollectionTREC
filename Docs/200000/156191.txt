<DOC>
<DOCNO> 156191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo03.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Hakemler büyük hata yapıyor... 
</HEADLINE>
<TEXT>

     Adanaspor Teknik Direktörü Yılmaz Vural, hafta sonu deplasmanda yapacakları Samsunspor karşılaşmasında galibiyeti hedeflediklerini söyledi. 
     Vural, Beşiktaş karşısında iyi direndiklerini ve yenilgiyi hak etmediklerini, hakem Serdar Tatlı'nın rakiplerine toleranslı davrandığını savundu. 
     Beşiktaş yenilgisini unuttuklarını, Samsunspor karşılaşmasını çok önemsediklerini belirten Vural, şunları kaydetti 
     ''Ligin bitimine 3 hafta kaldı. Korkulu rüya görmemek için Samsunspor'dan mutlaka puan almalıyız. 
     Başkan Çağdaş Ergin ile Altay-Samsunspor maçını izledik. Rakibimizi yakından tanıyoruz. Samsunspor, Altay ile berabere kalarak 38 puan yaptı ve çok rahatladı. Bizim bazı endişelerimiz var. Bu nedenle Samsunspor maçının zor geçeceğini tahmin ediyoruz. 
     Sporcularıma güveniyorum. Son haftalarda sergilediğimiz futbolu yinelersek kesin puan alırız. Hakemler son haftalarda çok bariz hatalar yapıyorlar. Dileğimiz maçımıza ev sahibi takımın etkisinde kalmayan cesur bir hakem atanmasıdır.'' Cafer'in kart cezalısı olduğunu, sakatlığı süren Pachola'nın da ameliyat olmak için Brezilya'ya gideceğini hatırlatan Vural, ''Ligde kalan Samsunspor, Bursaspor ve Kocaelispor maçlarına final havasında çıkarak kesin kazanacağımızı umuyorum'' diye konuştu. 
     
</TEXT>
</DOC>
