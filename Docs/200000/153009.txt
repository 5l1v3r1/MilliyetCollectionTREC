<DOC>
<DOCNO> 153009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko36.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracı kuruluşlarda başkanlık yarışı... 
</HEADLINE>
<TEXT>

     Türkiye Sermaye Piyasası Aracı Kuruluşları Birliği'nin TSPAKB yarın yapılacak Genel Kurulu, Başkanlık yarışına sahne olacak. 
     Genel Kurul'da, 2001 yılında TSPAKB'nin ilk Başkanlığına seçilen İş Yatırım'ın Yönetim Kurulu Başkanı Yusuf Ziya Toprak ile Bumerang Menkul Değerler Yönetim Kurulu Başkanı Müslüm Demirbilek'in listeleri çekişecek. 
     Son iki yıldır Yönetim Kurulu Başkan Vekili olarak görev yapan Erhan Topaç ile Yönetim Kurulu üyeleri Ceyhan Bektaş, Korhan Kurdoğlu ve Tezcan Yaramancı'nın kendi istekleriyle aday listesinde yer almayacakları öğrenildi. 
     Yusuf Ziya Toprak'ın yeni listesinde Koç Yatırım Genel Müdürü Belma Öztürkkal, Garanti Yatırım İcra Kurulu Üyesi Nevzat Öztangut, Eczacıbaşı Menkul Değerler Genel Müdürü Salih Reisoğlu, Acar Yatırım Genel Müdürü Hüseyin Cemal Acar, Denizbank Genel Müdür Yardımcısı Bora Böcügöz ve Başkent Menkul Değerler Genel Müdürü Cavidan Konuralp yer alıyor. 
     Müslüm Demirbilek'in listesinde ise TEB Yatırım Genel Müdürü Halis Erenoğlu, Ekinciler Yatırım Genel Müdürü Alp Tekince, Censa Menkul Değerler Genel Müdürü Selim Ünver, Alternatif Yatırım Genel Müdürü Metin Ayışık, Dundas Ünlü Menkul Değerler Yönetim Kurulu Başkanı Atilla Köksal ve Finans Yatırım Menkul Değerler Genel Müdürü Sarper Volkan Özten bulunuyor. 
     
     MEVCUT YÖNETİMDEN SEÇİM VAADLERİ 
     TSPAKB'nın mevcut yönetimi ise Birliğin temel görüşleri ve yapacakları konusunda bir seçim bildirgesi yayınladı. 
     Bildirgede, öz düzenleyici bir kurum olarak, mesleki ve teknik konularda Birliğin sahip bulunduğu düzenleme yapma yetkilerinin kısıtlı olduğunun düşünüldüğü belirtilerek, ''Yetkinliğini artık kanıtlamış olan Birliğin, daha geniş yetki ve sorumluluklar üstlenmesinde yarar vardır. Bu yöndeki somut talepler ilgili mercilere iletilerek sonuçlandırılmasına çalışılacaktır'' denildi. 
     Aracı kuruluşların kazanılmış hak ve çıkarlarının titizlikle korunmasına özen gösterileceği vurgulanan bildirgede, yapılacak diğer hususlar şöyle sıralandı 
     ''İlgili merciler ve ayrıca sermaye piyasası kurumları nezdinde girişimler yoğunlaştırılarak, aracı kuruluşlar üzerindeki ağır sabit maliyet ve fon aktarım maliyetlerinin hafifletilmesine çalışılacaktır. 
     Yürürlükteki sermaye piyasası mevzuatı Birlik yetkilileri ve üyelerden oluşturulacak bir çalışma grubu tarafından mercek altına alınarak aracılık işlemlerinde kayıt ve belge düzeni açısından üyelerimizi zor durumda bırakan, buna karşın iyi niyetli olmayan kişilere fırsat yaratan düzenlemeler saptanacak, bu kuralların adil ve dengeli bir baza oturtulması için Kurul'a kapsamlı öneri paketi sunulacaktır. 
     İMKB'nin özelleştirilmesi, biz üyeleri çok yakından ilgilendiren hassas bir konu olarak değerlendirmekte, dünyadaki genel trend paralelinde ilke olarak desteklemekteyiz. Bununla birlikte, özelleştirmede uygulanacak yöntemin üye hak ve çıkarlarını en iyi şekilde koruyacağından, ayrıca yeni yapıda çok daha etkin ve verimli çalılabileceğinden emin olmak istiyoruz. Süreç bu yaklaşımla yakından izlenecek, Birlik olarak gereken durumlarda aktif tavır sergilenecektir.'' Bildirgede, Sermaye Piyasası Enstitüsü kurulması yönünde ilgili kurumlarla işbirliği yapılacağı, ve Türkiye Sermayi Piyasası Çalışanları Dayanışma Vakfı adı altında tüm meslektaşların yararlanabileceği sosyal ve kültürel amaçlı bir vakıf kurulması için de çalışma başlatılacağı duyuruldu. 
     
     MÜSLÜM DEMİRBİLEK 
     Genel Kurul'da Yusuf Ziya Toprak'la Başkanlık için yarışacak olan Müslüm Demirbilek de, piyasanın, kan değişimine ilişkin bir işaret aldığını belirterek, şöyle konuştu 
     ''Bazı arkadaşlar yeni yönetimde görev almayacaklarını söylediler. Bunun üzerine bir çalışma grubu oluştu. Bu çalışma grubu kendileri aday olmadı ama aday olabilecek bir liste oluşturdu, teklif etti. Bu ekip kendi aralarında biraraya geldi. Gerekçe görev değişimi, kan değişimi.'' Demirbilek, ekibinin hedeflerini açıklarken de, ''sermaye piyasası ile TSPAKB arasındaki iletişimi en üst düzeye çıkarmak, sektördeki haksız rekabeti sona erdirecek kararlar almak, sistemdeki güvenliği üst seviyeye çıkaracak tedbirler önermek, Borsa ve aracı kuruluşlar birliğinin özerkliği için çalışmalarda bulunmak'' istediklerini söyledi. 
     




</TEXT>
</DOC>
