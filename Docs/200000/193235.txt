<DOC>
<DOCNO> 193235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun28.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakal Carlos yeniden mahkeme salonunda... 
</HEADLINE>
<TEXT>

     Fransa'da müebbet hapis cezasıyla cezaevinde yatan ''Çakal Carlos'' lakaplı Venezüella asıllı uluslararası terörist İlich Ramirez Sanchez , Almanya'nın başkenti Berlin'de sıkı güvenlik önlemleri altında, eski yakın arkadaşı Johannes Weinrich'in 56 duruşmasında ifade verecek. 
     Weinrich, Carlos'un sağ kolu olarak Avrupa'da suikastlar düzenlemek ve 80 kişiyi öldürmekten yargılanıyor. 
     Video konferans usulüyle ifade vermeyi reddeden Carlos, 1975-1983 arasında düzenlenen suikastlarla ilgili olarak sorgulanacak. 
     Fransa Adalet Bakanlığı'nın özel izniyle Berlin'e getirilecek Çakal Carlos için mahkemede ve tutuklu kalacağı cezaevinde şimdiden çok sıkı güvenlik önlemleri alınmaya başlandı. 
     Carlos'un mahkemede kurşun geçirmeyen özel cam bölmede ifade vereceği, bunun yanı sıra tüm çevre yolların kapatılacağı, çatılara keskin nişancıların yerleştirileceği ve gerekli görüldüğü takdirde mahkeme binasının boşaltılacağı bildirildi. 
     Berlin polisi, asıl zorluğun, Carlos'un tutulmasının düşünüldüğü Moabit ya da Tegel cezaevlerine naklinin olacağını belirtti. 
     Çakal Carlos'un Berlin'de ne zaman ifade vereceği konusunda ise açıklama yapılmıyor. 
     
</TEXT>
</DOC>
