<DOC>
<DOCNO> 175692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko07.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurak topraklar suya kavuşunca... 
</HEADLINE>
<TEXT>

     Konya Ovası'nda sulu tarımın yaygınlaşması için 1990'lı yılların başında uygulamaya konulan ''Yeşil Hat Projesi'' kapsamında geçen yıl açılan İsmil Sulama Şebekesi ile kurak toprakların suya kavuşması hem ürün çeşidini artırdı hem de üretimi katladı. 
     Karatay Ziraat Odası Başkanı Derviş Davaslı, sulu tarım açısından en önemli projeler arasında yer alan Yeşil Hat Projesi'nde, yeraltındaki suların kuyular aracılığıyla yüzeye çıkarılarak, ürüne ulaştırılmasının amaçlandığını bildirdi. 
     Davaslı, 100 bin dekarın üzerinde ekilebilir tarım arazisine sahip İsmil Beldesi'nde 6 milyar liralık harcama ile hizmete açılan şebekenin, sulanabilir tarım alanını 5 bin dekardan 35 bin dekara çıkardığını ifade ederek, şunları söyledi 
     ''Yeşil Hat Projesi ile suya kavuşan İsmil'de adeta üretim patlaması yaşandı. Bu yıla kadar susuz olması nedeniyle 150 kilogram olan dekar başına buğday verimi, 300 kilogramın üzerinde gerçekleşti. Daha önce yok denecek kadar az olan fasulye üretimi 3 bin, kabak ve nohut üretimi ise 1500'er ton olarak tahmin ediliyor. Pancarda ise bu yıl yaklaşık 60 bin tona yakın rekolte bekleniyor.'' Verimdeki artışların yanı sıra İsmil'de ilk kez mısır ve ayçiçeği üretiminin yapıldığını vurgulayan Davaslı, sulu tarımla birlikte beldede sebzeciliğin de ön plana çıktığını ve çok sayıda ailenin geçimini domates ve salatalık üretiminden sağlamaya başladığını anlattı. 
     Davaslı, Konya Ovası'ndaki 3 milyon hektar tarım alanının sadece yüzde 20'sinin sulanabildiğini belirterek, şöyle devam etti 
     ''Sulu tarım için hazırlanan çok sayıda proje raflarda bekliyor. Konya için en uygunu, suyun yüzeye çıkarılıp kullanılmasını sağlayan Yeşil Hat Projesi'dir. Konya, yeraltı suyu açısından oldukça zengin bir bölge, bu suyun yüzeye çıkarılıp tarımda kullanılmasının sağlanması gerekir.'' 
     
     KONYA OVASININ UMUDU 
     Yeşil Hat Projesi kapsamında Konya'daki yeraltı su kaynaklarının kullanılmaya başlaması durumunda 1,5 milyon hektar tarım alanının suyla buluşturulacağını dile getiren Davaslı, ''Su olduğu zaman üretim ve gelir kaynakları artacaktır. Yıllardır sadece yağmura bağlı olarak sulanabilen Konya Ovası, umudunu, Yeşil Hat Projesi'nin tam anlamıyla uygulamaya konulmasına bağladı'' dedi. 
     
</TEXT>
</DOC>
