<DOC>
<DOCNO> 195314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo15.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, Almanya'ya şans tanımadı .. 
</HEADLINE>
<TEXT>

     Fenerbahçe Teknik Direktörü Christoph Daum, Alman milli takımının, 2004 ve 2006 yılında yapılacak Avrupa ve dünya futbol şampiyonalarında başarılı olacağını sanmadığını belirtti. 
     Daum, Alman Express gazetesine yaptığı açıklamada, ''Alman milli takımının Avrupa ve dünya futbol şampiyonalarında önemli rol oynayacağını sanmıyorum. Almanya 2010 yılından sonra yeniden büyük takımlar arasında yer alabilir. Bunu da ancak, yetenekli futbolcu yetiştirme konusunda farklı bir yol izlenirse yapabilir'' dedi. 
     Almanya Futbol Federasyonu'nun DFB ülke çapında futbolcu destekleme merkezleri açarak futbolcu yetiştirme düşüncesinin yanlış bir yol olduğunu savunan Daum, ''Buralarda milyonlarca euro boşa harcanıyor. Buradan bir damla, diğer bir yandan bir damla toplayarak hiçbir yere varamazsın'' görüşünü belirtti. 
     Yetenekli futbolcu yetiştirmek için radikal değişiklikler yapılması gerektiğini kaydeden Daum, ''Radikal sözcüğüne Almanya'da eleştirel gözle bakıldığını biliyorum. Ancak yine de söylüyorum. Yetenekli futbolcular için kaliteli okullara ihtiyaç var'' dedi. 

     
</TEXT>
</DOC>
