<DOC>
<DOCNO> 188853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur04.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin İmam Hatip çıkışından sonra hükümet ne düşünüyor .. 
</HEADLINE>
<TEXT>

     SALİHA ÇOLAK, BAHAR ATAKAN Ankara 

Hükümetin, imam hatip lisesi mezunlarına yükseköğretime giriş sınavında uygulanan farklı katsayıyı kaldırmak amacıyla hazırladığı kanun tasarısında geri adım atmaya hazırlandığı öğrenildi. 
     Genelkurmay İkinci Başkanı Orgeneral İlker Başbuğ'un önceki gün yaptığı sert açıklamanın ardından, yarın TBMM Milli Eğitim Komisyonu'nda görüşülecek tasarının değiştirilmesi yönünde adım atılacağı belirtildi. Verilecek bir önergeyle, yükseköğretime giriş sınavının sayısı, tarihi, mesleğe veya belli sanat dallarına yönelik programların yükseköğretimdeki devamı niteliğindeki programlar ile yükseköğretim programlarının puan türlerine göre belirlenmesine ilişkin usul ve esasları yönetmelikle belirleme yetkisinin, Milli Eğitim Bakanlığı'ndan alınması planlanıyor. 
     Tasarının, Alt Komisyon'a sevk edilerek bekletilmesinin de gündemde olduğu, hükümetin Yükseköğretim Kanun Tasarısı'nın Meclis'e sevk edilmesi aşamasında her iki düzenlemenin birlikte ele alınması konusunu tartıştığı öğrenildi. 
     
     Geri adım yok 

     Milliyet'in sorularını yanıtlayan TBMM Milli Eğitim Komisyonu Başkanı Tayyar Altıkulaç, imam hatip liselerinin sadece imam yetiştiren okullar olması için tüm okullara din dersi konulmasını önerdi. Altıkulaç, "Pertevniyal'e, Kabataş'a, Cumhuriyet Lisesi'ne de din dersi koyarsanız, imam hatip liseleri sadece imam yetiştiren okullar olabilir" dedi. Altıkulaç, "Koparılan fırtına, 'imam hatip liseleri bu fırsattan yararlanmasın' isteğine dayalıdır. Bunun rejimle ne ilgisi var Ben o teşkilatı yöneten biri olarak en büyük rejim düşmanı da benim olmam gerekir. Eğer imam hatip mezunlarının imamlık yapmasını istiyorsak, din eğitimi ihtiyacına cevap verecek başka çözümler üretmeliyiz. Bu da, ilk ve orta dereceli okullarda isteğe bağlı din eğitimi programı uygulanarak olabilir. 'İmamlar çoğalsın, siyaset de okusunlar hukuk da, Türkiye yönetimini ele geçirelim' gibi bir niyetim yok, hükümetin de böyle bir niyeti yok" diye konuştu. 
     
     Erdoğan devreye giriyor 

     Başbakan Recep Tayyip Erdoğan da, Milli Eğitim Bakanı Hüseyin Çelik'i önceki gece yarısı genel merkeze çağırarak, "Çözüm bulunması" yönünde talimat verdi. YÖK ve imam hatip tasarılarının "gerginliği artırmamasını ve uzlaşma sağlanmasını" isteyen Erdoğan'ın, bugün saat 10.00'da Üniversitelerarası Kurul Başkanı Ayhan Alkış'la bazı rektörleri kabul ederek kesilen müzakerelerin devamı için uzlaşma zemini arayacağı bildirildi. 
     AKP kulislerinde bir aylık bir süreç içinde YÖK yasa taslağının tamamlanması konusunda görüş birliğine varılırsa, komisyondaki tek maddelik tasarının askıya alınabileceği dile getirildi. Bu önerinin rektörlere de iletileceği kaydedildi. 
     
</TEXT>
</DOC>
