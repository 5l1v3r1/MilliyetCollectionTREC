<DOC>
<DOCNO> 180846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yazar/sazak.html </URL>
<DATE> 2003/09/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Memurlar ne ister 
</HEADLINE>
<TEXT>

   
   Ekonomik krizler ve IMF'nin 'kemer sıkma' programları nedeniyle 2001'den bu yana 'sıfır' zamma alışan kamu çalışanları bu yıl hükümetle sıkı bir pazarlığa oturdular. 
   Kızılay'da sendikal eylemler başladı, 'açlık grevi' çadırları kuruldu. Kamu - Sen ve KESK ile hükümet adına Başbakan Yardımcısı Mehmet Ali Şahin'in sürdürdüğü görüşmelerde anlaşma sağlanamayınca 2004 bütçesinde memur maaşlarına getirilecek artış oranı için Uzlaştırma Kurulu'na gidildi. 
   Uzlaştırma Kurulu, kamu çalışanlarının ekonomik kayıpları için seyyanen 200 milyon lira öneriyor. 2004'ün ilk altı ayındaki zam oranı ise yüzde 10. Gelecek yılın ikinci yarısında da yüzde 8 zam yapılacak. 
   Sendikalar gelinen aşamadan hoşnut değil. Hükümet daha önce IMF niyet mektubuna imza attığı için 2004'ün ilk yarısında yüzde 6'ının üzerine çıkmak istemiyor. Seyyanen vereceği rakam ise 160 milyon lira. KESK ise 401 milyon lira istiyor. 
   Görüşmeler bu noktada kilitlenmiş durumda. 
   Uzlaştırma Kurulu'nun teklifi üzerine taraflar 11 Eylül'de masaya oturacaklar. 
   Memur sendikaları ile hükümeti bir araya getiren 'toplu görüşme' yöntemi işçi sendikalarının pazarlığından farklı. Anayasa 2001'de değiştirildikten sonra memurlara sendika hakkı tanındı ama 'toplu sözleşme' yapma olanağı tam olarak açılmadı. Kamu çalışanları pazarlık değil 'görüşme' yapabiliyorlar ve 'son söz'ü hükümet söylüyor. Grev hakkı da yok 
   Memur sendikaları, 3 Kasım seçimlerinden önce Ecevit koalisyonu döneminde masaya oturmuşlardı. 2001 krizinin etkileri çok canlıydı. Milyonlarca 'beyaz yakalı' özel sektörde işlerinden olmuştu. Kamuda ise IMF baskısıyla kadro azaltmaları başlamıştı. Memurlar çaresiz, sınırlı artışlara razı oldular, 2002 Kasım ayında seçim olunca 2003 için verilen sözler tutulmadı. 
   Sendikalarla AKP ilk kez pazarlıktalar. Sendikalar haklı olarak ekonomik kayıpların karşılanmasını istiyor. 
   Memur maaşlarında gerçekten büyük erozyon var. Enflasyondaki düşüş alım gücünü yükseltmiyor. 
   Sosyal haklar komik hale gelmiş. 
   Memurlara aylık verilen kira yardımıyla bugün ekmek, gazete alamazsınız. Kira yardımı 200 bin lira 
   Kamuda 'en alttakiler'in aylığı 430 milyon dolayında. Kamu çalışanlarının yüzde 30'u açlık sınırının altında maaş alıyor. Orta üst düzeydeki memur maaşları ise 650 milyon dolayında. Üst düzey bürokratlarda rakam 1 milyarı buluyor. 
   Uzlaştırma Kurulu 'görev tazminatları'nın memurların tümüne ödenmesinden yana. 
   KESK'in istediği temel aylık ise 873 milyon lira. 
   Batık bankacıya, hortumcuya kaptırılan ülke kaynakları işçiden memurdan esirgeniyor. Anlaşılan AKP hükümetinde de çalışanların 'makus talihi' değişmeyecek 
   
      
   
</TEXT>
</DOC>
