<DOC>
<DOCNO> 158660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun05.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''ABD, peşmergelerin silahlarını toplamayacak'' 
</HEADLINE>
<TEXT>

     ABD'nin önde gelen gazetelerinden The Washington Post, Irak ordusunun lağv edilmesinin ardından Iraklıların elindeki silahların ABD güçlerince toplanması yönündeki kararın, Kuzey Iraklı Kürt peşmergeler için geçerli olmayacağını yazdı. 
     Gazete Bağdat çıkışlı haberinde, Iraklıların elindeki silahların toplanması yönündeki kararın Irak'taki ABD Kara Kuvvetlerinin Komutanı David McKiernan tarafından açıklandığını belirtti. 
     The Washington Post, diğer milis gruplarının elindeki silahların toplanması kararına karşın ABD'nin müttefiki olarak tanımladığı iki Kürt partisine bağlı peşmergelerin bu durumdan muaf olacağını bildirdi. 
     Gazeteye göre, peşmergeler bu çerçevede, bazı ağır silahlarını ve top havan ve el bombası fırlatıcılarını ellerinde tutmaya devam edecek. 
     Kürt peşmergelere neden ayrıcalık uygulandığının sorulması üzerine Korgeneral McKiernan, ''Bu başka bir hikaye'' ifadesini kullandı ve Kürt peşmergelerin, Kuzey Irak'taki ABD kuvvetleri adına Türkiye ve İran sınırlarında güvenlik gücü olarak görev yaptığını söyledi. 
     Gazete, Kürtlere tanınan bu ayrıcalığın, özellikle Kuzey Irak'ta yaşayan Arap topluluğunu kızdırabileceğini yazdı. 

     
</TEXT>
</DOC>
