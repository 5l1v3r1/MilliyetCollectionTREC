<DOC>
<DOCNO> 199109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur29.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun bugünkü gündemi terördü... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, İstanbul'daki bombalama olaylarını gerçekleştiren ''canlı bombalar'' ile bunlarla ilişkisi bulunanların El Kaide terör örgütüyle irtibatlı göründüklerini bildirdi. 
     Şener, terör olaylarında mağdur olan işyeri sahiplerinin zararlarının giderilmesi için gerekli tedbirlerin en kısa zamanda alınacağını açıkladı. Bakanlar Kurulu'nun 3,5 saat süren toplantısının ardından gazetecilere açıklamalarda bulunan Şener, toplantıda terör olaylarının değerlendirildiğini, gözden geçirildiğini, ikinci olarak da TBMM gündemindeki kanun tasarılarını ele aldıklarını bildirdi. 
     Terör hadiselerinin zaman zaman dünyanın değişik ülkelerinde meydan geldiğini ve ne zaman nereyi vuracağının belli olmadığını anlatan Şener, şunları kaydetti 
     ''Terör olayları, insanlık suçu olarak nitelendirilir. Niteliği gereği bir ahlak dışı davranış ve vahşet tablosu ortaya sermesi, tüm ulusların terör konusunda hassasiyet göstermelerinin en önemli sebebidir. Günümüzde birçok uluslararası anlaşma çerçevesinde terörle uluslararası işbirliği gündemdedir. 5 gün arayla İstanbul'da ikişer terör olayı meydana gelmiş, bu 4 patlamada çok sayıda yurttaşımız hayatını kaybetmiş, yaralananlar olmuş, pek çok işyeri tahrip olmuş, bu üzücü olay Türkiye gündemine düşmüştür.'' Olay sonrasında gözaltına alınanlardan 21'inin tutuklandığını, halen 16 kişinin gözaltında tutulduğunu ifade eden Abdüllatif Şener, şöyle devam etti 
     ''Güvenlik güçlerimizin ciddi ve disiplinli çalışmaları sayesinde failler özellikle DNA testlerinde belirlenmiş, olaya karışanlar tespit edilmiştir. Gerek canlı bomba olarak bu terör olaylarına karışanlar, gerekse bunlarla ilişkisi bulunanlar, şu andaki verilere göre El Kaide'ye yakın görünmektedirler, El Kaide terör örgütüyle bağlantılı kişiler olarak ortaya çıkmışlardır. Hükümetimizin terörle mücadele konusunda olayın faillerini bir an önce belirleme çalışmaları çerçevesinde, özellikle Suriye'ye geçen bazı kişilerin takibinde, Suriye yetkilileriyle temaslar sürdürülmüş, bu işbirliği sayesinde bazı faillerin veya ilgililerin Türkiye'ye teslimi sağlanmıştır.'' Terör hadiseleri nedeniyle İstanbul'da çok sayıda işyerinin tahrip olduğunu anımsatan Şener, bu olaylardan dolayı mağdur olanların zararlarının giderilmesine yönelik tedbirlerin en kısa zamanda alınacağını bildirdi. 
     
</TEXT>
</DOC>
