<DOC>
<DOCNO> 165832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko11.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda telefona 3 dakika sınırlaması... 
</HEADLINE>
<TEXT>

     Tasarruf Tedbirleri Genelgesi, Başbakan Recep Tayyip Erdoğan imzasıyla bugünkü Resmi Gazete'de yayımlanarak yürürlüğe girdi. Genelgedi, kamu kurum ve kuruluşlarının telefon görüşmelerinin 3 dakika ile sınırlandırılması, cep telefonu tahsis edilen makamların yeniden belirlenmesi, günlük gazete alımlarına kısıt getirilmesi gibi tedbirler yeralıyor. Tasarruf Genelgesinde yer alan hususlar şöyle 
     -Kamu kurum ve kuruluşları, yatırımlarını Yılı Programının Uygulanması, Koordinasyonu ve İzlenmesine Dair Bakanlar Kurulu Kararı, Yılı Programı ve Mali Yılı Bütçesi Makro Çerçeve kararı, Bütçe Kanunu ve ilgili diğer mevzuatta yeralan tedbir, sınırlama ve düzenlemelere uygun olarak ve azami tasarruf anlayışı içerisinde yürütecek. 
     -Yurt dışı geçici görevlendirmeler zorunlu hallerde yapılacak. Görevin süresi ve görevli sayısı en az düzeyde tutulacak. Görevlendirmeler de, Bakanlıklar ile bağlı, ilgili ya da ilişkili kurum, kurul, üst kurul ve kuruluşlarda MİT Müsteşarlığı ve Merkez Bankası hariç Bakan, üniversitelerde ise rektör onayıyla yapılacak. 
     Konsolide bütçeye dahil kuruluşlar, yurt dışı geçici görev yollukları ile ilgili harcama kalemlerine yapılacak aktarma işlemlerinde bütçe hükümlerine uyacak. 
     Lisansüstü eğitim, inceleme ve araştırma yapmak ya da bilgi görgü artırma amacıyla gönderilenlerin katıldığı programlar ile seyahat sonuç raporları 3 ay içinde Başbakanlığa gönderilecek. 
     
     YENİ BİNA VE LOJMAN ALINMAYACAK 

     -Kamu kurum ve kuruluşları, yurt içinde ve yurt dışında hiçbir surette hizmet binası, lojman, ne adla olursa olsun memur evi, kamp, kreş, eğitim, dinlenme v.b sosyal tesis ve bunlarla ilgili arsa, arazi satın alamayacak, kamulaştıramayacak, kiralayamayacak ve yeni inşaat yapamayacak. 
     Mahkeme kararıyla gayrımenkulün tahliyesi gibi kanuni zorunluluk halinde ise Hazineye ait tahsil edilebilecek gayrımenkul bulunmadığının belgelenmesinden sonra Bakan onayıyla kiralama yapılabilecek. 
     -Sağlık harcamalarında mevzuata ve bütçe talimatlarına uyulacak. Sosyal güvenlik kuruluşlarının kendi mevzuatları gereğince yaptıkları uygulamalar hariç, kapsamdaki kurum ve kuruluşlar, devlet Memurlarının Tedavi Yardımı ve Cenaze Giderleri Yönetmeliği'nde belirtilen esaslara göre hareket edecek. 
     
     TAŞIT SINIRLAMASINA DEVAM 

     Taşıt edinilmesi ve kullanımında, Başbakanlığın daha önce yayımladığı Genelgelerdeki talimatlara uyulmaya devam edilecek. 
     2003 Programı ve Makro Çerçeve Kararında belirtilen özel nitelikteki taşıtlar haricindeki araç alımları 2 yıl süreyle durdurulduğundan, il özel idareleri ve belediyeler ile bunların kurdukları birlikler de dahil kurum ve kuruluşlar, özel nitelikli taşıtlar haricindeki araçların edinilmesi için Bakanlar Kurulu Kararı için talepte bulunamayacak. Mevcut ve yeni yapılacak talepler işleme konulmayacak. 
     İl özel idareleri ile bunların kurdukları birlikler, hibe yoluyla temin edilecekler dahil, edinmek istedikleri taşıtların cinsini, hangi hizmetlere tahsis edileceğini, finansman şeklini ve azami satın alma bedelini talep yazısına ekleyerek İçişleri Bakanlığı aracılığıyla Maliye Bakanlığı'na başvuruacak. Uygun görülen talepler, Bakanlar Kurulu Kararı için Başbakanlığa sunulacak. 
     
     TELEFONDA 3 DAKİKA SINIRLAMASI 

     -Demirbaş, büro malzemeleri ve makine alımlarında yetki sınırları ilgili Bakan tarafından belirlenecek. Her kademedeki eğitim, sağlık ve yataklı kurum hizmetleriyle ilgili zorunlu malzeme ve yangından korunma malzeme alımları bütçe dahilinde ita amirinin onayıyla yapılabilecek. 
     Fiziki olarak birbirine yakın makam ve birimlerdeki fotokopi, faks ve benzeri büro malzemelerinin ortaklaşa kullanımı sağlanacak. 
     -Telefonların 900'lü hatlara kapalı tutulmasına devam edilecek. Kurum ve kuruluş santrallerinde konuşma süreleri 3 dakika ile sınırlandırılacak. 
     İta amirleri, haberleşme giderleri için ayrılan ödeneklerin aşılmaması için parasal tutar ya da süre kısıtlamaları dahil gerekli her türlü tedbmiri alacak. Telefon faturaları, her defasında ilgili birim amirince aylar itibarıyle bizzat kontrol edilecek. Özel görüşme bedellerinin ilgililerden tahsili sağlanacak. 
     Milletlererası görüşmeye açılabilecek telefonlar da, şu şekilde belirlendi 
     Güvenlik, istihbarat ve askeri maksatlı telefonlar ile yüksek yargı organları başkanları, başkan vekili ve genel sekreterleri, Yargıtay Cumhuriyet Başsavcısı ise Danıştay, Askeri Yargıtay ve Askeri Yüksek İdaresi Mahkemesi Başsavcısı, Müsteşar ve Yardımcıları, YÖK Başkanı, Atatürk Kültür, Dil ve Tarih Yüksek Kurumu Başkanı, Diyanet İşleri Başkanı, AB Genel Sekreteri, Valiler, Kurum, APK hariç Kurul ve Üst Kurul Başkanları, Genel Müdürler, rektörler, Bakan Özel Kalem Müdürleri. 
     Cetvelde yer almayan diğer telefonların milletlerarası görüşmeye açılması, bakan onayı ile sağlanabilecek. 
     
     CEP TELEFONU TAHSİS EDİLECEK MAKAMLAR 

     Genelgeyle cep telefonu tahsis edilecek makamlar da belirlenirken, Başbakan, Genelkurmay Başkanı, Yüksek Yargı Başkanları, Bakanlar, Kuvvet Komutanları ve Başbakanlık Müsteşarı için ''limitsiz'' cep telefonu kullanımı getirildi. 
     Listedeki diğer makamların ise Ocak ayındaki net maaş tutarı kadar konuşma yapabilecekleri hükme bağlandı. 
     
     PLAKET VE HEDİYELER SINIRLI 

     Genelgeye göre, vakıf, dernek ve kulüplere bağış ve yardım yasağı, Kültür ve Turizm Bakanlığı Teşkilat Kanunu ile Gençlik ve Spor Genel Müdürlüğü'nün Teşkilat ve Görevleri Hakkında Kanun gereği yapılması gereken harcamalar için geçerli olmayacak. 
     Mevzuattan kaynaklanan zorunluluklar dışında mesleki kuruluş veya derneklere üye olunmayacak. 
     Kamu kurum ve kuruluşları, kendi kuruluş mevzuatında belirtilen faaliyet alanları ile doğrudan ilgili olmayan herhangi bir harcama veya taahhütte bulunamayacak. Aynı şekilde kamunun menkul ve gayrimenkul varlıklarından vakıf, dernek ve sandık gibi kuruluşların doğrudan ya da dolaylı faydalanmasına izin verilmeyecek ve buralarda kamu personeli çalıştırılmayacak. 
     Mevzuat gerekleri dışında kurum ve kuruluşların tasarrufları altında bulunan kaynaklardan plaket, hatıra, hediye, eşantiyon türü işler de yaptırılmayacak. 
     
     TEBRİK GİDERLERİ BÜTÇEDEN ÖDENMEYECEK 

     Başbakan Erdoğan'ın Tasarruf Genelgesi'nde yeralan diğer düzenlemeler de şöyle 
     -Kamu kurum ve kuruluşlarının temsil, tören, toplantı ve ağırlama ile ilgili zorunlu harcamaları Bakan izni ile yapılabilecek. Ancak belediyeler ve il özel idareleri, konuyla ilgili başlangıç ödeneklerinin yüzde 50'sine kadar olan kısmı, tasarruf anlayışı içinde ita amirinin onayı ile kullanabilecek. 
     Uluslararası toplantılar ile milli bayramlar hariç, açılış, konferans, seminer, yıldönümü ve benzeri kutlama ile organizasyonlara ilişkin gezi, yemek gibi davetler düzenlenmeyecek. 
     Yılbaşı ve bayram dönemlerinde kamu görevlileri tarafından gönderilecek tebrik, telgraf v ebenzeri posta hizmetlerine ilişkin kağıt, baskı, posta gibi giderler hiçbir şekilde kurum bütçesinden ödenmeyecek. 
     Posta yoluyla sağlanması gereken iletişim faaliyetleri de saedce PTT aracılığıyla yürütülecek. 
     -Bütün kamu kurum ve kuruluşları, tanıtım ve diğer maksatlarla planladıkları reklam ve tanıtım harcamalarını spor faaliyetleri dahil konu proje safhasındayken maliyeti de belirtilmek suretiyle Bakan izni ile yapabilecek. 
     Mevzuattan kaynaklanan zorunluluklar gereği verilen ilanlar da ilgili Bakan izni ile yapılabilecek. Bunların dışında basın ve yayın organlarına ilan verilmeyecek. 
     
     GÜNLÜK GAZETE KISITLAMASI 

     -Bakan, müsteşar, müsteşar yardımcısı, yüksek yargı organlarının başkan, başkan vekili ve genel sekreterleri, Yargıtay Cumhuriyet Başsavcısı, Danıştay ve Askeri Yargıtay Başsavcısı, il valisi, genel müdür, kurum, kurul ve üst kurul başkanları, rektörler, dekanlar ve kaymakamlar dışındaki makamlar için kamunun basını izleme ile ilgili birimleri ve kütüphane dökümantasyon merkezleri hariç hiçbir şekilde günlük gazete alınmayacak. 
     Kuruluşlar, sadece görev konuları ile ilgili yayınlara abone olabilecek. KİT'lerin periyodik faaliyet raporları hariç, bedeli hangi kaynaktan karşılanırsa karşılansın, bilimsel olmayan, daha çok kurum ve personel tanıtmaya yönelik kitap, dergi, bülten ve benzeri yayınların basımı ve yayımı yapılmayacak. 
     
     BAKANLAR TAKİP EDECEK 

     Genelgenin uygulanması, bakanlar tarafından özel olarak takip edilecek. Kuruluşlar, ayrıntılı uygulama talimatları yayımlayarak, belirtilen esaslara uyulup uyulmadığını kontrol edecek. 
     Genelgede sayılanlar dışında genel istisna ve muafiyet de sözkonusu olmayacak. 
     4 Kasım 2002 tarihinde yayımlanan genelgeyi de yürürlükten kaldıran yeni genelgeye göre, daha önce yürürlükte bulunan mevzuat çerçevesinde izin alınmış iş ve işlemler için yeni bir izin gerekmeyecek. 
     
     HANGİ HARCAMALARI KAPSIYOR 

     Söz konusu tedbirler, genel ve katma bütçeli daireler ile özel bütçeli kuruluşlar, KİT'ler ve bağlı ortaklıkları, bütçenin transfer kaleminden yardım alan kuruluşlar, özelleştirme kapsam ve programına alınmış hisselerinin yarısından fazlası kamuya ait olan özel hukuk hükümlerine tabi kuruluşlar, fonlar, döner sermayeler, 4603 sayılı Kanuna tabi olanlar dışındaki kamu bankaları, üst kurullar ile Cumhurbaşkanlığı ve TBMM Genel Sekreterlikleri hariç tüm kamu kurum ve kuruluşlarının kendi bütçeleri ya da tasarrufundaki diğer kaynaklardan yapacakları yurt içi ve yurt dışı harcamaları kapsayacak. 
     
     KAPSAM DIŞINDAKİ HARCAMALAR 

     Doğal afetler, orman yangınları, ziraat ve hayvancılıkta acil olarak yapılması gereken mücadele ve müdahaleler, iç ve dış güvenlik ile istihbarat hizmetlerinin gerektirdiği zorunlu harcamalar, karayolu trafik güvenliği ve 8 yıllık kesintisiz zorunlu ilköğretimle ilgili harcamalar ise kapsam dışında kalacak. 
     
</TEXT>
</DOC>
