<DOC>
<DOCNO> 174728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/dunya/dun02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide üyesinden Irak itirafı 
</HEADLINE>
<TEXT>

   
   Beyaz Saray, tutuklu bulunan bir El Kaide üyesinin, örgütün Irak'tan Saddam Hüseyin rejimi döneminde kimyasal ve biyolojik silah konusunda yardım aldığını kabul ettiğini açıkladı. 
   Beyaz Saray'ın, Irak'ta kaydedilen ilerlemelerin ele alındığı "Irak'ta sonuç, özgürlük ve güvenliğe doğru 100 gün" adlı raporunda, "Şu anda tutuklu bulunan ve Afganistan'daki El Kaide eğitim kampları sorumlusu olan önemli bir El Kaide teröristinin, örgütün eski Irak rejiminden kitle imha silahı yardımı talebinde bulunduğunu, Irak'ın da bu talebe karşılık 2000 yılının Aralık ayından itibaren 2 El Kaide üyesine kimyasal ve biyolojik silahlar konusunda eğitim vermeyi kabul ettiği" belirtildi. 
   Raporda, "El Kaide bünyesinden güvenilir bir kaynağa göre, Usame bin Ladin ve şu anda hayatta olmayan El Kaide'nin askeri liderlerinden Muhammed Atıf, örgütün Afganistan'daki laboratuvarlarının kimyasal ve biyolojik silah yapımı için yeterli olmadığını düşündükleri için Irak'tan yardım alma kararı verdiler. Irak rejimi de bu talebe karşılık 2000 yılının aralık ayından itibaren 2 El Kaide üyesine kimyasal ve biyolojik silahlar konusunda eğitim vermeyi kabul etti" denildi. 
   
   
</TEXT>
</DOC>
