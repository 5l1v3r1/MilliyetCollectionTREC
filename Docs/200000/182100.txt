<DOC>
<DOCNO> 182100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun06.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CBS televizyonunda Konya'nın etli ekmeği... 
</HEADLINE>
<TEXT>

     ABD'nin ünlü girişimcilerinden Bayan Martha Stewart, CBS televizyonunda yayımlanan yemek programında Konya'nın ünlü etli ekmeğini tanıttı. 
     Stewart, programına konuk ettiği Lübnan asıllı ünlü yemek yazarı Anissa Helou ile birlikte Amerikalılara etli ekmek yemelerini önerdi. 
     Stewart, programının dünkü bölümünde Helou ile birlikte etli ekmek pişirirken, bu yemeğin nasıl yapıldığını da ayrıntılarıyla anlattı. 
     Stewart ve Helou, programda sık sık Konya'dan, Anadolu'dan ve Türkiye'den bahsettiler. 
     Pişirdikleri etli ekmekten bir dilim yerken, ''Bu lezzet kısa süre de olsa bana Türkiye'deymişim hissi verdi'' diyen Stewart, izleyicilerine etli ekmek yemelerini önerdi. 
     ABD'de ev kadınlarını hedef alarak ev, mutfak ve dekorasyon malzemeleri satan Martha Stewart, bu işten milyonlarca dolar kazandı. Stewart'ın kurduğu imparatorluk, geçen yıl patlak veren bir borsa skandalı nedeniyle zor günler geçiriyorsa da hala gücünü koruyor. 
     Stewart'ın yaptığı televizyon programları da ABD'de en çok izlenenler listesinde bulunuyor. 
     Stewart'ın programına konuk ettiği Anissa Helou da gazetecilik ve yemek yazarlığı yapıyor. Helou'nun Mediterranean Street Food Akdeniz Sokak Yiyecekleri adlı kitabı, İngiltere'de ve ABD'de en iyi yemek kitapları arasında gösteriliyor. 
     
</TEXT>
</DOC>
