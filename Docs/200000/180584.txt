<DOC>
<DOCNO> 180584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur33.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BCP ve CDP işbirliği kararı aldı... 
</HEADLINE>
<TEXT>

     Bağımsız Cumhuriyet Partisi BCP Genel Başkanı Mümtaz Soysal, Cumhuriyetçi Demokrasi Partisi CDP ile işbirliği kararı aldıklarını bildirerek, ''Türkiye'nin bugünkü durumu, Atatürkçü devrimcilik, ulusalcılık, laiklik ve özgürlük ilkelerine inananların birlikteliğini zorunlu kılıyor'' dedi. 
     BCP Genel Başkanı Soysal, CDP Genel Başkanı Yekta Güngör Özden'le birlikte, Çağdaş Gazeteciler Derneği Lokali'nde düzenlediği basın toplantısında, ''işbirliği kararı'' aldıklarını açıkladı. 
     Soysal, ''Türkiye'nin bugünkü durumu ve gidişi, ulusal egemenlik ve bağımsızlık, cumhuriyetçilik ve demokrasi, Atatürkçü devrimcilik ve ulusalcılık, laiklik ve özgürlük ilkelerine inanan kişi ve kuruluşların birlikteliğini zorunlu kılmaktadır'' diye konuştu. 
     İki partinin ilkeleri ve programları arasında yakınlığın göz önünde bulundurulduğunu ifade eden Soysal, olaylar karşısında ortak tutum oluşturmak ve geleceğe dönük çalışmaları uyum içerisinde gerçekleştirmek için ''eşgüdüm mekanizmaları'' oluşturmayı kararlaştırdıklarını kaydetti. 
     Birlikteliğin esasını, aynı ilke ve amaçlar temelinde yeni oluşabilecek birlikteliklere sürekli açık kalınması düşüncesinin oluşturduğunu anlatan Soysal, ''Bizim yola çıkışımız, kapsamlı ve güçlü birliktelikler için bir başlangıçtır'' dedi. 
     Soysal, alınan kararın iki partinin siyasi çalışmalarda işbirliği yapmasını temel aldığını belirterek, partilerin tüzel kişiliklerinin devam edeceğini söyledi. 
     CDP Genel Başkanı Özden de geçmiş deneyimlerden yararlanarak, iki partinin çalışmalarını birarada yürütmesinin önemli olduğunu ifade etti. 
     Daha önce yaptıkları birliktelik çağrısına sadece BCP'den yanıt geldiğini kaydeden Özden, ''Biz ülkemizi, kendimizden ve partimizden daha çok seviyoruz. Bunu için, yerel seçimler öncesinde Atatürk ilkelerine bağlı insanları desteklemeye hazırız'' diye konuştu. 
     
</TEXT>
</DOC>
