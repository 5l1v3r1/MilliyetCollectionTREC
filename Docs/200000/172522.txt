<DOC>
<DOCNO> 172522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun20.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP ve IKYP Kerkük'ü başkent olarak görmek istiyor.. 
</HEADLINE>
<TEXT>

     Irak Kürdistan Demokrat Partisi IKDP ve Irak Kürdistan Yurtseverler Birliği'nden IKYB iki yetkili, Irak'ın kuzeyindeki Kerkük kentini, ''Kürdistan'ın başkenti olarak görmek istediklerini'' söylediler. 
     Süleymaniye'deki IKDP temsilcisi Gadir Aziz Cabbari, AFP'ye yaptığı açıklamada, ''Kerkük'ü Kürdistan'ın başkenti olarak görmeyi umut ettiklerini'' belirtti. Cabbari, ''Yoksa Erbil olur, ancak bu konuda asla pes etmeyiz'' dedi. 
     Ellerinde Kerkük'ün ''Kürt kenti'' olduğunu ispatlayan tarihi belgelerden oluşan bir dosya bulunduğunu ileri süren Cabbari, ''Saddam Hüseyin, Kerkük'ü Arap kenti haline getirmek istedi, çocuklara Kürt isimleri verilmesini bile yasakladı'' diye konuştu. 
     IKYB üyesi ve Süleymaniye Belediye Başkanı Aiso Shak Norey de, ''Kürdistan'ın başkentinin ya Kerkük ya da Erbil olacağını'' ileri sürdü. 
     İki Kürt yetkili, Musul için de, ''çevresindeki köylerin büyük bölümünde Kürtlerin yaşadığı Arap kenti'' ifadesini kullandılar. 
     Her iki Kürt yetkili de, ''Türkiye'nin Irak'taki savaşı Kerkük'ü geri almak için iyi bir fırsat olarak düşündüğünü'' ve ''Türklerin dost olmadığını'' iddia etti. 

     
</TEXT>
</DOC>
