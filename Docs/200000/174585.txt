<DOC>
<DOCNO> 174585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/guncel/gun01.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yıl sonra mağara olacak 
</HEADLINE>
<TEXT>

   Dalyan'daki 2400 yıllık kaya mezarları için, 300 bin euro'luk sponsor aranıyor. Acil müdahale edilmezse mezarlar 50 yıl içinde eriyecek 
      MERT İLKUTLUĞ Muğla DHA 

   
   Dünyaca ünlü tarihi eserlerden Dalyan'daki 2400 yıllık kaya mezarları, acil müdahale olmazsa 50 yıl içinde eriyerek yok olacak. 
   Doğa koşulları, hava kirliliği, insan tahribatı ve mezarların oyulduğu kireçtaşının dayanıksızlığı nedeniyle erimeye yüz tutan Kral Mezarları'nda 10 yıl önce var olan bazı sütunlar yok oldu. 
   
   HER YIL ARTIYOR 
   Kaunos Kazı Heyeti Başkanı Prof. Dr. Cengiz Işık, erimenin her yıl belirginleştiğini belirterek, şunları söyledi 
   "Kaunos'taki kazılara 1969'dan beri katılıyorum. Bu yüzden en ufak değişimi görebiliyorum. Yüzeylerde inanılmaz bir korozyon var. Hava kirliliği, asit yağmurları olumsuz etkiliyor. B - 9 olarak adlandırdığımız mezarda 10 yıl önce olan bir sütun bugün yok. Acil müdahaleyle restorasyon başlamalı. Yoksa 50 yıl sonra mezarların yerinde sadece birer mağara kalacak. Müdahale için 300 bin euro lazım." 
   
   KLİPTE DE VAR 
   Dalyan kanallarından 100 metre yükseklikteki mezarlar suyla birleştiğinde ortaya çıkan etkileyici görüntünün Türkiye'nin tanıtım klibinde de yer aldığını belirten Işık, "Bu kadar ünlü eserler eriyor. Restorasyon ve koruma projesi hazırladık. Acil olarak sponsor arıyoruz" diye konuştu. 
   
   Hitit barajı canlanıyor    HİTİT medeniyetinin beşiği Alacahöyük'te M.Ö. 13. yüzyılda 4. Tuthalya'nın krallığı döneminde yapılan baraj, yeniden işlevsel hale getirilecek. Ödeneksizlik nedeniyle bir ay geciken kazı çalışmaları, Kültür ve Turizm Bakanlığı'nın 25 milyar liralık ödeneğiyle yeniden başladı. Kazı Başkanı Prof. Dr. Aykut Çınaroğlu, "Barajın temizliğini bu ay DSİ yapacak. 5000 yıllık Hitit uygarlığının eseri olan baraj, yöre halkına sulama göleti olarak hizmet verecek" dedi. 
   
   
</TEXT>
</DOC>
