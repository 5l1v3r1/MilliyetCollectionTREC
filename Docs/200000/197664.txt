<DOC>
<DOCNO> 197664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur20.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisi 133 kilo eroin daha ele geçirdi... 
</HEADLINE>
<TEXT>

     Uluslararası uyuşturucu kaçakçılığı yaptığı belirtilen Urfi Çetinkaya'nın da aralarında bulunduğu 12 kişinin 507 kilogram eroinle yakalandıktan sonra tutuklandığı ''Son Tango'' operasyonunun devamı olarak Ümraniye'de gerçekleştirilen operasyonda, 133 kilogram eroin daha ele geçirildi. Bu maddelerle ilgili 3 kişi gözaltına alındı. 
     İstanbul Narkotik Şube Müdürlüğü'nden yapılan açıklamaya göre, Urfi Çetinkaya'nın Rize'de kurduğu uyuşturucu laboratuvarından çıkan eroinlerin peşine düşen polis, bu maddelerden bir kısmının yurtdışına çıkarılmak üzere Ümraniye'de olduğunu tespit etti. 
     Bunun üzerine önceki gün operasyon başlatan polis, Reşadiye Köyü'nde takibe alınan bir araçta bir miktar eroin ele geçirdi. 
     Gözaltına alınan araç sürücüsü Murat A'nın verdiği bilgileri değerlendirerek operasyonu genişleten polis, yine Reşadiye Köyü'ndeki bir lokantaya düzenlediği baskında da bahçeye gizlenmiş halde bir miktar daha eroin elde etti. 
     Araç ve lokantada toplam 133 kilogram eroin ele geçiren polis, lokanta sahibi Ali A. ile yine bu maddelerle alakalı olduğu görülen Mehmet A'yı da gözaltına aldı. 
     Zanlıların ev, işyeri ve üzerlerinde yapılan aramalarda, 2 adet ruhsatsız av tüfeği, 1 adet ruhsatsız tabanca, sahte araç ruhsatı ile kimlik ele geçirildi. Ayrıca, uyuşturucu ticaretinde kullanılan 3 araca el konuldu. 
     Bu operasyonun, Urfi Çetinkaya'nın da aralarında bulunduğu 12 kişinin tutuklandığı ''Son Tango'' operasyonunun devamı olduğunu kaydeden polis yetkilileri, uyuşturucu maddelerin sahibi olduğu belirlenen Candaş Y'nin de yakalanması amacıyla çalışmaların sürdürüldüğünü bildirdiler. 
     
</TEXT>
</DOC>
