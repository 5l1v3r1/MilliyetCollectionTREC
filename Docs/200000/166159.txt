<DOC>
<DOCNO> 166159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/altan.html </URL>
<DATE> 2003/06/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Herkes gider Mersin’e, ben giderim tersine... 
</HEADLINE>
<TEXT>

     Genç kadın, hem şaşkın, hem düş kırıklığı içinde, gitmiş durumu kilisenin papazına anlatmış. 
     Papaz 
     - Yarın bana gönder kocanı, demiş. 
     Kadın da, göndermiş kocasını papaza. 
     Papaz 
     - Bak evladım, demiş, yeni evlisin. Tüm canlıların dişileriyle erkekleri bir şeyler yaparlar. Git köpeklere bak, onlar nasıl yapıyorlarsa, sen de öyle yap. 
     Ertesi gün kadın tekrar gelmiş papaza 
     - Papaz efendi, demiş, siz ne söylediniz ki kocama Dün gece yatak odasına girince, pantolonunu çıkardı, bir bacağını kaldırıp karyolanın ayağına işedi, sonra da yattı uyudu. 
     
     Papaz 
     - Allah Allah demiş, sen yarın yine bana gönder kocanı. 
     Ve taze koca tekrar gitmiş papaza. 
     Papaz 
     - Bak evladım, demiş, sana ne diyorum ben tüm canlıların dişileriyle erkekleri bir şeyler yaparlar. Git serçelere bak. Onlar nasıl yapıyorlarsa, sen de öyle yap. 
     Ertesi sabah ise kadın, erkenden papaza koşmuş 
     - Papaz efendi, size gelmeye başladığından beri büsbütün acayipleşti kocam. Dün akşam da soyundu kollarını iki yana açıp, kanat çırpar gibi sallayarak, iki ayağıyla zıplaya zıplaya odanın içinde dolaştı. Sonra da yattı uyudu. 
     
     Papaz 
     - Gerçekten garip, demiş. Bakalım bir kez daha deneyelim. Sen yarın yine bana gönder kocanı... 
     Ertesi gün de koca geldiğinde, papaz 
     - Oğlum, demiş, sen anlamıyorsun benim ne demek istediğimi. İnsanlara daha çok benzeyen maymunlara git bak bari. Onlar nasıl yapıyorlarsa, sen de öyle yap 
     Ve de efendim, ertesi gün, tam bir çılgın gibi papaza koşmuş kadın 
     - Siz neler söylüyorsunuz kuzum benim kocama papaz efendi Dün akşam da yatak odasına girince çırılçıplak soyundu, tuvalet masasının aynasına arkasına dönüp domaldı, kıçına bakıp güldü. Sonra da yattı uyudu. 
     
     Papaz 
     - Yarın ikiniz birden gelin bana, demiş. 
     Bu kez karı koca birlikte gitmişler papaza. Ve papaz "Tanrı günah yazmasın, görevimi yapıyorum", diyerek, göstermiş kocaya karısıyla neyin nasıl yapılacağını... 
     
     Şimdi kıssadan hisse 
     Avrupa Birliği de, "devlet nasıl olurmuş" bilmiyor sözde çağdaş devlet kriterleri, diye birtakım acayip saçma sapan şeyler öneriyor. Yok bireyin hakları, yok hukukun evrensel ilkeleri, yok Kopenhag kararları falan, filan festekiz... 
     Sonunda bizim Ankara egemenleri, göstermek zorunda kalacak acemi çaylaklara devletin nasıl olacağını... 
     Devlet, demek ister filistin askısıyla olsun ister elektrik şokuyla olsun ister copla, ister dipçikle olsun kendi yönettiklerine, siyasal ve bürokratik otoritenin gücünü her fırsatta kanıtlamak ve dış dünyaya da "kimse bana karışamaz, ben bağımsızım" demektir. 
     
     Biliyoruz ki bizim Türkiye, yeryüzündeki demokratik tek İslam ülkesi... 
     Böyle olunca da, gerek oy veren halk yığınları, gerek sivil toplum örgütleri, gerek bağımsız medya Hazine’den geçinmeli üst düzey yönetim kesimine karşı, haklarını nasıl korur, eleştirilerini nasıl yapar 
     Efendim, mahallenin birinde astığı astık, kestiği kestik olan külhanbeyinin biri ıkına sıkına kendisinden patronunun alacağını isteyen bir bakkal çırağına kızmış ve mahalle kahvesinin önündeki küçük toprak alana bir daire çizip, ortasına dikmiş bakkalın çırağını. 
     - Ulan, demiş, burada ben istediğim kadar öyle duracaksın. Kazara adımını bu dairenin dışına atarsan, anamı şey etmiş olursun ve o zaman ben de gösteririm sana gününü... 
     Çekmiş gitmiş külhanbeyi... 
     Kahvedekiler de, dışarı çıkmışlar, olup biteni seyrediyorlarmış. 
     Bakkalın çırağı, kahvenin önündeki kalabalığı görünce, içinde durduğu dairenin kıyısına gelmiş ve bir adımını dairenin dışına basıp kaldırmaya başlamış. 
     Kahvenin önündekilerden biri bağırmış 
     - Ne yapıyorsun öyle 
     Çırak yanıt vermiş 
     - O külhanbeyi olacak hergelenin, anasını şey ediyorum... 
     
     Şair Eşref sağ olsa, o ünlü dörtlüğünü, sanırız Meclis’teki Yolsuzluk Komisyonu’na ithaf ederdi 
     Kabrimi kimse ziyaret etmesin Allah için, 
     Gelmesin, reddeylerim billahi öz kardaşımı. 
     Gözlerim ebnay - i ademden Adem oğullarından o rütbe yıldı kim, 
     İstemem ben fatiha, tek çalmasınlar taşımı .. 
     Ve kendince, sözde espri yaptığını sanan biri de, çalmıştır Eşref’in mezar taşını... 
     
     

</TEXT>
</DOC>
