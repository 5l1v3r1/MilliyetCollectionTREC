<DOC>
<DOCNO> 156601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların çehresi değişiyor... Yeşil olmayan 20 dolarlık banknotlar.. 
</HEADLINE>
<TEXT>

     ABD'nin ilk kez yeşil tonlarından oluşmayan yeni 20 dolarlık banknotu halka tanıtıldı. 
     ABD Hazine Bakanlığı tarafından tanıtımı yapılan yeni banknot, tamamen yeşil tonlardan oluşan diğer banknotların tersine yeni renkler, yeni seri numaraları ve yeni fon kullanılarak basıldı. 
     En son teknolojilerin kullanıldığı güvenlik özelliklerine sahip, fonunda yeşilin yanı sıra ''şeftali ve açık mavi'' tonlarının bulunduğu yeni 20 dolarlık banknotlar, 2003 yılı sonbaharında piyasaya sürülecek. 2004 ve 2005 yıllarında yeni tasarımlı 50 ve 100 dolarlık banknotlar piyasaya verilecek. 
     Bu arada 5 ve 10 dolarlık banknotların tasarımlarını değiştirme konusu değerlendirilmeye alınmasına karşın, 2 ve 1 dolarlık banknotlarda herhangi bir yenilik öngörülmüyor. 
     Yeni ve eski banknotlar tam değerleri üzerinden geçerli olmaya devam edecek. Eski banknotlar, değerlerini koruyarak kullanılmaya devam edecek. 
     Herhangi bir ABD banknotunun piyasadan toplanması ya da devalüe edilmesi gibi bir şey söz konusu olmayacak. Yeni banknotlar, yavaş yavaş tedavüldekilerin yerini aldıkça, Amerikan Merkez Bankası, bankacılık sistemi üzerinden kendisine dönen banknotlar arasından eski dolarları emekliye ayıracak. 
     
     DOLARIN YENİ RENGİ 

     ABD, kalpazanlardan hep önde olmak için, her 7-10 yılda bir dolarda yeni bir tasarıma gidiyor. 
     Yenilenen bu tasarım özelliklerinden bir kısmı, banknota taklit edilmesini zorlaştıran ek bir karmaşıklık kazandırırken, diğer bir kısım özellikler kullanıcılara, özellikle de görme sorunu bulunan kişilere, farklı değerdeki banknotları birbirinden ayırmada yardımcı olmak gibi bir işlev taşıyor. 
     Banknotlardaki en belirgin yenilik, fondaki hafif renklendirme olacak. Böylece modern Amerikan tarihinde ilk defa ABD parasına siyah ve yeşil dışında yeni renkler girmiş olacak. 
     Fonda yeşil, şeftali rengi ve mavi kullanılacak. Farklı değerdeki banknotlar farklı renklerde olacak. Banknotlar, görme özürlüler de dahil herkes tarafından kolayca birbirinden ayırdedilebilecek. 
     Yeni banknotlar, eskileriyle aynı boyutta olacak ve Andrew Jackson'un banknotun ön yüzündeki resmi ile arkadaki Beyaz Saray resmi biraz geliştirilmiş olmakla birlikte, aynen korunacak. 
     Yeni tasarım, özgürlüğü temsil eden bazı unsurlar da içerecek. Örneğin 20 dolarlık banknotta, fonda büyük bir mavi kartal ve portrenin sağında ise metalik yeşil renginde küçük bir kartal ve kalkan yer alacak. 
     20 Dolarlık banknotların her iki yüzüne de yumuşak zemin renkleri yeşil, şeftali rengi ve mavi ilave edildi. 
     
     GÜVENLİK ÖZELLİKLERİ 

     Yeni 20 dolarlık banknotta, ilk olarak 1990'lı yıllarda kullanılan üç önemli güvenlik özelliğine yer veriliyor. Bu özellikler tüketicilerin ve ticaretle uğraşanların banknotun sahte olup olmadığını kolaylıkla anlamasını sağlıyor. 
     Kalpazanlar bu özellikleri başarıyla taklit edemedikleri için, genellikle bu işe hiç kalkışmıyor. Kalpazanların sahte paraların anlaşılmaması için tek güvencesi, insanların ellerindeki parayı kontrol etmemeleri olarak görülüyor. Yeni paralarda kontrol edilecek özellikler ise şöyle 
     Filigran Kağıdın içinde bulunan, banknot ışığa tutulduğunda her iki taraftan da görülebilen ve portre ile benzer biçimde olan silik resim. 
     Emniyet şeridi Banknot ışığa tutulduğunda aynı şekilde her iki taraftan da görülebilen bu dikey plastik şerit kağıda gömülmüş durumda. Şerit üzerinde "USA TWENTY" yazısı ve küçük bir bayrak görülebiliyor. Ayrıca banknot ultraviyole ışınları altına tutulduğunda emniyet şeridi yeşil yeşil parlıyacak. 
     Renk değiştiren mürekkepBanknotun ön yüzünde, sağ alt köşede yer alan "20" sayısının rengi, banknot oynatıldığında bakırdan yeşile dönüşüyor. Renk değişimi yeni banknotlarda daha çarpıcı ve daha kolay görülüyor. 
     Görme sorunu olan kişilere yönelik özellik olarak, banknotun arka yüzünde sağ alt köşede okunması kolay, büyük bir ''20'' rakamı bulunuyor. 
     Bu arada tüketicilerin, ellerindeki paranın gerçek olup olmadığını kontrol ederken, paranın rengini esas almaması gerekiyor. Ancak renk unsuru banknotu daha karmaşık hale getirip sahteciliği zorlaştırarak, potansiyel sahte banknot üreticilerine yük getirecek. 

     
</TEXT>
</DOC>
