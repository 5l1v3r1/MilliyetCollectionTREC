<DOC>
<DOCNO> 181555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur27.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni konferansında soru soran öğretmen yargılanıyor... 
</HEADLINE>
<TEXT>

     Kilis'in Elbeyli İlçesi'nde 28 Mayıs 2003 tarihinde düzenlenen ''Ermeni Soykırımı'' konulu konferansta konuşmacıya soru sordukları gerekçesiyle haklarında dava açılan Elbeyli Lisesi öğretmeni Hülya Akpınar ve 7 arkadaşının yargılanmasına devam edildi. 
     Kilis Asliye Ceza Mahkemesi'ndeki duruşmaya, haklarında 3 yıla kadar hapis cezası istemiyle dava açılan İbrahim Halil Koyuncu dışındaki tüm sanıklar katıldı. 
     Sanık avukatları, konferansta jandarma tarafından tutulan tutanağın çelişkili olduğunu, öğretmen Hülya Akpınar'ın sözlerinin çarpıtılarak yazıldığını ve tanıkların ifadelerinin birbirine uymadığını söylediler. 
     Sanıklar arasında bulunan öğretmen Sevil Kuzucu'nun polis olan eşine telefon açmak için dışarıya çıktığı halde suçlandığını belirten avukatlar, müvekkillerinin beraatlerini talep ettiler. 
     Duruşma, İstanbul'un Ümraniye İlçesi'ne tayinini çıktığını belirten sanık öğretmen Hülya Akpınar'ın vareste tutulmak için belgelerini ibraz etmesi ve tanıkların dinlenmesi için ertelendi. 
     
</TEXT>
</DOC>
