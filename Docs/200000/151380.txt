<DOC>
<DOCNO> 151380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko47.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin toplam borç stoku 152.3 milyar dolara geriledi 
</HEADLINE>
<TEXT>

     Konsolide bütçe dış borç stoku, bu yıl Mart ayı sonu itibariyle 57.2 milyar dolara inerken, iç borç stoku 162.6 katrilyon liraya yükseldi. 
     Hazine Müsteşarlığı'nın, Mart sonu itibariyle geçici iç ve dış borç stoku verilerine göre, Mart ayında, önceki ay sonuna göre, dış borç stoku 814 milyon dolar azalma gösterirken, iç borç stoku 3.1 katrilyon lira arttı. 
     Şubat sonu itibariyle, konsolide bütçe dış borç stoku 58 milyar dolar lira düzeyindeydi. 
     Hazine Müsteşarlığı açıklamasına göre, dış borç stokundaki azalmanın yaklaşık 500 milyon doları, kredi ve tahvil net geri ödemelerinden, geriye kalan bölüm ise kur hareketlerinden kaynaklandı. 
     Buna karşılık, iç borç stokunda artış ise Mart ayı içinde yapılan toplam 7.2 katrilyon liralık anapara ödemesine karşılık gerçekleştirilen 10.4 katrilyon liralık borçlanmadan kaynaklandı. Stoktaki net artışın 2.2 katrilyon liralık kısmı Mart ayında vadesi gelen ödemeler karşılığında piyasalardan yapılan borçlanmalardan, 77.8 trilyon liralık kısmı da döviz cinsi ve dövize endeksli senetlerin kur artışından meydana geldi. 
     Öte yandan, nakitdışı senet stokunda, değişim, geri ödeme ve döviz cinsi, dövize endeksli senetlerin net kur farkından oluşan 854.7 trilyon liralık artış ile Mart ayı içinde net borçlanma 3.1 katrilyon lira olarak gerçekleşti. 
     
     TOPLAM BORÇ STOKU 

     Mart ayı sonu itibarıyla konsolide bütçe toplam borç stoku ise Şubat ayı sonuna göre, 5.1 milyar dolar azalma göstererek, 157.4 milyar dolardan 152.3 milyar dolara geriledi. 
     Bu azalmada en önemli belirleyici, iç piyasaya ve kamu kesimine olan borçtaki toplam 4 milyar dolar tutarındaki düşüş oldu. Dış piyasaya olan borç tutarında ise geri ödemelerden kaynaklanan bir azalma gerçekleşti. 
     Bu gelişmelerin sonucunda, toplam borç stoku içinde en büyük pay yüzde 30 ile iç piyasaya ve yüzde 28 ile kamu kesimine olan borçlara ait oldu. Dış piyasaya olan borçların ağırlığı ise yüzde 19'dan yüzde 20'ye yükseldi. 
     





</TEXT>
</DOC>
