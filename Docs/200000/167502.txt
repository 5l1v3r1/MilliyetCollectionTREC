<DOC>
<DOCNO> 167502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sonspo07.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de "pole" pozisyon Ralf'in oldu... 
</HEADLINE>
<TEXT>

     Formula 1 Dünya Şampiyonası'nda, yarın yapılacak sezonun 10. yarışı Fransa Grand Prix'sinde ''pole'' pozisyonu, BMW Williams ekibinden Alman pilot Ralf Schumacher kazandı. 
     Magny Cours pistinde bugün yapılan sıralama turlarını, 1.15.019'luk derecesiyle ilk sırada bitiren Ralf Schumacher, katıldığı son 4 yarışta 3. kez ''pole'' pozisyon almayı başardı. 
     Geçen hafta Almanya'daki Nürburgring pistinde yapılan Avrupa Grand Prix'sinde de ''pole'' pozisyon alan Schumacher, Formula 1 kariyerinde ise ilk olarak 2001'de yine Fransa'da bu başarıya erişmişti. 
     4 bin 411 kilometrelik pistte yapılan sıralama yarışında ikinciliği, Ralf Schumacher'in takım arkadaşı Kolombiyalı pilot Juan Pablo Montoya elde ederken, üçünlüğü Ferrari'nin 5 şampiyonluğu olan pilotu ve Ralf Schumacher'in ağabeyi Michael Schumacher kazandı. 
     Dördüncülüğü Mercedes McLaren'dan Finli Kimi Raikkonen, beşinciliği aynı ekipten İngiliz David Coulthard alırken, Renault ekibinin genç sürücüsü İtalyan Jarno Trulli altıncılığı elde etti. 
     Yarın 70 tur üzerinden yapılacak yarış, TSİ 15.00'de başlayacak. 
     
</TEXT>
</DOC>
