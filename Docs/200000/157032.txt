<DOC>
<DOCNO> 157032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/yazar/temelkuran.html </URL>
<DATE> 2003/05/16/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Enseyi karartın Hayatın bir kıvamı var 
</HEADLINE>
<TEXT>

     Hayatın bir kıvamı var 
     
Kıvam meselesi      Sabah kalkıyorsunuz mesela. Uykunuzun hunharca bölünüp, yüzünüzde yastık iziyle ve can havliyle camlı binalara doluştuğunuz bir gün değil bugün. Başınız yastıkta, bir o yana bir bu yana "Bu sabah ne yapsam acaba ölılardan bir tanesi. Farz edelim öyle yani. Kalkıyorsunuz. Tam gerinirken aklınıza gördüğünüz komik rüya geliyor, gülüyorsunuz. Kucağınızda bir kuala yavrusu varmış, bu kuala ingiliz kraliyet ailesinin genetik mirasçısıymış ve siz onu İtalyan İngiliz savaşının arasından geçiriyormuşsunuz. İtalyanların tarafından geçerken İtalyancanızın İngiliz aksanlı olması sizi korkutuyormuş... Öyle işte. 
     Neyse efendim, saçmalardan saçma rüyanıza gülerken kapı çalıyor. Kapıcı diyor ki, "Kira ". İçinizde burnundan solumaya başlayan boğaya "Ho Ho " demek suretiyle olayı atlatıyorsunuz. O sırada kafa karışıklığı ve sabah sersemliği sebebiyle radyoyu açma gafletine düşüyorsunuz. Daha siz arkanızı dönmeden radyoda onlarca kişi ölüyor. Neymiş efendim Bütün keyfiniz kesik süt gibi parça parça. Bu durumda sahanda yumurta yapmanın en doğru hareket olacağına kanaat getirip her nedense, yumurtaları kırıyorsunuz. O da ne Yumurta çift sarılı çıkıyor. Bünyede tuhaf bir mutluluk mekanizması var herhalde ki derhal aklınıza şu geliyor 
     "Kekeme tavuklar Kekeme tavukların çocukları " 
     
Kruvaze kahve ve kara ense      Kahvaltıyı kazasız belasız atlatıyorsunuz şans eseri hava durumuna geliyor peynirle domates. 
     Kahvaltıya nispetle daha bir kruvaze, daha bir kravatlı kahve bölümüne geçtiğinizde başlıyor dünya haberleri. İnsanlar ölüyor niyeyse. Dünya sanki insan kanıyla işleyen bir makineymiş gibi bir tuhaflık. Kahvede kan tadı. Bu durumda doğal olarak "kararıyor enseler". Ense, irad değil. Ense, "Kararma" deyince "Ha, tamam o zaman" demiyor. Ense kararıyor yani. Velhasıl ensenin kararmasına yapılacak bir şey yok, o son derece kendi kendine. 
     Kalkıyorsun o zaman, iyiden iyiye esmerleşmiş ensenle. Dışarı çıkıyorsun. Kimi kadınlar görüyorsun, kimi adamlar, tiril tiril kişiler. Aceleci çocuklar, yazlıkları hep vaktinden önce indirirler. Rüzg rda açılan etekler, omuzdan düşen askılar, robadan çiçekliler... Eski Pereja reklamı gibi koşan kadınlar, arkalarından bakan adamlar, birbirinin omzuna asılmış çocuklar... Pereja stil kadınlar, Mustang model adamlar, Orhan Veli çocuklar velhasıl onlar da dünyayı döndürüyorlar. 
     Yaz geldi yani. Hayatın da bir kıvamı var. Enseyi karartabilirsiniz diğer bir deyişle. Zira her nasılsa bünyede hayatı sürdürmeye yarayan bir kıvam var. Kendi kendini öfkeden, hüzünden çıkaran, sürmeye yarayan bir kıvam bu. Bingöl çocuklarını bilirken, kahrolurken, çiçek ağaca bakmayı da aynı anda akıl eden bir mekanizma. Dünyadan kendini koruyan. 
     Onu diyorum yani Yaz geldi ve ağır olmayan her şey hafif değildir. Çünkü... 
     Hayatın bir kıvamı var 
     
     

</TEXT>
</DOC>
