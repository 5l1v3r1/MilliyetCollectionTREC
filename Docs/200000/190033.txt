<DOC>
<DOCNO> 190033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/siy05.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal, 5 muhalife tahammül edemiyor' 
</HEADLINE>
<TEXT>

   CHP kurultayında listenin delinmemesi için blok liste hazırlayacak olan Baykal'a muhalifler, "Parti içi iktidar kaygısı her şeyin önüne geçti" diyerek tepki gösterdi 
   EZELHAN ÜSTÜNKAYA Ankara 

   
   CHP'de 30. Olağan Kurultay'a iki gün kala blok liste tartışması devam ediyor. Delegeleri ikna toplantılarına devam eden CHP Genel Başkanı Deniz Baykal'ın "Blok liste Parti Meclisi'nde PM uyumu sağlayacak. CHP panayır yeri değil. Genel başkanlığa aday olan çoğunluğu sağlasın, çıksın bakalım karşımıza" şeklindeki sözleri örgütte tepki topladı. 72 kişilik mevcut PM'de sadece 5 muhalif ismin bulunduğuna dikkat çekilirken, ikna toplantılarına katılan delegeler, Baykal'a "5 kişiye bile tahammülü yok" diye tepki gösterdi. 
   Genel başkan adaylarından CHP PM üyesi Erol Tuncer, tüzükte, blok liste ve genel başkanlığa adaylığı zorlaştırıcı değişiklik yapılması yönündeki talimatı nedeniyle Baykal'ı eleştirdi. Tuncer, "Baykal korkmaya başladı. Parti içi iktidar kaygısı her şeyin önüne geçti" yorumunu yaptı. Genel başkan adaylarından Bedri Baykam ve Cemal Özdemir de blok listeyi eleştirdi. Ertuğrul Günay da bu eleştirilere katıldı. Baykal yaklaşık 600 milyar lira harcanan AKP kongresini, Atatürk Kapalı Spor Salonu'nda 23 - 24 Ekim'de yapılacak kurultay için örnek gösterdi. Baykal'ın düzenli ve sade olmasını istediği kurultay için parti yönetimi yaklaşık 100 milyar lira ayırdı. CHP'nin 1998'deki 28. Olağan Kurultayı'nda dumanlar, balonlar ve lazer gösterileri arasında merdivenlerden sahneye inen ve Ricky Martin'e benzetilen Baykal, benzer bir durumla karşılaşmak istemediğini yetkililere iletti. Bingöl il kongresinin yapılmaması nedeniyle 1300 delegenin oy kullanacağı kurultayda, CHP belgeseli de gösterilecek. 
   
   
</TEXT>
</DOC>
