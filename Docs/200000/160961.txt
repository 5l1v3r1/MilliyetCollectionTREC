<DOC>
<DOCNO> 160961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun14.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın kızları İngiltere'ye gitmek istiyor ama pasaport yok 
</HEADLINE>
<TEXT>

     Devrik Irak diktatörü Saddam Hüseyin'in iki kızı, çocuklarıyla beraber İngiltere'ye iltica etmek istiyor, ama küçük bir sorunları var Ülkeyi terk etmek için pasaportları yok. 
     Saddam'ın kuzeni İzzeddin Muhammed Hasan El Mecid, bugün Eş-Şark El-Avsat gazetesinde yayımlanan açıklamasında, ''Saddam'ın kızları derhal Bağdat'ı terk etmek ve İngiltere'ye gitmek istediklerini söylüyorlar, ancak pasaportları yok ve Londra'ya gitmek amacıyla Ürdün veya Suriye'ye geçmek için gerekli izinleri alıp alamayacaklarını bilmiyorlar'' dedi. 
     El Mecid, ''Ragad ve Rana'nın, Saddam 7 yıl önce kocalarını öldürdükten bu yana bir tür ev hapsinde yaşadıkları için hiçbir belgeleri bulunmadığını'' da belirtti. 
     İngiltere Dışişleri Bakanlığı, geçen hafta Saddam'ın kızları ve aile bireylerine iltica hakkı verilmesi için yapılan bir başvuruyu değerlendirmekte olduğu haberlerini yalanlamıştı. 
     Kendisi de 1991'de Irak'tan kaçan El Mecid aynı gazeteye daha önce yaptığı bir açıklamada, ''Ragad ve Rana'yı, Bağdat'ta orta sınıftan güvenilir bir yakınlarının evinde geçen ay birkaç kez ziyaret ettiğini'' söylemişti. 
     
</TEXT>
</DOC>
