<DOC>
<DOCNO> 161159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yasam/yas06.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne vicdansızlık 
</HEADLINE>
<TEXT>

Erkek arkadaşından 14 yaşında hamile kaldı, bebeğini evde doğurdu, annesiyle plan yapıp, tuvalet penceresinden apartman boşluğuna attı. Minik yavru şans eseri ölmedi 
     BÜLENT ÖZDEMİR İstanbul 

     Avcılar'da, erkek arkadaşından hamile kalan ve önceki sabah doğum yapan 14 yaşındaki C.A. bebeğini apartman boşluğuna attı. Bebek kurtarılırken, gözaltına alınan C.A, kendisine yardım ettiği öne sürülen anne ve üvey babası serbest bırakıldı. 
     Cihangir Mahallesi Şen Sokak'taki apartmanda oturan vatandaşlar, sabah kahvaltısı yaparken bebek ağlaması duyarak, sesin nereden geldiğini araştırmaya başladı. Sesin aydınlatma boşluğundan geldiğini fark eden apartman sakinleri, durumu polis ve itfaiyeye bildirdi. İtfaiye görevlileri giriş kattaki pencereyi kırarak girdikleri aydınlatma boşluğunda, yeni doğmuş erkek bebeği buldu. Mucize eseri vücudunda yara izi bile olmayan bebek bakımının yapılması için Özel Hayat Hastanesi'ne kaldırıldı. 
     Polisin apartmanda yaptığı araştırmada, üçüncü katta oturan 14 yaşındaki C.A'nın yeni doğum yaptığı belirlendi. Bunun üzerine C.A ile annesi Ahagül G. ve üvey babası Murat G., gözaltına alındı. C.A'nın, bir yıldır birlikte olduğu C.E'den 23 hamile kaldığını, bebeği evde doğurduğunu ve ölmesi için annesiyle birlikte tuvalet penceresinden aşağı attıklarını söylediği belirtildi. 
     Anne ve üvey baba serbest bırakılırken minik anne C.A, kendisi ve bebeğinin sağlığı düzelinceye kadar polis gözetiminde tutulmak üzere salıverildi. C.A.'nın bebeğin kesin raporu alındıktan sonra yeniden Küçükçekmece Cumhuriyet Savcılığı'na sevkedileceği belirtildi. 
     

</TEXT>
</DOC>
