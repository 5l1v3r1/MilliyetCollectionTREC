<DOC>
<DOCNO> 195128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/dunya/dun01.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Irak Yönetim Konseyi'ne 'acil' uyarı 
</HEADLINE>
<TEXT>

   ABD Başkanı George W. Bush, 24 kişilik Irak Geçici Yönetim Konseyi'ne, "Anayasa için elinizi çabuk tutun" mesajı gönderdi 
      YASEMİN ÇONGAR Washington 

   
   Irak'ta güvenlik sorununun aşılamaması ve ülkedeki yabancı asker varlığının halktan tepki görmesi, Bush yönetimini yeni strateji arayışına yöneltti. ABD'li yetkililer, Irak'taki 24 kişilik Geçici Yönetim Konseyi'nin siyasi yapılanma konusunda yavaş davranması ve farklı etnik gündemlerle hareket etmesi nedeniyle, bu konsey yerine, daha önce itiraz ettikleri türden bir "geçici hükümet" kurulması üzerinde duruyorlar. ABD Başkanı George W. Bush, Irak Geçici Yönetim Konseyi'ne bu çerçevede bir uyarı mesajı göndererek, "Anayasa ve seçimlere yönelik hazırlıklarda daha hızlı davranmalarını" istedi. 
   Irak'taki sivil yetkilisi Paul Bremer'ı bu konuyu görüşmek için Washington'a çağıran Bush yönetimi, son iki gün içinde üst düzeyli toplantılarda konuyu ele aldı. 
   
   Top Konsey'de 
   Beyaz Saray'daki dünkü toplantının ardından basına sızan bilgiler, Geçici Yönetim Konseyi'nin yerine, Afganistan'dakine benzer bir "geçici hükümet" kurularak, Hamid Karzai gibi bir geçici liderin Irak'ta da görevlendirilebileceği yönündeydi. Ancak Savunma Bakan Yardımcısı Paul Wolfowitz başta olmak üzere bazı yetkililerin, Geçici Yönetim Konseyi'nin feshedilmesine karşı çıktıkları belirtiliyor. Gündemdeki bir başka görüş ise, Geçici Yönetim Konseyi'nin, Iraklılar tarafından seçilecek yeni üyelerle genişletilmesi. 
   Bremer, toplantıdan sonraki açıklamasında, Başkan'ın mesajını Konsey'e ileteceğini ve egemenliğin hızla Iraklılara devrini öngören formüllerden hangisinin benimseneceğinin, Konsey'de görüşüldükten sonra açıklanacağını söyledi. 
   
   BM'nin baskısı 
   Bush yönetimini Irak'ta yeni strateji arayışına yönelten bir etmen de, BM'nin baskısı. BM Güvenlik Konseyi son kararında, Irak Geçici Yönetim Konseyi'nin, yeni anayasanın yazımı için en geç 15 Aralık tarihine kadar bir kurul belirlemesini ve nüfus sayımı ve genel seçimler için de bir takvim açıklamasını istemişti. Ancak Konsey, kendi içindeki görüş ayrılıklarını h l aşamadı ve söz konusu kurulu ve takvimi henüz oluşturmadı. 
   
   
   
</TEXT>
</DOC>
