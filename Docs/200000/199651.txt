<DOC>
<DOCNO> 199651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun11.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ, bu sefer indirim yapacak 
</HEADLINE>
<TEXT>

   MEHMET DEMİRKAYA İstanbul 
   
   İstanbul'un şehir şebeke suyunu sağlayan ve bugüne kadar yaptığı zamlarla gündeme gelen İSKİ, yılbaşından sonra geçerli olmak üzere tarifelerde yüzde 18'den 50'ye kadar varan oranlarda indirim yapacak. 
   İstanbul Büyükşehir Belediye Meclisi, aralık ayı içinde İSKİ Genel Kurulu olarak toplanacak ve İSKİ'nin 2004 yılı bütçe tasarısı ve tekliflerini görüşecek. İSKİ tarafından hazırlanan 2004 yılı bütçe tasarı kitapçığında yer alan tarifelere göre, suyun birim fiyatında indirime gidilecek. 
   
   Konut 1'de yüzde 18 
   İndirimli tarife olan "Konut 1" bölümünde suyun birim fiyatı 1 milyon 322 bin liradan yüzde 1.8'lik artışla 1 milyon 345 bin liraya çıkarılmasına karşın, indirim uygulanan 15 metreküplük su miktarı 20 metreküpe çıkartılarak yüzde 18 indirim yapılıyor. 
   Tarifenin "Konut 3" bölümünde yer alan ve ayda 100 metreküpten fazla su kullanan konutlara uygulanan tarife de 4 milyon 639 bin liradan 4 milyon liraya, işyerleri için uygulanan 4 milyon 639 bin liralık tarife 4 milyon liraya, resmi okullar için uygulanan 2 milyon 222 bin liralık tarife ise bir milyon 345 bin liraya indiriliyor. 
   İSKİ tarafından teklif edilen yeni tarifeler İSKİ Genel Kurulu'nda görüşüldükten sonra kesinleşerek yürürlüğe girecek. 
   
   
   
</TEXT>
</DOC>
