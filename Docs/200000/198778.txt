<DOC>
<DOCNO> 198778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yasam/yas03.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Timsahı yakalayan kahraman olacak 
</HEADLINE>
<TEXT>

      DIŞ HABERLER SERVİSİ 
   
   Hong Kong halkının 'yüreklerine korku salan' gizemli timsahı yakalama çabaları aralıksız sürüyor. Avustralyalı timsah avcısı John Lever'ın havlu atmasının ardından bayrağı Çin'in timsah avcısı He Zhanzhao devraldı. Timsahlarla çıplak elle mücadele edebilen Avustralyalı kurgu kahraman 'Crocodile Dundee'den esinlenerek 'Crocodile Zhao' adıyla anılan He, timsahı yakalayacağından emin bir şekilde vakit kaybetmeden aramalara başladı. 
   
   Ya büyürse 
   Şu anda 1.2 metre olan timsahın sekiz metreye kadar büyüyebileceği ve halka zarar verebileceği belirtiliyor. Yuen Long bölgesinde çamurlu bir nehirde gizlendiği sanılan timsahın Guandong bölgesindeki bir timsah çiftliğinden kaçtığı tahmin ediliyor. Fotoğrafları, Hong Kong basınında da yayımlanan timsah, 'korkutmasına' karşın öyle büyük ilgi gördü ki, bir tür turistik karizmanın da sihibi oldu. 
   
   
   
</TEXT>
</DOC>
