<DOC>
<DOCNO> 193979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun23.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Türkiye'nin üyeliği bütçe yükü getirmez" 
</HEADLINE>
<TEXT>

     Almanya Cumhurbaşkanı Johannes Rau, Türkiye'nin AB'ye tam üyeliğinin birliğe büyük bir bütçe yükü getirmeyeceğini söyledi. 
     Cumhurbaşkanı Rau, bugün Bonn kentindeki Villa Hammerschmidt'te Türkiye Araştırmalar Merkezi TAM Vakfı heyetini kabul etti. 
     Rau, kabulde yaptığı konuşmada, Türkiye'nin AB yolunda daha fazla adımlar atması gerektiğini belirterek, ''Türkiye'nin AB'ye tam üyeliği bütçe yükü getirmez'' dedi. 
     TAM Direktörü Şen, görüşme sonrası açıklamasında, Türkiye'deki son gelişmeleri, Almanya'daki göçmenlerin sorunlarını ve TAM'ın vakıf faaliyetleri hakkında Cumhurbaşkanı Rau'ya bilgi verdiklerini söyledi. 
     Rau'nun, TAM'ın Türklere ve AB'ye yönelik çalışmalarını çok olumlu bulduğunu ve her zaman desteklediğini belirten Şen, ''Rau, Türkiye'nin AB'ye girişinin belirli bir zaman alacağını, ancak Türkiye'deki son gelişmeleri memnuniyetle karşıladığını söyledi'' dedi. 
     Şen, Rau'ya, yavaş yavaş Alman halkının Türkiye'nin tam üyeliğine sıcak bakmaya başladığını, Alman hükümetinin de Türkiye'ye verdiği desteği sürdürmesi gerektiğini söylediklerini kaydetti. 
     Rau'nun, Türklerin uyumu konusunda önemli adımlar atıldığını, ancak özellikle Türk kadınların Almanca öğrenme konusunda daha fazla çaba harcamaları gerektiğini söylediğini kaydeden Şen, ''Rau, Türklerin burada kalıcı bir kitle oluşturmaları için Alman vatandaşlığına geçmelerini önerdi. Bunun yanı sıra meslek eğitimine ağırlık verilmesini, girişimcilerin daha fazla meslek eğitim imkanı sunmalarının şart olduğunu belirtti'' diye konuştu. 
     Şen, Rau'nun, Türkiye ziyaretine de değindiğini ifade ederek, ''Türkiye ile ilgili çok güzel anıları olduğunu söyledi. İstanbul'da yaklaşık 3 yıl önce gezdiği Kapalıçarşı'da kendisini Almanya'da gibi hissetmiş, ancak orada kendisini Almanya'dan daha fazla tanıyan olmuş. Türkler tarafından sevilen bir Cumhurbaşkanı olmanın kendisini çok sevindirdiğini söyledi'' dedi. 
     TAM heyetinin Cumhurbaşkanı Rau ile yaptığı görüşmeye, Şen'in yanı sıra Kuzey Ren Vestfalya Eyaleti Sağlık ve Sosyal İşler Bakanı ve TAM Vakfı mütevelli heyeti Başkanı Birgit Fischer, TAM Yönetim Kurulu Başkanı Prof. Dr. Enno Vocke, Yönetim Kurulu Başkan Vekili Dr. Reinhard Thomalla ve İşletme Müdürü Dr. Andreas Goldberg katıldı. 
     
</TEXT>
</DOC>
