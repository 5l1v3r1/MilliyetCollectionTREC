<DOC>
<DOCNO> 177703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur23.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS şampiyonu Emre "Hayat sıfırdan başlıyor" 
</HEADLINE>
<TEXT>

     2003 yılı ÖSS şampiyonu Emre Kacar, tek tercihi olan Bilkent Üniversitesi BÜ Mühendislik Fakültesi Elektrik- Elektronik Mühendisliği Bölümü'nü kazandığı için mutlu olduğunu söyledi. 
     Kacar, ÖSS sınavı engelini başarıyla geçmiş olmanın sevincini yaşadığını, ancak bu sonucu beklediği için kazandığı bölümün haberinin kendisi için sürpriz olmadığını kaydetti. 
     BÜ'yü, akademik kariyer yapmak için en uygun üniversite olduğu için tercih ettiğini ifade eden Kacar, ''Tek tercihimi kazandığım için mutluyum. Ankara'da bir üniversiteyi tercih etmemde, ÖSS'ye birlikte çalıştığım 9 kişilik arkadaş grubunun rolü büyüktü. Arkadaşlarımın hepsi, Ankara'da Bilkent, ODTÜ ve Hacettepe Üniversitesi'ni kazandı'' dedi. 
     BÜ'ye gidip, kendisine sağlanacak eğitim olanaklarını yerinde gördüğünü anlatan Kacar, şunları kaydetti 
     ''Memur, emekli ve öğrenci kenti olan Ankara, İstanbul'a göre daha sade ve düzenli bir kent. Ankara'da, Konya'dan birlikte gideceğim arkadaşlar dışında yeni bir çevre edineceğim. ÖSS'de başarılı oldum, ancak üniversite, ilköğretim ve lise dönemine göre oldukça farklı bir ortam. Bundan önce başarının teorik bilgiye dayalı ve testlerle ölçüldüğü bir sistem vardı. Şimdi ise karşıma pratiğin ağırlık kazandığı üniversite dönemi çıkacak. Bu nedenle üniversite dönemi, benim için hayatın sıfırdan başlayacağı anlamına geliyor.'' 
     
</TEXT>
</DOC>
