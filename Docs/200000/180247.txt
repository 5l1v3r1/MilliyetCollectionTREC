<DOC>
<DOCNO> 180247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun28.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "2010'lu yılların başında AB üyeliği bizim için uygundur" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 2010'lu yılların başında AB üyeliğinin Türkiye için uygun olduğunu belirtti. 
     Avusturya'nın muhafazakar eğilimli günlük gazetesi Kurier'e demeç veren Gül, Türkiye'nin ne zaman AB üyesi olacağına ilişkin bir soruyu yanıtlarken, ''Siyasi ve ekonomik kriterleri yerine getirmemiz halinde, giriş müzakerelerine 2004 yılı sonunda başlanacağından yola çıkıyorum. Müzakereler büyük ülkelerde, performansa göre yıllarca sürebilir. Örneğin İspanya'da 8 yıl sürdü. Önümüzdeki onyılın başında üyelik bizim için uygundur'' dedi. 
     Kurier gazetesinin ''Türkiye uzmanı'' olarak kabul edilen köşe yazarı Walter Friedl'in sorularını yanıtlayan Gül, Almanya'daki Birlik partilerinin Türkiye'nin AB üyeliğine karşı tutumlarıyla ilgili olarak, ''Avrupa ailesiyle 50 yıllık bir ilişkimiz var. Biz AB için bir yük değil, aksine bir kazanç sayılırız. 70 milyonluk dev tüketim pazarını ya da bizim jeostratejik açıdan ne kadar önemli bir konuma sahip olduğumuzu bir düşünün. Ayrıca Eurovision Şarkı Yarışması'nda olduğu gibi müzik, futbol ve film sektörlerinde de Avrupa için bir kazanç oluşturuyoruz'' dedi. 
     Dışişleri Bakanı Gül, Türkiye'nin AB üyeliğine karşı olan çevrelerin görüşleri ile hangi ülkelerin bu üyeliği istediği ve hangilerinin frenlediği yolundaki soruları şu şekilde yanıtladı 
     ''Bize verilen ödevleri yerine getirip, Brüksel'in istediği gibi başlatılan reformları uygulamaya geçiriyoruz. Bize karşı olan görüşlerin çoğunun nedeninin iç politikaya dayalı olduğunu sanıyorum. İspanya, İtalya ve Yunanistan, bizim isteklerimize açık olan ülkeler. Örneğin Fransa ve Almanya gibi ülkelerin ise bazı tereddütleri var. Ama hepsi de ülkemizin geleceğin Avrupası açısından önemini biliyorlar. Viyana önceleri çok kuşkuluydu, ama Başbakanımız Recep Tayyip Erdoğan'ın bu yaz ülkeye yaptığı ziyaret çok başarılı oldu. Bu yüzden ortamın olumlu yönde değiştiğini sanıyorum.'' 
     
     IRAK 
     Gül, Irak savaşı ve Türkiye'nin ABD ile görüş ayrılıklarına ilişkin sorular üzerine, ''İki ülke arasında eskiye dayanan transatlantik bir ortaklık var. Amerikalılarla ara sıra böyle zorlukların yaşanması çok normal. ABD'ye yaptığım ziyaretten sonra her şey rayına oturdu'' dedi. 
     Dışişleri Bakanı Gül, Irak'a asker gönderme konusunda ise ''bunun çok hassas bir konu olduğunu, bir yandan kapılarının önünde yangın çıkarsa, buna gözlerini kapamayacaklarını, öte yandan da ancak Bağdat'ın batısı ve kuzeyinde kendilerine bir bölge verilirse ve gerçekten ülkedeki istikrara katkıları olacaksa asker göndermek istediklerini'' söyledi. 
     Gül, ''ABD için Irak ikinci bir Vietnam olabilir mi '' sorusunu yanıtlarken de, ''Ben daha başından beri askeri bir müdahalenin Pandora'nın Kutusu'nu açacağını söyleyerek uyarmıştım. Ama kimse beni dinlemedi. Evet, gelişmeler beni çok endişelendiriyor. ABD ve İngiltere sorumluluklarının bilincine varmak ve güvenliğin yanı sıra halkın elektrik ve su ihtiyacını da garanti altına almak zorundalar. Yalnızca bu şekilde ilerleme kaydedilebilir'' dedi. 
     Dışişleri Bakanı Gül, BM'nin rolü hakkında da, uluslararası gücün BM himayesi altında olmasının her şeyi kolaylaştıracağını, durum daha da kötüleşmeden bu adımın şimdi atılması gerektiğini ifade etti. 
     Terör örgütü PKK'nın terör faaliyetlerine yeniden başlayacağı yolundaki haberler konusunda da Gül, ''Daha önceden de ufak çatışmalar oluyordu. Aslında bu açıklama, çok sayıda eski teröristin bizim af teklifimizi kabul ederek, dağlardan inip ailelerinin yanına dönmelerinin doğurduğu çaresizliğin bir işareti'' dedi. 
     
</TEXT>
</DOC>
