<DOC>
<DOCNO> 178198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko03.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taylor Türkiye için öngörülen kredi anlaşması Eylül'de... 
</HEADLINE>
<TEXT>

     ABD Hazine Bakan Yardımcısı John Taylor, Washington'un Türkiye için öngördüğü 8.5 milyar dolar krediye çevrilebilir 1 milyar dolarlık hibe yardımına ilişkin anlaşmanın, taraflarca Eylül sonlarında Dubai'de yapılacak uluslararası Para Fonu IMF -Dünya Bankası güz toplantıları sırasında imzalanacağını umduklarını söyledi. 
     Taylor, Reuters ajansına açıklamasında, Türkiye'den bir heyetin geçen hafta Washington'da kredi anlaşmasına ilişkin ABD Hazine Bakanlığı yetkilileriyle görüşmeler yaptığını hatırlatarak, ''Bu görüşmelerde birçok ilerleme sağlandı ve anlaşmanın resmen Dubai'de Hazine Bakanımız John Snow ve Türk Devlet Bakanı Ali Babacan tarafından imzalanacağını umuyorum. Ancak, bu henüz kesin değil'' dedi. 
     IMF ve Dünya Bankası'nın yıllık ortak güz toplantıları, bu yıl 23-24 Eylül tarihlerinde Dubai'de yapılacak. 
     John Taylor, kredinin ayrıntılarına ilişkin iki taraf yetkilileri arasında uzun süredir temasların sürdüğünü belirterek, anlaşmanın önünde önemli herhangi bir problemin kalmadığını söyledi. 
     Taylor, Türkiye'nin Irak'a asker gönderme konusundaki olası kararının ABD'nin kredi kararına ilişkin zamanlamaya etkisi olup olmayacağı sorusuna, ''Askeri işbirliği ve ekonomik işbirliği daima bu kredi anlaşmasının bir parçası oldu. Ancak bunun detayları üzerinde şu anda birşey söyleyemem'' diye cevap verdi. 
     ABD Hazine Bakan Yardımcısı Taylor, Türkiye'nin IMF destekli programa uygun politikalar yürüteceğine ilişkin Türk hükümetiyle mutabakat içinde olduklarını kaydetti. 
     ABD Kongresi, Başkan George Bush yönetiminin önerisiyle Türk ekonomisinin Irak'taki gelişmelerden olumsuz etkilenmesini önlemek amacıyla, Türkiye'ye toplam 8.5 milyar dolar krediye çevrilecek hibe sağlanmasını onaylamıştı. 
     
</TEXT>
</DOC>
