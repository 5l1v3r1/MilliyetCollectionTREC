<DOC>
<DOCNO> 190957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun24.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ABD Kıbrıs'ta taraf tutmasın 
</HEADLINE>
<TEXT>

     KKTC Cumhurbaşkanı Rauf Denktaş, Rum idaresini ''meşru Kıbrıs hükümeti'' olarak tanıyan ABD'nin, Kıbrıs'ı bir Yunan adası yapma yönünde ısrarlı olduğunun görüldüğünü söyledi. 
     ABD'nin ne yapmak itediğini açıkca söylemesi gerektiğini ifade eden Denktaş, ''Biz kendilerinden büyük bir devlet, lider bir devlet, hak istiyoruz, adalet ilkelerine riayet istiyoruz, taraf tutmamalarını istiyoruz, ağırlıklarını ortaya çekmelerini, Rum'dan yana koymamalarını istiyoruz'' dedi. 
     Denktaş, KKTC'de temaslarda bulunan ABD Dışişleri Bakanlığı Kıbrıs Özel Koordinatörü Thomas Weston'a mesajını Müsteşarı Ergun Olgun'un ileteceğini belirterek, şunları söyledi 
     ''Mesajımız gayet basittir. 40 yıldır yasal şekilde meşru Kıbrıs hükümeti olmayan bir Rum idaresini, meşru Kıbrıs hükümeti olarak besleyenler Kıbrıs meselesinin hallini engellemişlerdir, önlemişlerdir. Bir meselenin halli için taraflara eşit muamele lazım. Hele hele 1960 anlaşmasında iki eşit tarafın oluşturduğu bir ortaklık cumhuriyeti bahis konusudur. Bunu yıkan, toplu mezarlara bizi gömerek Kıbrıs'a sahip çıkmak isteyen tarafı bütün Kıbrıs'ın meşru hükümeti olarak tanımak en büyük haksızlık, en büyük hataydı.'' ''Bu haksızlık ve hata üzerine, bu kanunsuzluk üzerine 40 yıldır bizi monte etmeye çalışıyorlar. Kıbrıs meselesi yabancıların montajı ile halledilecek bir mesele değildir'' diyen Denktaş, Kıbrıs sorununun çözümünün, iki eşit tarafın gerçeklerini dikkate alarak sorunu çözme yoluna girilmesi ve buna ihtiyaç duyulmasıyla olacağını vurguladı. 
     
     ABD NE YAPMAK İSTİYOR 
     Rum tarafına meşru Kıbrıs hükümeti muamelesi yapıldıktan sonra, 20 yıl devletsiz bırakılan Kıbrıs Türklerinin kendi devletini kurduğunu ve 'sizin devletiniz yasadışıdır' denildiğini, bunun hangi yasaya dayanarak söylendiğinin bilinmemediğini ifade den Denktaş, şöyle devam etti 
     ''Dolayısıyla burada, Rum idaresini başlangıçtan meşru Kıbrıs hükümeti olarak tanımayı hedef edinmiş, siyaset bilmiş olan ABD'nin Kıbrıs'ı bir Yunan adası yapmak yönünde ısrarlı olduğu görülmektedir ve bizi buna mecbur edecek baskılar yapmaktadır. Biz buna karşı tepki gösteriyoruz. 'Bunu yapamazsın' diyoruz. Yasal duruma lütfen bakınız diyoruz. Gerçeklere bakınız diyoruz. Gerçeklere bakınız dediğimizde 'geçmişte yaşamayınız' diyorlar. Yasal duruma bakınız dediğimizde, 'Kıbrıs meselesi hukuki mesele değildir' diyor Sayın Weston. Geçmiş dikkate alınmayacaksa, hukuk dikkate alınmayacaksa ve taraflardan birini hukuk dışı bütün Kıbrıs'ın meşru hükümeti addetmek yalanı karşında ne yapmak istiyorlar Kendileri artık bunu açıkca söylemelidirler. Biz kendilerinden büyük bir devlet, lider bir devlet, hak istiyoruz, adalet ilkelerine riayet istiyoruz, taraf tutmamalarını istiyoruz, ağırlıklarını ortaya çekmelerini, Rum'dan yana koymamalarını istiyoruz.'' Cumhurbaşkanı Denktaş, ABD'nin Güney Kıbrıs Büyükelçisi Michael Klosson'un, Annan planıyla ilgili olarak KKTC'nin değişik yerlerinde yaptığı toplantıların hatırlatılması üzerine, bunun, ABD'nin siyasetinin bir gereği olduğunu, bir büyükelçinin merkezden talimat almadan bu faaliyetleri yapmayacağını kaydetti. 
     Bu talimatın yanlış ve haksızlık olduğunun altını çizen Denktaş, ''Bu talimat Kıbrıs'ta insan haklarını yıllarca ayaklar altında çiğnemiş olan, toplu mezarlardan sorumlu Rum tarafına ABD gibi büyük bir devletin ağırlığını koyması anlamına gelmektedir. Haksızlığa devam edileceğini göstermektedir. Kıbrıs Türkleri haksızlık karşısında yıllarca direnmiş bir halktır. Hala direnişini sürdürmek zorunda bırakılıyor'' dedi. 
     
</TEXT>
</DOC>
