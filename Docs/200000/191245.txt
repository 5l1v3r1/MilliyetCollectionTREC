<DOC>
<DOCNO> 191245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur26.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Sinan Kara, cezaevine girdi... 
</HEADLINE>
<TEXT>

     Datça Asliye Ceza Mahkemesi tarafından 1 yıl hapis cezasına çarptırılan gazeteci Sinan Kara, Urla Cezaevi'ne teslim oldu. 
     Çağdaş Gazeteciler Derneği ÇGD Ege Şubesi Başkanı Macit Sefiloğlu, Kara, cezaevine teslim olmadan önce İzmir'de düzenlediği basın toplantısında, Anadolu'da gazeteciler üzerinde örtülü bir baskı olduğunu ileri sürdü. Sefiloğlu, Kara hakkında açılan davaların ''komik gerekçelere'' dayandığını öne sürdü. 
     Hakkında açılan davalardan ikinci kez mahkumiyet kararı verilen Kara'nın durumuyla ilgili, Adalet Bakanı Cemil Çiçek'e yaptıkları başvuruların sonuçsuz kaldığını söyleyen Sefiloğlu, ''Bu davaların neden açıldığını hepimiz biliyoruz. Bugün onun başına gelenler, yarın Anadolu'nun herhangi bir köşesinde gazetecilik yapanların da başına gelebilir. Anadolu'da gazeteciler üzerinde gizli, örtülü bir baskı var'' dedi. 
     Sefiloğlu, AB uyum yasalarının uygulanması ve kamuoyunda bu yönde bir tavır geliştirilmesine rağmen Kara'nın cezaevine girmesinin ''utanç verici'' olduğunu söyledi. 
     Sinan Kara ise Avrupa İnsan Hakları Mahkemesi'ne başvuracağını belirtti ve ''Mahkemelerde süren 9 davam daha var. Ama artık ben duruşmalara katılmak istemiyorum. Katılmam, kendimi savunmam hiç birşeyi değiştirmiyor'' diye konuştu. 
     Toplantıdan sonra, ÇGD İzmir Şubesi üyeleri, Sinan Kara'yı Urla Cezaevi'ne uğurladı. 
     Eski başbakanlardan Tansu Çiller'in oğlu Mert Çiller'in koruma görevlilerini basın yoluyla tehdit ettiği iddiasıyla yargılanan Kara, 1 yıl hapis cezasına çarptırılmıştı. 
     
</TEXT>
</DOC>
