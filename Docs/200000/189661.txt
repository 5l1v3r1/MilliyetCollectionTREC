<DOC>
<DOCNO> 189661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun03.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni harika Walt Disney'de gala 23 Ekim'de... 
</HEADLINE>
<TEXT>

     ABD'nin yeni mimari harikası kabul edilen ve ünlü mimar Frank Gehry tarafından tasarlanan Los Angeles'taki Walt Disney Konser Salonu, 23 Ekim'de yapılacak galayla kapılarını açıyor. 
     Uzun süredir tamamlanması beklenen yapının, Hollywood'un girişindeki isim tabelasıyla birlikte Los Angeles'ın yeni sembolü olacağı belirtildi. 
     Kısaca WDCH olarak adlandırılan Walt Disney Konser Salonu açıldıktan sonra, Finli orkestra şefi Esa Pekka Salonen tarafından yönetilen Los Angeles Filarmoni Orkestrası'nın kalıcı adresi olacak. LA Filarmoni Orkestrası son 40 yıldır, 105 müzisyeniyle Dorothy Chandler Pavillion'unda dinleyicilerine ulaşmaktaydı. 
     Projeyi hayata geçiren mimarlık firması yetkililerinden Saffet Kaya Bekiroğlu'nun verdiği bilgiye göre, Walt Disney konser salonu fikri 1987'de, Disney'in dul eşi Lillian Disney'in yeni bir konser salonu inşası için Los Angeles Filarmoni Orkestrası'na 50 milyon dolar bağışlamasıyla ortaya çıktı. 1992'de temel atılmasının ardından inşaat başladı. Başlangıçta, 100 milyon dolara mal olması ve 1992 yılına tamamlanması öngörülen salon, 274 milyon dolara mal oldu ve ancak 15 yıl sonra tamamlandı. 
     Bekiroğlu, binanın özelliklerini anlatırken şöyle konuştu 
     ''Günün her saatine göre yapı, ışığı farklı yansıtan dış yüzeyiyle beklenmedik etkiler doğurur ve her seferinde ziyaretçilere farklı bir görsel deneyim sunarak onlara sürpriz yapar. Yapı yükseldikçe dış metal yüzeyler bir basamak arkaya çekilerek, ziyaretçilerin tırmanıp yürüyebileceği platformlar sağlar ayrıca yüzeylere yakınlaşan, bu balkonlar kent merkezinin panoramik manzaralarını sunar. Balkonlar, yapı çevresinde, ikinci katta yer alan Garden Plaza'da başlayıp yine orada biten bina çevresinde bir hat oluşturur.'' 
     
     2265 KİŞİLİK SALON 
     2265 dinleyici kapasitesi bulunan WDCH konser salonunda oturma alanlarının sahneye çok yakın mesafede olması, samimi bir ortam yaratıyor ve dinleyiciyi, gösterinin doğal bir parçası haline getiriyor. 
     Mimarisinin yanı sıra konser salonunu başarılı kılacak bir diğer unsur da akustik özellikleri. Projenin başından beri Gehry ile birlikte çalışan Japon akustik danışmanı Yasuhisa Toyota'nın önerileri üzerine, tavanın ahşap bantlarını eğerek ideal ses elde edildiği belirtildi. 
     Salon inşa halindeyken, akustiği en iyi şekle getirmek için bazı müzik testleriyle bantların açıları ve ahşap yüzeylerin konumlarının ince ayarlarının yapıldığı ifade edildi. Dıştan gelen ses yalıtımı için de salonun, iki kat alçı duvarla çevrelenerek izole edildiği kaydedildi. 
     Salonda, ana sahnenin arkasında merkezi olarak yerleştirilmiş ve tüm mekanın odak noktası durumunda olan, 6065 ahşap ve metal borudan oluşan bir de org bulunuyor. 
     
</TEXT>
</DOC>
