<DOC>
<DOCNO> 196758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/yazar/cetiner.html </URL>
<DATE> 2003/11/20/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Teröristler ölmeseydi neler görebilirdik 
</HEADLINE>
<TEXT>

   
   Şu iki terörist ya ölmeyip sağ kalsaydı ya da birkaç güvenlik görevlisinin daha canına kıysalardı veya kolayca ele geçirilselerdi. Ne olurdu diye düşündüm, Türklerin ve Musevilerin cenaze törenlerini TV'den izlerken. 
   9 yaşında Annet hastaneye götürülürken yüzündeki acı ifadeyi yüreğim ezilerek hatırladım. Sonra 6.5 aylık yavrusuyla yaşamını yitiren anne Berta eşi Ahmet Özdoğan'ın fotoğrafları geldi gözlerimin önüne... ve bir gözünü kaybeden astsubay emeklisi Oktay Gemici'nin perişanlığı, diğerleri diğerleri... 
   Teröristler eğer yaşasalardı bu iki kana susamış adam idam edilmeyeceklerdi öyle değil mi E peki ne olacaktı İki yıl üç yıl duruşmaları sürecekti en azından, hapishanede beslenip kral kesileceklerdi Sonra, ömür boyu hapis cezası. Sonra birtakım af örgütleri şunlar bunlar sokaklara döküleceklerdi, polis onları durdurmaya çalışınca, Batılı gazeteler "vay vatandaşına eziyet ediyor" diye kuyruğuna basılmış gibi yaygaraya başlayacaklardı. Bu defa olaylar büyüyüp asker bastırmaya çalışınca da "asker olaylara niçin karışıyor, bu Batı'nın normlarına uymuyor" filan deyip, Avrupa Parlamentosu'nun malum bazı üyeleri kıyametleri kopartacak, Her Verheugen, arkadan Frau Karen Fog medyaya demeçler yağdıracak. IMF müzakerelerde zorlayacak ve çeşitli ulusların finans kuruluşları kredi notumuzu indirip ekonomimize bindireceklerdi öyle değil mi 
   İki terörist iyi iki öldü, yoksa dirileri ölülerinden daha çok başımıza bela olurlardı. 
   Öte yandan, sağ ele geçirilselerdi örgütün diğer halkaları da teker teker yakalanırdı diye düşünülebilir ama yine de böylesi daha iyi oldu. 
   
   Polis sopayı yiyince...    Bu dehşet verici terör olayı, ilk gün gördük ki, halkın moralini bozmuştu. Yıllarca bu acıyı çekmiş, tehlikeli günler yaşamış olan insanlarımızın neredeyse 11 Eylül'de böyle bir olayla ilk kez karşılaşan New Yorklular gibiydi. Ama ilk 24 saatte olayı çözmeye başaran Türk polisinin başarısı vatandaşa müthiş güven verdi, moral verdi. 
   O polisler ki elbet her toplulukta olduğu gibi onların da içinde zararlı olanlar var evlerini zorlukla geçindiren, büyük fedakarlıklar içinde çalışan, canlarını ortaya koyan, halkın huzurunu güvenliğini sağlayan görevlilerdir. 
   Üstüne üstlük "katil polis" diye bağıran, yasalara karşı gelen, ülkeyi bölmek, istikrarı bozmak isteyen ipsiz sapsızların her tür saldırılarında mücadele verenler onlar. 
   TV ekranlarında defalarla aynı sahneleri seyrediyoruz. Polisler aynı polisler, yüzleri örtülü, elleri özel yapılmış sopalı saldırganlar aynı insanlar. Maç yapan iki takım gibi 
   Devleti temsil eden polis kafasına sopayı yedikçe, otoriteye dayak atıldıkça kimsenin sesi çıkmıyor "demokrasiyi zedeledikleri" töhmetiyle polislerin kafalarında sopalar patlıyor. 
   
   Önce gazetecilik değil    Ama polis maazallah, huzuru sağlamak, olayların yağmaya dönüşmesini önlemek ve elbette kendisini savunmak için copunu sallayınca kıyamet kopuyor, "katil polis" oluyor. 
   Sokak teröristlerinden biri malum görevini yapıp kaçarken bir dükkanın kepengi önünde düşmüş az önce sopa yiyen polislerden biri teröristi tekmeleyip copu ile vurunca, cenaze töreninde Türk bayrağına sarılmaktan başka hiçbir mükafatı olmayan polisi medya özellikle TV'ler suçluyor. Bu görüntü belki yüz defa aynı birkaç dakika içinde tekrarlanıyor, sokak terörü sanki o görüntüden ibaretmiş gibi Peki ya dayak yiyen devlet otoritesinin temsilcisine yapılan saldırı nerede 
   Önce gazetecilik değil, önce insanlık, sonra ülkenin çıkarları, sonra gazetecilik... Söyleyin Allah aşkına değerli TV yöneticileri koskoca terör olayının içinde aynı kareyi tekrarlamanın ne anlamı var Gönlünüz nasıl razı oluyor bu haksızlığa 
   
   
</TEXT>
</DOC>
