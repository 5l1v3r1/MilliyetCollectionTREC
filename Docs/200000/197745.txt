<DOC>
<DOCNO> 197745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yasam/yas02.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmadan otobüsle kaçtı 
</HEADLINE>
<TEXT>

   Salihli'de jandarma kontrolünü görünce aracından inen İsmail Tunca, silah zoruyla arkadan gelen otobüsü kaçırdı 
      YAVUZ KUŞDEMİR Uşak DHA 
   
   Manisa, Salihli'de, oldukça sıradışı bir otobüs kaçırma dehşeti yaşandı. Herşey, Salihli'ye bağlı Durasallı Beldesi'nde dün saat 13.00'te rutin kontrol yapan jandarmanın, Volkswagen Golf marka bir otomobili durdurmasıyla başladı. 
   Plakasının sahte olduğu belirlenen araçtan hızla inen ve adının İsmail Tunca olduğu belirlenen sürücü, arkadan gelen Anadolu Seyahat'e ait, Adil Kul'un 43 kullandığı 34 UB 5504 plakalı yolcu otobüsünü durdurdu. İzmir'den İstanbul'a giden otobüse binen Tunca, silahını Kul'un başına dayayarak hareket etmesini istedi. İçinde 45 yolcu bulunan otobüste bir el ateş ettiği öne sürülen Tunca, yolculara da, "Polisle başım dertte. Bana Hekimoğlu derler. Eskişehir'de herkes beni tanır. Size zarar vermeyeceğim" dedi. 
   
   Kahraman müdür 
   Kula'da yol kontrolü yapan Bölge Trafik Müdürlüğü ekipleri, durdurmaya çalıştıkları otobüsün şoförünün başına silah dayalı olduğunu farkedince, emniyet ve jandarma harekete geçti. 
   Otobüs Uşak Organize Sanayi Bölgesi yakınlarında jandarma ve özel timin kurduğu barikatta durduruldu. Tunca, yolcuları ve şoförü serbest bırakmazken, Anadolu Seyahat Genel Müdürü Ümit Üçoğlu otobüse binerek "Yolcuları bırak, beni rehin al" dedi. Saldırgan bu kez tabancasını Üçoğlu'na dayayıp otobüsten inerek, genel müdüre ait otomobile bindi. Üçoğlu'nun kullandığı otomobil, önce Eskişehir'e, sonra Afyon'a yönelirken araç takibe alındı. 
   
   Ormanlık alana kaçtı 
   Polisin cep telefonundan aradığı Üçoğlu, Tunca'nın "Peşimi bırakın, ben de aracı bırakacağım. Kimseye zarar vermeye niyetim yok" dediğini iletti. Tunca, firmanın büyük ortağı Orhan Erdoğmuş'a da cep telefonundan mesaj geçerek "Merak etmeyin, Eskişehir'e gidip geleceğiz" dedi. Saat 15.30 sıralarında otomobil ve Üçoğlu'nu Afyon'un Hocalar Mevkii'nde bırakan Tunca, ormanlık alanda izini kaybettirdi. 
   Firmanın sahibi Erdoğmuş otogara gelerek bilgi alırken, Uşak Valisi Ali Fuat Güven, "Zanlı yakalanacak"diye konuştu. 
   
   
</TEXT>
</DOC>
