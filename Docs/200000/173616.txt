<DOC>
<DOCNO> 173616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/bbas.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'e suçlama 
</HEADLINE>
<TEXT>

   Yeni sezonda CSKA Moskova formasını giyecek olan Mirsad, Ülker'in iki yıldır kendisini oyaladığını belirtti, "Beni ucuza almaya çalıştılar" diye konuştu 
      İSMET BADEM 

   
   "Teklifleri beklettim" 
   KÜÇÜK yaşta Efes Pilsen'de basketbolla tanışan, Avrupa'da iki kez MVP seçilen, ribaund kralı olan, şimdi de CSKA formasını sırtına geçiren sahaların hırçın çocuğu Mirsad, sıkıntılarını, üzüntülerini ve geleceğini MİLLİYET'e anlattı. İki senedir Türkiye'ye, özellikle de Ülker'e gelmek istediğini vurgulayan milli basketbolcu, "Benimle konuştular ama hiçbir netice çıkmadı. Onlar için transfer tekliflerini beklettim. Ama beni ucuza kapatmaya çalıştılar" açıklamasını yaptı. 
   
   "Şimdi çok huzurluyum" 
   TÜM kazancını transfere bağlayan bir oyuncu için en kötü durumun belirsizlik olduğuna dikkat çeken Mirsad, "İşte o zaman uykusuz geceler başlıyor. Nihayet nefes alabildim. Siena'dan alacağımı da aldım. Rusya'da bir yılı opsiyonlu, 2 senelik 2.5 milyon dolara imza attım. Şimdi çok huzurluyum. Belimdeki ağrı geçsin, sonra beni seyredin" dedi. Yeni coachu Dusan Ivkovic'i öven Mirsad, "Transferimi çok istedi. MVP olduğum zaman beni ilk arayanlar arasındaydı" ifadesini kullandı. 
   
   Mirsad "Dalya" dedi 
   AŞK hayatı için de ayrı bir paragraf açan başarılı basketbolcu, Deniz Akkaya dedikodularına ise, "Bunu ona da sorun" dedi ve kız arkadaşı Dalya'yı çok sevdiğini belirtti. Transferini kendisine de danıştığını, Dalya ile birlikte Moskova'ya gideceğini söyleyen Mirsad, sözlerini şöyle tamamladı "Gerek meşhur olmamız, gerek çok yakışıklı olmam nedeniyle birçok kız arkadaşım oldu. Ancak artık yaşlandığımı hissediyorum. Bu nedenle çok sevdiğim Dalya ile evleneceğim." 
   
   Litvanya sınavı    A Milli Basketbol Takımımız, İsveç'te 5-14 Eylül tarihleri arasında yapılacak 2003 Avrupa Şampiyonası öncesi ilk ciddi hazırlık maçını bu akşam Litvanya ile oynayacak. İtalya'nın Bormio dağ kasabasındaki karşılaşma TSİ 18.30'da başlayacak. Coach Aydın Örs "Antrenman tempomuz azalmaz. Tam tersine maç günleri de çalışmalara devam edeceğiz" dedi. 
   
   Fatih'e özel ilgi    AVRUPA'NIN en iyi fiziğe sahip oyuncularından biri olan Fatih Solak, Aydın Örs tarafından özel olarak hazırlanıyor. Fatih'i grup idmanları dışında çalıştıran Örs, "2.14 boyunda oyuncu bulmak o kadar kolay değil. Bu nedenle kaybettiği günleri değerlendirebilmek için var gücümüzle çalışıyoruz. Gelecekte büyük bir oyuncu olması işten bile değil" diye konuştu. 
   
   
</TEXT>
</DOC>
