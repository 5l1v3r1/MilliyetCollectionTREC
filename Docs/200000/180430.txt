<DOC>
<DOCNO> 180430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/spo03.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral'ın itirafı 
</HEADLINE>
<TEXT>

   Hakan Şükür, geçmişteki olayları toyluk ve kendini anlatma kaygısına bağladı, "Yaşananlar hataydı" dedi 
      
   'Takıntım kalmadı' 
   GALATASARAY formasıyla büyük başarılara imza atan Hakan Şükür, geçmişi, geleceği ve hedeflerini kulübün resmi dergisine anlattı. Golcü oyuncu, artık gol kaçırma takıntısından kurtulduğunu ve geçmişi unuttuğunu söyledi. Hakan, "Forvette oynuyorum tabii ki gol kaçıracağım. Geçmişte yaşananlar benim toyluk ve kendimi anlatma kaygımdan meydana geldi. Sorunların hepsi bitti" dedi. 
   
   'Uzaktan sevdim' 
   GOLCÜ oyuncu, Sarı - Kırmızılı formadan uzak kaldığı üç yıl içinde sevginin giderek büyüdüğünü de açıkladı. Hakan, "İçimde inanılmaz bir sevgi yaşadım. Galatasaray dışına çıkınca, sevgisi bir öğreti oldu benim için. Öğrendiğim en güzel şey buydu. 6 - 7 yıl önce inanılmaz bir mücadele ruhu oluşturduk. Eğer şimdi de bu ruhu taşırsak, başarılar gelir" diye konuştu. 
   
   Dostluklar kitap oldu    Fulya Terim, eşinin doğum günü için hazırladığı özel kitapçıkta Fatih Terim'i yakın arkadaşlarına anlattırdı 
   
   En özel hediye 
   GALATASARAY Teknik Direktörü Fatih Terim, 50. doğum gününü eşi Fulya Terim'in düzenlediği sürpriz partiyle kutladı. Gözde eğlence mekanlarından Hammam'da düzenlenen geceye Terim'in aile dostlarının yanısıra yurt dışından gelen misafirler de katıldı. Tecrübeli teknik adama en anlamlı hediyeyi ise eşi Fulya Terim verdi. 
   
   Duygulu anlar 
   FULYA Terim, aile dostları ve en yakın arkadaşlarının Fatih Terim hakkındaki görüşlerini ve anılarını titizlikle toplayarak bir kitapçık haline getirdi ve doğum günü partisine katılan konuklara dağıttı. Sürpriz karşısında oldukça şaşıran başarılı teknik adamın, arkadaşlarının yorumlarını okuyunca çok duygulandığı öğrenildi. 
   
   Canaydın'a anjiyo    ÜÇ gün önce sabaha karşı evinde geçirdiği spazm sonrası Amerikan Hastanesi'ne kaldırılan Galatasaray Başkanı Özhan Canaydın'a anjiyo yapılmasına karar verildi. Bugün anjiyoya girecek olan Canaydın'ın durumunun endişe verici olmadığı öğrenilirken Bursa'da bulunan oğlu ile rahatsızlığının saklandığı eşi dün İstanbul'a geldi. 
   
   Geleceğe yatırım    Yönetim, Tamas, Petre ve Bratu'yu yüksek fiyatlara satmayı planlıyor 
   ERHAN TELLİ 

   Hedef belirlendi 
   GALATASARAY yönetimi, geleceğini garanti altına alacak yeni bir transfer politikası benimsedi. Pahalı yıldızlar transfer etmekten vazgeçen Sarı - Kırmızılılar, Tamas, Petre ve Bratu gibi gençleri bünyesine katarak önemli bir yatırım yaptı. Yönetimin 5'er yıllık imza attığı bu oyunculardan bir süre faydalandıktan sonra yüksek fiyatlara satmayı planladığı öğrenildi. 
   
   Bükreş sınavı 
   MİLLİ maçlar nedeniyle lige verilen arayı iyi değerlendirmek isteyen Galatasaray, Romanya yolcusu. Sarı - Kırmızılılar, Petre'nin eski takımı National Bükreş ile bugün TSİ 21.45'te hazırlık maçı oynayacak. Fatih Terim'in, ilk kez G.Birliği maçının son 20 dakikasında forma giyen Abdullah'ın yanı sıra sakatlığı geçen Elvir Baliç'i de oynatması bekleniyor. 
   
   Kupa avcısı Prates    SARI - Kırmızılı forma altında sürati ve frikikleriyle yıldızlaşan Prates, sezon sonunda şampiyonluk istediğini söyledi. Bundan önce forma giydiği takımlarda her sene kupa kaldırdığını açıklayan Sambacı, "Galatasaray'a alıştım. Uyum sorunum kalmadı. Kendime sahada hata yapma hakkı tanımam. Maçtan önce motive olmak için mutlaka müzik dinlerim" yorumunu yaptı. 
   PRATES hatasız olmak için çok çalıştığını da açıkladı. Sambacı, "Güçlü ve hızlı olmaya her zaman özen gösteriyorum. Galatasaray taraftarı sıcak ve tutkulu. Yumruk şova yeni yeni alışıyorum. Maçtan önce bunu yapınca kendimi daha iyi hissediyorum. Kariyerimde hep başarılı oldum. Hiçbir kulüpte sorun yaşamadım. Hakkımda 10 yıldır tek bir olumsuz haber çıkmadı" dedi. 
   
   
</TEXT>
</DOC>
