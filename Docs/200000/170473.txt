<DOC>
<DOCNO> 170473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/guncel/gun02.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanı savaşında kaybeden Antalya... 
</HEADLINE>
<TEXT>

Antalya'daki ikinci pist, bu gecekondu yüzünden bitirilemiyor, Vali Yüksel ise kararlı, "Engel kalkacak" diyor... 
     Antalya Havalimanı'nda yapımı beş yıldır süren 3 bin 400 metre uzunluğundaki ikinci pistin açılması için önünde bulunan gecekondu engeli kaldırılamadı. 
     Devlet Hava Meydanları İşletmeleri Başmüdürü Osman Serdar, Antalya Valiliği'ne yazı yazarak, pist inşaatını engelleyen 153 metrekare iki katlı bir ev ve 145, 128 ve 46 metrekare büyüklüğündeki üç ahırın tahliye edilmesini istedi. 
     Serdar, yapımına 1998 yılında başlanan ve 120 trilyon lira harcanan ikinci pist alanı içinde kalan Rasih ve Ahmet Aydemir'e ait arsa üzerinde yer alan ev ve ahırların istimlak edilerek paraların ödendiğini, buna rağmen yıkılamadığını belirtti. 
     
     İKİ UÇAK İNİP KALKACAK 
     Pistin yüzde 95'lik bölümünün tamamlandığını, ancak uç kısımda kalan söz konusu binalar nedeniyle geri kalan kısmın yapılamadığını anlatan Serdar, yeni pist sayesinde havalimanının Türkiye'de aynı anda iki uçağın iniş ve kalkış yapabildiği tek havalimanı olacağını kaydetti. 
     Antalya Valisi Alaaddin Yüksel ise gecekondu engelinin en kısa sürede kaldırılacağını söyledi. 
     Gecekonduda oturan Zeynep Aydemir ise duygularını, "1962 yılından beri burada oturuyorum. Ben buraya geldiğimde uçak mı vardı Bir yere gitmem" diyerek dile getirmişti. 
     

</TEXT>
</DOC>
