<DOC>
<DOCNO> 150180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun41.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar'ın maaşları dolarla ödenecek. Mühendis ayda 50 alacak 
</HEADLINE>
<TEXT>

     Yağma ve sahtecilik endişesi yüzünden büyük değer kaybına uğrayan Irak Dinarı'nın yerine doların ikame edilmesi için operasyon başlatıldı. 
     Amerikan finans çevrelerinin gazetesi Wall Street Journal WSJ George Bush yönetiminin bu amaçla Irak'a, New York'taki Federal Merkez Bankası'ndan bol miktarda dolar sevk etmeye hazırlandığını yazdı. Dolarların ilk aşamada acil ödemeler için kullanılacağı, daha sonra ise yaygınlaştırılacağı bildiriliyor. 
     Gazetenin haberine göre, maaşları dolarla ödenecek Iraklı memur sayısı 2.5 milyon dolayında. Bush yönetiminin, ülkede yüzde 70'lerde seyreden enflasyonu azdırmamak için maaşları düşük tutacağı ve örneğin, orta düzeyli bir petrol mühendisine ayda 50 dolar ödeneceği kaydedildi. Memur maaşlarının 1 ve 5 dolarlık banknotlar halinde ödeneceği ve bu paranın Irak için önemli olduğu da haberde yer aldı. 
     ABD yönetiminin maaşların ödenmesinde, Amerika'da bulunan 1.7 milyar dolar tutarındaki dondurulmuş Saddam fonlarını kullanacağı verilen bilgiler arasında. 
     ABD'nin, Irak ekonomisinin içine düştüğü kaosu önleyebilmek amaciyle acil ödemeleri 20 dolarlık küçük kupürler halinde yapacağı belirtilirken, girişimin Arap dünyası tarafından hoş karşılanmayacağı bazı kaynaklar tarafından ileri sürüldü. 
     





</TEXT>
</DOC>
