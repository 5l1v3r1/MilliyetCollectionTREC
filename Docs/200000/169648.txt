<DOC>
<DOCNO> 169648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/guncel/gun00.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanlara turizm tırpanı 
</HEADLINE>
<TEXT>

Turizmi Teşvik Kanunu'nda değişiklik yapan AKP, ormanların imarı ve turizme ayrılacak arazileri belirleme yetkisini Orman Bakanlığı'ndan alarak Turizm Bakanlığı'na verecek. Tasarı yasalaşırsa, halkın turizm bölgesindeki arazileri de kamulaştırılacak 
     YILDIZ YAZICIOĞLU Ankara 

     Hükümetin Meclis'e sunduğu "Turizmi Teşvik Kanunu'nda Değişiklik Yapılması Hakkında Kanun Tasarısı"na göre, milli parklar da dahil olmak üzere tüm ormanlarda imar planı ve arazi tahsisi yapılması yetkisi, Kültür ve Turizm Bakanlığı'na verilecek. Herhangi bir vatandaşa ait özel mülkiyet olan arazi veya arsası da, turizm yatırımlarına tahsis edilmek amacıyla acele kamulaştırılabilecek. 
     Tasarıya göre, 2634 sayılı Turizmi Teşvik Kanunu'na "Milli Parklar Kanunu kapsamında ve Orman Kanunu'na göre devlet ormanı sayılan yerlerde imar planları ile turizme ayrılan arazilerin tahsisi Bakanlıkça yapılır" hükmü eklenecek. Böylece, Orman Bakanlığı'nın 2873 ve 6831 sayılı kanunlara uygun olması kaydıyla milli parklar ile ormanlara yönelik planlama yapma ve turizme ayrılacak arazileri belirleme yetkisi elinden alınacak. Kültür ve Turizm Bakanlığı'nın, ormanlarda turizme yönelik istediği şekilde planlama ve tahsis yapmasının yolu açılmış olacak. 
     "Kültür ve Turizm Koruma ve Gelişim Bölgelerindeki özel mülkiyet konusu arazi ve arsaları, turizm yatırımlarına tahsisi amacıyla 2942 sayılı Kamulaştırma Kanunu'nun 27. maddesine göre acele kamulaştırma yapılabilir" hükmü nedeniyle söz konusu bölgelerde yaşayan vatandaşlar, turizm gerekçesiyle arazi ve arsalarını kaybedebilecek. 
     
     ACELE KAMULAŞTIRMA 
     Böylece Kamulaştırma Kanunu'nun "yurt savunması ihtiyacına veya aceleliğine Bakanlar Kurulu'nca karar alınacak hallerde veya özel kanunlarla öngörülen olağanüstü durumlarda acele kamulaştırma yapılması" hükmü, hükümetçe turizm için kullanılacak. 
     

</TEXT>
</DOC>
