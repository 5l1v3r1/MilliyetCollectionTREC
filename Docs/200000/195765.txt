<DOC>
<DOCNO> 195765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur05.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da iki sinagoga bombalı saldırı .. 
</HEADLINE>
<TEXT>

     Kuledibi ve Osmanbey'deki 2 sinagogun önünde bu sabah, içeride 'Cumartesi Duası' yapıldığı sırada, bomba yüklü 2 araçta patlama meydana geldi. Patlamalar sonucunda 20 kişi öldü, 303 kişi yaralandı. 
     Saat 09.29'da Kuledibi'ndeki Neve Şalom Sinagogu'nun, 09.30'da da Osmanbey Nakiye Ergül Sokak'taki Betyaakov Sinagogu'nun önünde, 2 ayrı bomba yüklü araçta patlama oldu. 
     Sinagoglarda ayin yapıldığı sırada meydana gelen şiddetli patlamalar, çevredeki ilçelerden de duyuldu. 
     Patlamalarda, Neve Şalom Sinagogu'nun dış cephesi ile üstünde hasar meydana geldi. Betyaakov Sinagogu da kısmen çöktü. 
     Olay yerlerine ilk olarak ulaşan sağlık, polis ve itfaiye ekipleri, patlamaların büyüklüğü karşısında takviye istedi. Yaralı sayısının çok fazla olduğunun bildirilmesi üzerine, ilk dakikalarda olay yerlerine 26 ambulans ve sağlık ekibi ulaştırıldı. 
     
     HAHAMBAŞI HALEVA'NIN ELİNDE KÜÇÜK YARALAR 

     Patlamalarda, sinagoglarda 'Cumartesi Duası'na katılanlardan bazılarının yanı sıra, çevrede bulunanlar ve buralardan geçenler de yaralandı. 
     Türkiye Hahambaşısı İsak Haleva ile Türk Musevi Cemaati Başkanı Bensiyon Pinto, olay sırasında Şişli Betyaakov Sinagogu'nda bulunuyordu. 
     Hahambaşı Haleva, olay sırasında elinden küçük yaralar aldı. Haleva, evinde tedavi edildi. Hahambaşı'nın oğlu Yaseph Haleva da yaralanarak Amerikan Hastanesi'ne kaldırıldı. 
     Patlamalar sırasında sinagoglarda bulunanlar tahliye edildi. Yaralılar, hem yoldan geçen araçlar durdurularak, hem de gelen ambulanslar yardımıyla çevredeki hastanelere kaldırıldı. 
     Olay yerlerine, İstanbul Büyükşehir Belediyesi İtfaiye Daire Başkanlığı, Sağlık Daire Başkanlığı, Yol Bakım Müdürlüğü, Mezarlıklar Müdürlüğü, İGDAŞ ve İSKİ ekipleri sevk edildi. 
     
     KIRMIZI RENKLİ OTOMOBİL 

     Neve Şalom Sinagogu'nun güvenlik kamera görüntülerinde, patlamanın sinagog önüne sabah park edilen kırmızı renkli bir otomobilde gerçekleştiği belirlendi. 
     İtfaiye Daire Başkanlığı'nın yangın söndürme ve arama-kurtarma ekipleri ile Sağlık Daire Başkanlığı Acil Yardım ve Cankurtarma Müdürlüğü'ne ait tam donanımlı 40 ambulans ve sağlık ekipleri, patlamalardan kısa süre sonra olay yerlerine ulaştı. 
     Patlamalar nedeniyle oluşan enkazın altında kalanlar, arama-kurtarma ekipleri tarafından çıkarıldı. Yaralılar, sağlık ekiplerinin olay yerinde yaptığı ilk müdahalenin ardından ambulanslarla hastanelere götürüldü. 
     İGDAŞ ve İSKİ ekipleri, patlamalar sonrası oluşabilecek doğalgaz ve su kaçağını önlemek için bölgede tedbir aldı. Doğalgaz, kısa sürede kontrol altına alındı. 
     
     OLAYA DGM EL KOYDU 

     Patlamaların meydana geldiği sinagoglar çevresinde Şişli, Beyoğlu ve DGM nöbetçi cumhuriyet savcılarınca inceleme yapıldı. 
     ''Patlamaların 'terör eylemi' niteliğinde bulunduğunu'' ifade eden DGM Başsavcısı Aykut Cengiz Engin, soruşturma başlattıklarını bildirdi. Olaya ilişkin bütün veriler, İstanbul DGM'de toplanacak. 
     
     KORUMA GÖREVİ YAPAN POLİSLERDEN 1'İ ÖLDÜ, 1'İ YARALANDI 

     Şişli Betyaakov Sinagogu'nda koruma görevi yapan Şişli İlçe Emniyet Müdürlüğü'ne bağlı polis memuru Bülent Bostanoğlu, patlama sonucu şehit oldu. 
     Neve Şalom Sinagogu'nu koruyan polis memuru Hamdi Aslan da, patlama sırasında yaralanarak İstanbul Üniversitesi Tıp Fakültesi Hastanesi'ne kaldırıldı. 
     
     KAN BAĞIŞLAMAK İÇİN HASTANEYE KOŞTULAR 

     Patlamaların ardından, saat 13.00'e kadar, kan bağışlamak isteyen 100'ün üzerinde kişi Çapa Kızılay Kan Merkezi'ne başvurdu. 
     Kan merkezlerindeki kan alımı ve test işlemleri için tüm personel görev başı yaptırıldı. 
     
     BAKAN AKSU İSTANBUL'DA 

     Olayın ardından İçişleri Bakanı Abdülkadir Aksu İstanbul'a gelerek, Vali Muammer Güler ile beraber olay yerlerinde incelemede bulundu. 
     Aksu, daha sonra durum değerlendirmesi yapmak üzere İstanbul Emniyet Müdürlüğü'ne geldi. 
     Bombalı eylemlerde kullanılan patlayıcının türünün belirlenmesine çalışılıyor. 
     Patlamalardan sonra, Musevi vatandaşların yaşadığı ikametgahlar ile okullar ve vakıflar çevresindeki güvenlik önlemleri de artırıldı. 
     
     ÖLÜ VE YARALILAR 

     Olayda 20 kişi hayatını kaybederken, yaralanan 257 kişi Amerikan, Taksim Eğitim ve Araştırma, Şişli Eğitim ve Araştırma, İstanbul Tıp Fakültesi, Beyoğlu Kuledibi ve Osmanoğlu, SSK Şişli, SSK Okmeydanı Eğitim ve Araştırma, Florence Nightingale, Metropolitan, Haseki Eğitim ve Araştırma, SSK Vakıf Gureba Eğitim ve Araştırma Hastanesi, Memorial, Alman, Medikal Park, Haydarpaşa Numune, İÜ Cerrahpaşa Tıp Fakültesi, SSK İstanbul, Özel Kadıoğlu, Çapa Millet ve Balat hastanelerinde tedavi altına alındı. 
     

     
</TEXT>
</DOC>
