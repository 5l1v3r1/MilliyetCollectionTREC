<DOC>
<DOCNO> 180882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/soneko08.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cebit Bilişim Fuarı bugün sona eriyor... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı olarak nitelendirilen CeBIT Bilişim Eurasia Fuarı, bugün sona eriyor. 
     Fuar, son gününde saat 22.00'ye kadar ziyaretçilerini ağırlamaya devam edecek. 
     Yetkililer, 2 Eylül Salı günü açılan fuarı gezenlerin sayısının yaklaşık 160 bin civarında olduğunu bildirdiler. 
     Dünya CeBIT zincirinin Avrasya halkası olan fuar, bu yıl Çin, Fransa, Almanya, Yunanistan, Hindistan, İtalya, Güney Kore, Singapur, Danimarka, Belçika, Tayland ve ABD başta olmak üzere 20 ülkeden 900'e yakın şirket ve 55 ülkeden binlerce ziyaretçiye evsahipliği yaptı. 
     Yabancı şirketler arasında Türkiye'de temsilciliği bulunmayan firmaların da ürün ve hizmetlerini kendilerine ayrılan bölümlerde tanıttığı fuara, 55 bin küçük ve orta boy işletme yetkilisi katıldı. 
     24 bin metrekarelik kapalı alanda 7 ana salonda gerçekleştirilen fuarda firmalar, teknolojinin en yeni ürünlerini ziyaretçilere tanıtma fırsatı buldu. 
     Fuarda, geçen yıl 24 kamu kurum ve kuruluşunun katılımıyla gerçekleştirilen e-devlet teması, bu yıl 34 kamu kurum ve kuruluşunun ortaya koyduğu 100'den fazla e-dönüşüm projesiyle hayata geçirildi. 
     Bu yılki e-devlet tematik bölümünde, Başbakanlık ile Milli Eğitim, Dışişleri, Sanayi ve Ticaret, Tarım ve Köyişleri, Kültür ve Turizm, Maliye bakanlıkları, Gümrük Müsteşarlığı, Hazine Müsteşarlığı, SSK, Afet İşleri Genel Müdürlüğü ve DİE gibi kamu kurumları uygulamalarını aktardı. 
     
</TEXT>
</DOC>
