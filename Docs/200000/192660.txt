<DOC>
<DOCNO> 192660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun09.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kaçak gelin'' Paltrow, bu yaz evleniyor mu 
</HEADLINE>
<TEXT>

     Hollywood'un ''kaçak gelini'' Gwyneth Paltrow, nihayet nikah masasına oturmaya karar verdi. Brad Pitt ve Ben Affleck ile düğüne kısa bir süre kala nişanı bozan Paltrow, gönlünü kaptırdığı şarkıcı Chris Martin ile gelecek yaz evlenecek. 
     Internetteki ''peoplenews'' sitesinde yer alan habere göre, Oscar ödüllü güzel yıldız Paltrow, ''Coldplay'' topluluğunun solisti Chris Martin ile hayatını birleştirmeye karar verdi. 
     Madonna ve modacı Stella McCartney'nin de düğünlerinin yapıldığı İskoçya'daki Bovey Şatosu'nda romantik bir düğün planlayan çift, geniş bir araziye sahip olan şatoya paparazzileri yaklaştırmamak için de gereken önlemleri planlamaya başladı. 
     Düğünde Martin'in Paltrow'a yazdığı bir şarkıyı seslendireceği ifade edilirken, seçkin davetlilerin bir kısmı da şimdiden basına sızdı. Görkemli düğünde Paltrow'un akrabası ünlü yönetmen Steven Spielberg, Miramax şirketinin sahibi Harvey Weinstein ve Paltrow'un ''Aşık Shakespeare'' filmindeki rol arkadaşı Joseph Fiennes, şeref konukları olarak yer alacaklar. 
     Aktris Gwyneth Paltrow, sinemanın en ünlü aktörlerinden Brad Pitt ile beraberliğinin basına yansımasıyla birlikte şöhrete kavuşmuş, çift bir süre sonra nişanlanmıştı. Brad Pitt'i terk ettikten sonra mutluluğu şimdi Jennifer Lopez ile nişanlı olan Ben Affleck'te arayan Paltrow, yine hüsrana uğrayarak nikah masasından dönmüştü. 
     
</TEXT>
</DOC>
