<DOC>
<DOCNO> 170568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko07.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı kredisi tamam, açılış 2005'te... 
</HEADLINE>
<TEXT>

     Edirne-İstanbul-Ankara otoyolunun en kritik geçişi olan 25 kilometrelik Bolu Dağı geçişi için İtalyan Astaldi firması ile 19 Ocak 1990 yılında yapılan sözleşme çerçevesinde üçüncü dilimi oluşturan toplam 305 milyon dolarlık yeni kredi paketinin geçen hafta Hazine Müsteşarlığı ile müzakereleri birkaç ayrıntı dışında tamamlandı. 
     Edinilen bilgiye göre West LB ve MCC liderliğindeki İtalyan bankalarınca İtalyan SACE ihracat kurumundan sigortalı ihracat ve ticari nitelikte sunulan kredi paketlerinin koşullarına yönelik müzakereler, bir iki küçük ayrıntı dışında tamamlanarak karşılıklı teyidler alındı. 
     Bolu Dağı geçişinin planlanan sürede tamamlanması için İtalyan Astaldi firması, İtalyan Hükümeti İhracat Bankası, ABD Eximbank ve ABD bankalarından olmak üzere sağlanan toplam 305 milyon dolarlık söz konusu kredinin yürürlüğe girmesi için gerekli başvuru 2002 yılında yapılmıştı. 
     West LB ve MCC bankalarının sunduğu kredi paketlerinde 217 milyon dolarlık ihracat ve 88 milyon dolarlık ticari nitelikte, 5 ila 12 yıl vadeli toplam 305 milyon dolarlık bir kredi paketini kapsıyor. 
     Yeni kredinin kullanıma alınması ile birlikte Bolu Dağı geçişi 2005 yılında tamamlanarak hizmete alınacak. Yaklaşık 683 milyon dolara malolması planlanan tünelde Marmara depremi sonrası meydana gelen 105 milyon dolarlık hasar bedeli ise ilgili sigorta şirketi tarafından ödenmişti. Tünelin tamamlanması ile birlikte İstanbul-Ankara karayolu ulaşımı büyük ölçüde kısalarak geçiş güvenilği de arttırılacak. 
     
</TEXT>
</DOC>
