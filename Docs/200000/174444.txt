<DOC>
<DOCNO> 174444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun07.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri pazaryerinde ateş açtı 1'i çocuk 6 ölü 
</HEADLINE>
<TEXT>

     Irak'ın kuzeyindeki Tikrit kentinde, Amerikan askerlerinin bir pazaryerinde ateş açması sonucu 6 Iraklının öldüğü bildirildi. 
     Kentteki Saddam hastanesinden yapılan açıklamada, öldürülen Iraklılar arasında bir çocuğun da bulunduğu belirtildi. 
     
     ABD "2 silah tüccarını öldürdük" 

     ABD, Irak'ın kuzeyindeki Tikrit kentinde, Iraklı iki silah tüccarının öldürüldüğünü açıkladı. 
     Amerikalı Yarbay Steve Russell, Irak'ın devrik Devlet Başkanı Saddam Hüseyin'in doğum yeri Tikrit'te, yerel halkın, silah tüccarlarıyla ilgili ihbarda bulunduğunu ve bölgeyi gözlem altına alan Amerikan askerlerinin, Iraklı tüccarların kuşkulu davranmaları üzerine ateş açtıklarını söyledi. 
     Russell, 4 kişi olan silah tüccarlarından 2'sinin öldürüldüğünü, birinin yaralandığını ve hastanede tedavi edildiği sırada yakalandığını, diğerinin ise muhtemelen aldığı yarayla olay yerinden kaçtığını belirtti. 
     Reuters kameramanı, olay yerinde bir cesedin kan gölü içinde yattığını, tüfek ve patlayıcılarla dolu olduğu ifade edilen, koltukları kana bulanmış bir araç gördüğünü söyledi. 
     
     Hastane "6 ölü var" 

     Kentteki Saddam hastanesinden yapılan açıklamada ise askerlerin ateş açması sonucu 6 kişinin öldürüldüğü belirtildi. 
     Hastane Müdürü Salih El Dulaymi, Amerikan askerlerinin, müşterileriyle kalaşnikof marka tüfekleri deneyen 5 silah satıcısına ateş açtığını söyledi. 
     El Dulaymi, yerel saatle 08.30'da açılan ateş sonucu 5 satıcının öldüğünü, pazaryerinde bulunan bir çocuğun da vurularak hayatını kaybettiğini belirtti. 
     El Dulaymi'ye göre olayda bir kadın da yaralandı. 
     
</TEXT>
</DOC>
