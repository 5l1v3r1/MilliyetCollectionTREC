<DOC>
<DOCNO> 198719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/ekonomi/aeko.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, yabancı ortağı koruma yasası hazırlıyor 
</HEADLINE>
<TEXT>

   Devlet Bakanı Ali Babacan, "Yabancılar, yabancı ortaklı Türk şirketlerinde yaşanan sorunlardan endişeli. Bu ortaklıklarda ilişkinin etik olması için mevzuat çalışması başlattık" dedi 
      İbrahim Ekinci 
   
   Devlet Bakanı Ali Babacan, yabancı ortaklı Türk şirketlerinde, yabancı haklarının korunması için mevzuat çalışması yapıldığını, bu amaçla başka ülkelerdeki uygulama örneklerinin incelendiğini söyledi. 
   Türkiye'ye yatırımı düşünen çok sayıda yabancı şirketin, gelecek 5 - 10 yılı görmeye çalıştığını, bu konuda yaşanan 'ciddi problemlerin' aşılması için zihniyetten hukuk sistemine kadar birçok değişiklik üzerinde çalıştıklarını belirten Devlet Bakanı Ali Babacan, "En çok karşımıza hukuk sistemi çıkıyor. Bu alanda önemli gelişmeler sağlıyoruz. Bunlarda yakaladığımızı hız, yabancıları bile şaşırtıyor. Ancak ilgi başka yatırım kararı başka, Türkiye'ye ilginin son derece arttığını görüyorum. Artık somut kararlara sıra geldi" dedi. 
   
   'Yabancılar endişeli' 
   Türkiye'de, daha önce Tuborg'ta Soros'un yatırım fonu ile, Telsim'de Motorola ve Nokia ile, son olarak da Turkcell'de TeliaSonera ile yaşanan sorunların, yabancı sermayenin ilgisini olumsuz etkileyip etkilemediğini sorduğumuz Babacan, bu konuda şunları söyledi 
   "Herhangi spesifik bir olayı kast ederek söylemiyorum. Türk ortağın da haklı olduğu durumlar olabilir. Ancak yapının ihtilafa açık olduğunu söylemek istiyorum. Yabancı sermaye çekilmesi konusunda yaşanan sorunlardan biri de yabancı ortaklı Türk şirketlerinde yaşanan olumsuzluklardır. Yabancılar kendi haklarının korunması konusunda endişeli. Biz de azınlık hisselerinin korunması için bazı çalışmalar başlattık. Dünya örneklerine bakıyoruz. Bu konuda önemli adımlar atılacak." 
   
   'İhtilaf potansiyeli var' 
   Türkiye'de yabancı ortaklı şirketlerde her zaman ihtilaf potansiyeli olduğu izleniminin doğduğunu ve yatırımcıların da bundan edişeli olduklarını ifade eden Babacan, "Yabancılar Türkiye'deki yatırımlarında piyasa şartlarına uyum için genellikle Türk ortak tercih ediyorlar. Bu ortaklıklarda ilişkilerin düzgün gitmesi ve etik normlara uygun olması için mevzuat getireceğiz. Yabancı sermayede hukukla ilgili konulardan söz ettiğimizde de kastımız bu" diye konuştu. 
   
   HSBC'nin Başkanı salı günü Türkiye'ye geliyor    İstanbul'daki son bombalı saldırılardan birinin hedefi olan HSBC Bank yönetimi ile ilgili bir temasları olup olmadığı yönündeki sorumuz üzerine Babacan, "HSBC'nin Yönetim Kurulu Başkanı Sir John Bond ile tanışıklığımız vardı. Daha önce çeşitli vesilelerle birkaç kez birlikte olmuştuk. Kendisini aradım, başsağlığı dileklerimi ilettim. Her türlü yardıma hazır olduğumuzu bildirdim, çok memnun oldu. Bana Türkiye'ye bakış açılarının uzun vadeli olduğunu, faaliyetlerinin kesintisiz olarak devam edeceğini söyledi. Zaten CEO'ları da olay günü aynı paralelde mesajlar vermişti" dedi. 
   HSBC Bank Yönetim Kurulu Başkanı Bond'un önümüzdeki salı günü Türkiye'ye geleceğini belirten Babacan, "Dün gece haber verdiler. Salı günü gelerek kısa bir süre kalacak ve çalışanlarla da bir görüşme yapacak" diye konuştu. 
   
   'Toyota, Türkiye'yi üretim merkezi haline getiriyor'    Yabancı sermaye konusundaki çalışmaları kapsamında birçok görüşme yaptığını anlatan Devlet Bakanı Babacan, Japon Toyota yöneticileri ile de bir görüşmesi olduğunu söyledi. Türkiye'de otomotiv üretimi yapan şirketin, Türkiye için yeni planları olduğunu belirten Babacan, "Toyota'nın yöneticileri geldi. Türkiye'yi, dünyadaki en büyük üretim üslerinden biri yapmaya karar vermişler. Ağırlıkla ihracata çalışacak bir yapı olacak. Bekleyip gelişmeleri gördükten sonra yatırıma karar veriyorlar. Bu örnekleri çoğaltmamız lazım. Sosyo - ekonomik istikrar en önemlisi. Daha yapacak çok şeyimiz var. Önemli olan sorunların farkında olmak. Hükümet farkında mı Evet, farkında. Çözüme yöneliyor mu Evet, çok iyi çözümler getiriyoruz" diye konuştu. 
   
   'Zamla kaynak yaratılmaz'    'Kayıtdışı ekonomi' ile ilgili çalışmalarda ilerleme sağlandığını belirten Babacan, konunun IMF ve gözden geçirmeler ile ilişkisi olmadığına dikkat çekti. Babacan, "IMF ile kaynak konusu gündeme geldiğinde önerileri kamu zammı ve vergi artırımı oluyor. Elektriğe nasıl zam yapacağız Zaten pahalı. Türkiye'de toplanan Kurumlar Vergisi'nin yarısını kamu veriyor. Özel sektörden alınan Kurumlar Vergisi GSMH'nin yüzde 1'inde kalıyor. Gelir Vergisi'nin yüzde 80'ini bordrolular veriyor. Beyanla alınan kısım yüzde 20... Türkiye vergi toplayamıyor. Beşinci gözden geçirmede bunu IMF Türkiye Temsilcisi Rıza Moghadam'a söyledim bana "Zamlarla olmaz. Devletin sıhhatli gelirle ihtiyacı var" dedi. 
   
   'Türk uzman iyi olur' 
   Hükümetin kendi inisiyatifi ile çalışma başlattığını belirten Babacan, Dünya Bankası'na da başka ülke deneyimleri konusunda desteği olup olamayacağını sorduklarını, bu aşamadan sonra çalışmalara Dünya Bankası'nın da katıldığını belirtti. Babacan, "Dünya Bankası'nda yetkili Theeresa Terminassian ile Dubai'de görüştük. Bayram öncesi üç kişilik bir ekip geldi. Çalışmaya katılacak Dünya Bankası uzmanının Türk olmasının iyi olacağı düşünüldü. Zühtü Yücelik'i düşünmüşler. Daha işin başındayız, ağır yaptırımlar gelmesi falan söz konusu değil. Ortaya bir rapor çıkacak, ona bakarak hükümet karar verecek" dedi. 
   
   'BDDK ile TMSF'yi ayıracağız'    Batık bankaların sahip ve sorumlularından tahsilatlar konusundaki güçlükleri aşmak için yeni bir çalışma yaptıklarını belirten Babacan, denetim kuruluşu olan Bankacılık Düzenleme ve Denetleme Kurulu BDDK ile Tasarruf Mevduatı Sigorta Fonu'nu ayıracaklarını belirtti. 
   IMF yönetiminin bu konuda, önceki hükümete teklifi olduğunu ancak ayrılma işleminin gerçekleşmediğini belirten Bakan Babacan, "BDDK ile TMSF'nin ayrılması gerektiğini düşündük. Bunu yapmak istediğimizi IMF ile konuşurken bize 'Önceki hükümete teklif etmiştik' dediler. Şimdi bunu gerçekleştireceğiz. 
   Denetim ile tahsilatın içiçe olması doğru değil. Şimdiki uygulamada BDDK yönetimi denetim işi yerine mesaisinin önemli bir kısmını alacaklılarla pazarlığa ayırmak zorunda kalıyor. Alacak, tahsilat konusu tamamen ayrı olacak. TMSF'yi de Mali Sektör Varlık Yönetim Kurulu'na dönüştüreceğiz. Bu konu üzerinde çalışıyoruz" dedi. 
   
   Bomba patladı, İmar yasası tatil sonrasına kaldı    Plan Bütçe Komisyonu'nda kamu reformu süreci ile ilgili ne kadar yasa varsa, bunlarla birlikte İmar Bankası ödemelerini de kapsayan yasayı bir an önce geçirmeye çalıştıklarını belirten Babacan, "Geceli, gündüzlü çalışıyoruz. 6'ncı gözden geçirme kapsamındaki yasalar ve İmar Bankası ile ilgili yasa biraz sarktı. Son olarak Komisyon, perşembe günü tekrar görüşecekti. İstanbul'daki olaylar olunca Komisyon tatil edilince yasa kaldı. Bayram tatili sonrası yeniden gündemine geliyor. Sonra Meclis görüşmeleri tamamlanacak" dedi 
   Bazı yasaların öncelikle Meclis gündemine alınması için komisyon ve grup başkanları ile görüştüklerini belirten Babacan, "Yardımcı oluyorlar. Tabi her yasanın her maddesi konuşuluyor. İlginç öneriler de gelebiliyor. O zaman bir daha komisyona gidiyor, biraz uzuyor ama demokrasinin gereği bu" diye konuştu. 
   
   
</TEXT>
</DOC>
