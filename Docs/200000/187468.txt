<DOC>
<DOCNO> 187468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun13.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 2. ''Geceyarısı Ekspresi'' senaryosu .. 
</HEADLINE>
<TEXT>

     Darüşşafaka basketbol takımının eski Amerikalı oyuncusu Richie Frahm, Türkiye karşıtı çevreler tarafından çekilen ''Geceyarısı Ekspresi'' filmine benzer bir senaryoyla, takımı ve Türkiye aleyhinde ağır suçlamalarda bulundu. 
     Seattle Times gazetesinde Steve Kelly imzasıyla spor sayfasında çıkan haber yorumda, geçen sezon Darüşşafaka'da oynayan Frahm, ABD'nin Irak'a askeri müdahalesinin ardından Türkiye'de artan ABD aleyhtarlığı nedeniyle ''kabus'' gibi günler geçirdiğini ve bunun da oyununu etkilediğini iddia etti. 
     26 yaşındaki oyuncu, her fırsatta kendisine saldırmaya çalışan kızgın Türk taraftarların kendisine sürekli küfürlü tezahürat ettiklerini öne sürdü. 
     Frahm, İstanbul'un bombaların düştüğü Bağdat'a rahatsız edici derecede yakın olduğunu da iddia ederek, Uluslararası Basketbol Federasyonu'nun FIBA ise daima kendisine Türkiye'nin güvenli bir yer olduğunu anlatıp durduğunu söyledi. 
     Bir daha profesyonel basketbol oynama şansı olup olmadığını bilmeden uçak biletini alıp Türkiye'den kaçtığını anlatan Frahm, ''Yeter artık diye düşünüyordum. Türkiye'den ayrılırken, cezaevinden çıkıyormuşum gibi geldi. Komik olan, uçak biletimi ayırttıktan sonra daha iyi basket oynamaya başlamam'' diye konuştu. 
     Richie Frahm, ancak sokaktaki anti-Amerikan davranışların devam ettiğini ve spor salonu ile sokaklarda insanların kendisine küfrettiğini, takım arkadaşlarının da bu küfürleri tercüme ettiğini öne sürerek, ''Türkiye'de inanılmaz anti-Amerikan duygusu hakim'' dedi. 
     ''Bazen Bağdat'a sadece 480 km uzaklıkta bir kente maç yapmaya gittiklerini ve yönetimin kaybedilen maçlardan kendisini sorumlu tuttuğunu'' ileri süren Frahm, ''Eğer maçı kaybederseniz maaşınızı da alamazsınız, hepimizin birer Michael Jordan olduğumuzu düşünüyorlar'' diye konuştu. 
     Frahm, Türkiye'de idmanların bile tuhaf olduğunu, günde 2 antrenman yapan Darüşşafaka takımının bazen ormanda uzun koşular yaptığını söyledi. 
     Bir seferinde ormanda eli tüfekli bir adamın, kendisine eğer isterse, biraz para karşılığı hedeflere ateş etmesine izin verebileceğini söylediğini iddia eden Frahm, ormandaki uzun koşularda bazen kendisinin hedef olabileceğinden korktuğunu ifade etti. 
     Bu yaz NBA takımlarından Seattle Supersonics'in yaz kampına katılan Richie Frahm'ın, bu sezonu Seattle takımında ''çaylak oyuncu'' olarak geçirmesi bekleniyor. 
     

     
</TEXT>
</DOC>
