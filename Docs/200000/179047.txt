<DOC>
<DOCNO> 179047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/dunya/adun.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiilerin kutsal kenti Necef'teki Hz. Ali Camii önünde bombalı araç saldırısı 
</HEADLINE>
<TEXT>
   CUMA KATLİAMI 82 ölü 
   İki bombalı aracın binlerce Şii'nin cuma namazı için toplandığı Hz. Ali Camii'nden dağılanların ortasında patlaması sonucu 229 kişi de yaralandı. Ölenler arasında Şii lider Ayetullah Muhammed B kır el Hekim de var 
      DIŞ HABERLER SERVİSİ 

   
   Irak'ın başkenti Bağdat'ın güneyinde bulunan Şii kenti Necef'te, cuma namazı sonrası Hz. Ali Camii ve türbesi önünde bomba yüklü iki aracın patlaması sonucu 82 kişi öldü, 229 kişi de yaralandı. Saldırıda Irak İslam Devrimi Yüksek Konseyi IİDYK lideri Ayetullah Muhammed B kır el Hekim öldü. Şiiler için en kutsal yerlerden biri olan türbenin önündeki bombalı araçlar, namaz sonrası cemaatın dağıldığı sırada infilak etti. Cesetlerin kanlar içinde etrafa saçıldığı patlama sonucu, ana kapı cemaatin üzerine yıkılırken, birçok kişi enkaz altında kaldı. Türbenin karşısında bulunan ve patlamanın etkisiyle çöken bir lokantanın enkazı altında da kalanlar oldu. Patlamada hasar gören beş otomobilden birinin parçaları 100 metre uzağa fırladı. 
   
   Hedef El Hekim miydi 
   Tahran'daki IİDYK Temsilciliği'nin üst düzey yetkililerinden Muhsin el Hekim, patlamanın ardından yaptığı açıklamada, liderleri ve amcası olan El Hekim'in, iki aracın infilak etmesiyle gerçekleştirilen saldırıda korumalarıyla birlikte "şehit olduğunu" söyledi. 
   Muhsin el Hekim, amcası ve maiyetinin, namazdan sonra camiden ayrıldığını ve araçlarına doğru yürüdükleri sırada arkalarındaki iki aracın infilak ettiğini bildirdi. 
   Patlamanın ardından hoparlörlerden yapılan ilk anonsta, camide Saddam ve Baas Partisi'ni kınayan bir Cuma Hutbesi okuyan El Hekim'in durumunun iyi olduğu açıklanmıştı. 
   
   'Baasçılar sorumlu' 
   Bu arada, El Hekim'in yeğeni olan Muhsin el Hekim, gözyaşlarına boğulduğu açıklaması sırasında, eski Baas Partisi üyeleri ve yandaşlarını saldırıdan sorumlu tuttuklarını belirtti. 
   Irak'ta ABD'nin kurduğu Geçici Hükümet Konseyi'nin üyesi, Irak Ulusal Kongresi lideri Ahmed Çelebi de, ABD güçlerini, bölgenin güvenliğini sağlamamakla suçlarken, Necef'teki saldırının, ülkede mezhep ayrılığı yaratmaya çalışan devrik Irak lideri Saddam Hüseyin yandaşlarının işi olduğunu söyledi. 
   
   Irak ve İran'da yas 
   Necef'teki katliam üzerine Irak ve İran'da üçer günlük yas ilan edildi. Vaazlarında Amerikan karşıtı mesajlar vermesiyle bilinen Iraklı Şii liderlerden Muktada El Sadr da, tüm ülkede 3 gün süreyle genel greve gidilmesi çağrısında bulundu. El Sadr, Katar'ın El Cezire TV'sine, "Amerikalılar halkı korumuyor ve halkın kendisini korumasına da izin vermiyor. Bu yüzden baş düşmanımız onlar" dedi. ABD Savunma Bakanlığı Pentagon ise, saldırı sırasında, Irak'taki kutsal mek nlara saygı gösterilmesi nedeniyle, Necef'te hiç koalisyon askerinin bulunmadığını açıkladı. 
   
   
</TEXT>
</DOC>
