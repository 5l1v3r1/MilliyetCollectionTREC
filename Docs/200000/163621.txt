<DOC>
<DOCNO> 163621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/spo15.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ankaragücü'ne Paraguaylı      ANKARAGÜCÜ, Paraguaylı orta saha oyuncusu Santiago Salcedo'yu renklerine bağladı. Cerro Porteno'dan alınan Salcedo'ya 450 bin dolar ödeneceği bildirildi. Sağ ayağını iyi kullanan, özellikle serbest vuruşlarda etkinliği ile tanınan Salcedo, geçen sezon 15 gol attı. 
     
Ali Akdeniz Denizlispor'da      DENİZLİSPOR, Fenerbahçe'den Ali Akdeniz'e 2, Denizli Belediye'den Veli'ye de 4 yıllığına imza attırdı. Futbol Şube Sorumlusu Feridun Basmacı, Göztepeli B. Göksel'in de 20 Haziran'da resmi sözleşmeye imza atacağını da açıkladı. 
     
Gençler'e Lyon freni      GENÇLERBİRLİĞİ'NİN transfer etmek için büyük çaba harcadığı Josip Skoko'ya Fransa'nın O.Lyon takımı da talip oldu. Genk kulübüyle yapılan pazarlıklarda bonservis bedelini 2.5 milyon Euro'dan 1.5 milyona kadar düşüren Başkent ekibi, Fransız ekibinin devreye girmesiyle sıkıntıya düştü. 
     
Feridun A. Sebat'ta      FENERBAHÇE'DEN Ogün ile anlaşma sağlayamayan Akçaabat Sebatspor, Trabzonspor'da geçen sezon A takıma yükselen Feridun ile anlaştı. Süper Lig'in yeni ekibi, Bordo - Mavililer'den Selahattin ile Macit için de görüşmeleri sürdürüyor. 
     
Haas ve Kournikova Wimbledon'da yok      ERKEKLERDE Tommy Haas, bayanlarda da Rus Anna Kournikova, sakatlıkları nedeniyle Wimbledon Tenis Turnuvası'ndan çekildi. Wimbledon'a daha önce de eski şampiyonlardan Goran Ivaniseviç, Monica Seles, Avustralya Açık Tenis Turnuvası şampiyonu Thomas Johansson katılmayacaklarını bildirmişti. 
     
Bakiye Duran'dan Türkiye rekoru      TÜRKİYE'NİN tek ultramaraton koşucusu Bakiye Duran, İsviçre'de katıldığı Biel - Bien 100 km. Ultramaraton Yarışı'nda, 9.03.27.2'lik derece beşinci oldu. Duran, bu derecesiyle kendisine ait Türkiye rekorunu da geliştirdi. 
     
Pirim'in önü açıldı      AVRUPA Güreş Şampiyonası'nda dopingli çıkan ve ceza alan Mehmet Akif Pirim'in önü açıldı. Yönetmelik gereği spor müşaviri olamayan Grekoromen Milli Takımı Teknik Direktörü, yapılan yeni düzenlemeyle sözkonusu kadroya hak kazandı. 
     
Süreyya Ayhan'a seyirci desteği      ATATÜRK Olimpiyat Stadı'nda yapılacak Milletler Kupası'na hazırlanan rekortmen atletimiz Süreyya Ayhan'ın sponsoru Vestel, 50 çifti Dünya Atletizm Şampiyonası'na götürecek. 5-30 Haziran 2003 tarihlerinde Vestel televizyon, buzdolabı, fırın, klima, çamaşır veya bulaşık makinesi alanlar arasında yapılacak çekilişte kazanan 50 çift Paris'te Ayhan'ı destekleyecek. 
     
Barış Ergün ana tabloda      İDEAL Enka Erkekler Açık Tenis Turnuvası'nın dünkü böyümünde üçüncü maçını da kazanan Barış Ergün ana tabloya çıktı. İsrailli rakibi Ishai Hadash karşısında 6-3, 3-6 ve 6-4'lük setlerle galip gelen Ergün'ün dışında, dün korta çıkan Tuna Altuna ve Serkan Akın Dilek ise rakiplerine yenilerek elendi. 
     

</TEXT>
</DOC>
