<DOC>
<DOCNO> 180080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur16.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeği hastane koridoruna terkettiler... 
</HEADLINE>
<TEXT>

     Konya Numune Hastanesi'nde, bekleme salonunda sandalye üzerine terk edilen 2 yaşlarındaki kız çocuğu, ailesi bulunamayınca, Sosyal Hizmetler İl Müdürlüğü Çocuk Yuvası'na teslim edildi. 
     Çocuk Polikliniği'nin bulunduğu koridorda sandalye üzerinde yatan 2 yaşlarındaki kız çocuğu Hastanede görevli hastabakıcının dikkatini çekti. 
     Saatlerdir, sandalye üzerinde yattığı anlaşılan çocuğun yapılan tüm aramalara rağmen ailesine ulaşılamadı. Acil servise getirilerek uzun süredir aç olduğu belirlenen çocuğun karnı doyuruldu ve bezi değiştirildi. 
     Hastane polisi tarafından çocuk servisinde sağlık taramasından geçirilen çocuk, daha sonra Çocuk Şubesi ekipleri tarafından Sosyal Hizmetler Müdürlüğü'ne bağlı Çocuk Yuvası'na teslim edildi. 
     Yetkililer, ilk defa hastaneye terk edilen bir çocukla karşılaştıklarını belirterek, ismini söyleyemeyen kız çocuğunun üzerinden kimliği hakkında herhangi bir belgenin de çıkmadığını bildirdi. 
     
</TEXT>
</DOC>
