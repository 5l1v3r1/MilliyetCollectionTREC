<DOC>
<DOCNO> 152782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun19.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan Irak savaşı, yeni bir Bin Ladin doğuracak... 
</HEADLINE>
<TEXT>

     Afganistan'ın eski Başbakanı ve Hizbi İslami Partisi lideri Gülbeddin Hikmetyar, ''Irak savaşının yeni bir Usame Bin Ladin doğuracağını'' söyledi. 
     Hikmetyar, Afgan İslami Basın Ajansı AIP tarafından yayımlanan açıklamasında, ABD'nin Afganistan'da olduğu gibi Irak'ta da ''kukla bir rejim'' kurmayı planladığını savundu. Hikmetyar, mesajında, ''İslam dünyasında Amerikalılara karşı yaygın bir nefret var. Bu durumda, milyonlarca Iraklının yeni bir Usame Bin Ladin figürü beklentisi içinde olması mantıklı'' ifadesini kullandı. 
     Peştu dilinde yazılan ve Pakistan'da çok sayıda basın kuruluşuna fakslanan 5 sayfalık mesajda, ''Irak savaşının, tüm Ortadoğu'yu ele geçirme planının bir parçası olduğunu'' öne süren Hikmetyar, ''Hepimiz, ABD Başkanı George Bush'un planlarının Irak ile sınırlı olmadığını biliyoruz. Gözü tüm bölgede. Tek amaç, İsrail'i güçlendirmek ve varlığına karşı direnişi kırmak'' dedi. 
     Hikmetyar, ''Bağdat'ın ele geçirilmesinin, Ortadoğu'da ABD egemenliğinin ilk adımı olduğunu'' da ileri sürdü. 
     
     ÇATIŞMA 
     Bu arada, Afganistan'ın güneyinde ordu birlikleriyle Taliban güçleri arasında çıkan çatışmada 10 Taliban savaşçısı ve 2 asker öldürüldü. 
     Devlet Başkanı Hamid Karzai'ye bağlı, Zabul Bölge Valisi Hamdullah Kan Tohi, Çapan yöresinde geçen Çarşamba başlayan çatışmada 10 Taliban savaşçısının öldürüldüğünü söyledi. 
     Bölgede süren çatışmada 2 Afgan askerinin yaşamını yitirdiği, birçoğunun yaralandığı belirtildi. 
     





</TEXT>
</DOC>
