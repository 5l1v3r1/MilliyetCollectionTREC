<DOC>
<DOCNO> 152163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo39.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakaryaspor galibiyete kilitlendi... 
</HEADLINE>
<TEXT>

     İkinci Futbol Ligi A Kategorisi'nde zirve mücadelesi yapan Sakaryaspor, deplasmanda oynayacağı Büyükşehir Belediyesi Ankaraspor maçında galibiyet dışında alternatif düşünmüyor. 
     Kulüp İkinci Başkanı Ömer Yazıcı, Süper Lig hedefinden kopmamak için galibiyetten başka alternatifleri olmadığını belirterek, ''Sahadan üç puanla ayrılmak zorundayız. Galibiyetin dışındaki sonuçlar, bizi yarış dışında bırakır'' dedi. 
     Son haftalarda çekişmeli ve zor maçlara tanık olunduğunu ifade eden Yazıcı, ''Ligin sonu yaklaşırken, her maç ayrı bir önem taşıyor. Özellikle Süper Lig hesabı yapan takımlar arasındaki maçlar. Büyükşehir Belediyesi Ankaraspor maçını mutlaka kazanmalıyız, çünkü galibiyete ihtiyacımız var'' diye konuştu. 
     Rüstemler Tesisleri'nde taktik ağırlıklı antrenman yapan yeşil- siyahlı ekipte Murat Yavaşgül, Murat Alaçayır, Taner Gülleri ve Gökhan'ın sakatlığı sürüyor. 
     Bu arada, sarı kart cezalısı Koray maç kadrosunda yer alamayacak. 
     





</TEXT>
</DOC>
