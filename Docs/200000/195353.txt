<DOC>
<DOCNO> 195353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur17.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Erdoğan ile Unakıtan'ın yolsuzluk dosyaları nerede 
</HEADLINE>
<TEXT>

     CHP Grup Başkanvekili Kemal Anadol, AK Parti'nin, milletvekillerinin cezalandırılmasından korktuğu için dokunulmazlık dosyalarını görüşmekten kaçındığını savunarak, ''AKP'nin açılımı, Adaletten Kaçanların Partisi...'' dedi. 
     Anadol, parlamentoda düzenlediği basın toplantısında, aralarında Dışişleri Bakanı Abdullah Gül'ün de bulunduğu bazı AK Parti milletvekillerinin ''İhaleye fesat karıştırmak, nitelikli zimmet, evrakta sahtecilik, görevi kötüye kullanmak'' suçlamalarının yeraldığı dokunulmazlık dosyalarının bulunduğunu bildirdi. Anadol, Başbakan Recep Tayyip Erdoğan ve Maliye Bakanı Kemal Unakıtan hakkındaki davalarla ilgili dosyaların TBMM'ye sunulmadığını ifade ederek, ''Nerede bu dosyalar. Hakim mi savcı mı tutuyor Burhan Kuzu mu açıklamıyor diye sordu. 
     ''Dosya rekortmeni'' olarak gösterilen CHP Kocaeli Milletvekili Sefa Sirmen'in dün TBMM'de yapılan görüşmelere konu olan dosyalardan dokunulmazlığının kaldırılmasını istediğini anımsatan Anadol, AK Parti milletvekillerinin ise dokunulmazlık sözkonusu olduğunda ''Korkup sindiğini, sessizliğe büründüğünü'' söyledi. ''Neden '' diye soran Anadol, sözlerini şöyle sürdürdü 
     ''Birinci sebebi şu, Yargı önüne gelirse mahkum oluruz diye korkuyorlar. İsmet İnönü'nün sözleriyle Suçluların telaşı içindeler. Yaptıklarını biliyorlar, işledikleri suçun farkındalar ve yargının karşısına çıkmaktan korkuyorlar. 
     İkinci sebep... Burhan Kuzu ifade etti Milletvekilleri yargının siyasallaşmasından korkuyorlar dedi. Yargıyı siyasal etkilerden arındırmak iktidarın sorumluluğudur. Bir an evvel bunu yapmalılar. Hayır, yine maskeleri düştü. Yargı siyasallaştı diyenler yargıyı siyasallaştırmak istiyorlar.'' Başbakan Recep Tayyip Erdoğan'ın ''Haksız mal edinmek'' suçlamasıyla açılan davadan tek celsede beraat ettiğini ifade eden Anadol, bu kararı ve Hazine avukatının bunu temyiz etmemesini ''Yargının siyasallaşmasına'' örnek olarak gösterdi. Anadol, ayrıca AK Parti'nin çıkartılacak yasalarla haklarındaki suçlamaları suç olmaktan çıkartmayı amaçladığını da öne sürdü. 
     
     ''TERMİNOLOJİ TARTIŞMASI'' 
     Meclis açıldığından bu yana AK Partililerle aralarında ''AKP mi, AK Parti mi '' konusunda bir terminoloji tartışması yaşandığını belirten Anadol, sözlerini şöyle sürdürdü 
     ''Yargının karşısına çıkıp dokunulmazlıklarının kalkmasına Evet demeleri durumunda bundan sonra hep AK Parti diyeceğim. AK Parti olmak için aklanmak lazım. Ben AKP'nin açılımını çözdüm. AKP Aklanmaktan Kaçanların Partisi . Dokunulmazlık sorunu çözümlenmedikçe, kendi iradeleriyle hakimin önüne çıkmadıkça bundan sonra hiçbir CHP Milletvekili, bunlara AK Parti diye hitap etmeyecektir.'' 
     
</TEXT>
</DOC>
