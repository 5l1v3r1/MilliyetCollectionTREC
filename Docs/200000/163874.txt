<DOC>
<DOCNO> 163874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun04.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye ile ticareti genişletmek istiyor... 
</HEADLINE>
<TEXT>

     ABD'nin ekonomik işlerden sorumlu Dışişleri Bakan Yardımcısı Alan Larson, Türk-Amerikan ekonomik ilişkilerini geliştirmek istediklerini, Türkiye'nin şu anda olduğundan 10 kat daha fazla yatırım çekme kapasitesinin bulunduğuna inandığını söyledi. 
     Larson, Washington'daki yabancı basın merkezinde gazetecilerin sorularını yanıtlarken, Türkiye ile ABD arasındaki ekonomik ilişkilerin gelişmesi için çok çalışıldığını vurguladı. 
     Washington'da bulunan Dışişleri Bakanlığı Müsteşarı Uğur Ziyal ile görüşmesinden önce konuşan Alan Larson, Ziyal ile iki ülke ticaretini genişletmenin yollarını konuşacaklarını söyledi. 
     Larson, Türkiye'nin Avrupa Birliği AB ile mevcut Gümrük Birliği GB anlaşmasından memnun olduklarını, hatta AB'yi bu yönde cesaretlendirmek için ABD'nin çok zaman harcadığını kaydetti. Bunun bazen ABD ile Türkiye arasındaki ikili ticari ilişkileri etkilediğini belirten Larson, ''Çünkü Türkiye bazen Avrupa'da, Amerika'da olduğundan daha iyi fırsatlara sahip. Avrupalı şirketler de, bizden daha çok Türkiye'de satış fırsatına sahip. Biz buna çözüm bulmak istiyoruz'' dedi. 
     Alan Larson, ''Yatırım ilişkilerini geliştirmeliyiz. Türkiye, şu anda olduğundan 10 kat daha fazla yatırım çekebilir. Ancak bunun için iki ülkenin, bazı yatırım meselelerine cevap vermesi gerek'' diye konuştu. 
     Türkiye'nin, son on yılda Saddam Hüseyin rejimi altındaki Irak yüzünden ekonomik olarak çok sıkıntı çektiğini söyleyen Larson, şimdi ise daha iyi bir komşuya sahip olma potansiyeli bulunduğunu, bu durumun hem Türkiye hem de Irak'ın yararına işleyebileceğini anlattı. 
     Türkiye'nin, Ortadoğu barış süreciyle doğrudan ilgilenen ülkelerle ticari ortaklık yapabileceğine işaret eden Larson, bölge ülkelerinin Ortadoğu barışına katkısının önemli olduğunu söyledi ve Türkiye'nin bu yönde oynayacak rolü bulunduğunu kaydetti. 
     
</TEXT>
</DOC>
