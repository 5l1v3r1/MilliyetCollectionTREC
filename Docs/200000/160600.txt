<DOC>
<DOCNO> 160600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo32.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan İnter'den ayrılıyor, Milan Beckham'ı istiyor 
</HEADLINE>
<TEXT>

     İtalya'da, 2002-2003 futbol sezonunun sona ermesiyle birlikte basınında yer alan transfer haberlerinde, İnter'de oynayan Türk futbolcu Okan Buruk'un takımda kalması şüpheli gösterildi. 
     Corriere dello Sport gazetesindeki haberde, Emre ''kalması onaylananlar'', Okan ise ''kalması şüpheliler'' arasında yer aldı. Gazeteye göre, SS Lazio'dan Stefano Fiore'yi transfer etmek isteyen İnter'in, karşılığında Kallon ve Okan'ı önerdiği iddia edildi. 
     Okan'ın İnter ile 2003-2004 sezonu sonuna kadar sözleşmesi bulunuyor. 
     Diğer transfer iddialarında ise İnter'in Valencia'dan Kily Gonzalez, Lazio'dan Stam ve Fiore, Ajax'dan Van der Meyde ve Trabelsi Hatem, Chievo'dan Luciano ve Simone Perrotta, Paris Saint Germain'den Ronaldinho ile ilgilendiği öne sürüldü. 
     Öte yandan Şampiyonlar Ligi Kupası'nı kazanan AC Milan gözünü Manchester United'ta oynayan David Beckham'a dikerken, Milan 2. Başkanı Adriano Galliani, ''Beckham'ın Milan'a gelme olasılığı yüzde 0.1'' dedi. 
     İtalyan basınına göre, Beckham'ı almak için her türlü girişimleri başlatan Milan, alternatif olarak Real Madrid'ten Figo ile de görüşüyor. 
     
</TEXT>
</DOC>
