<DOC>
<DOCNO> 177654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sondun09.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AP "ABD askerleri 2 Türkmeni öldürdü" 
</HEADLINE>
<TEXT>

     AP ajansı, Türkmenlerin Kerkük'te düzenlediği protesto gösterisi sırasında çıkan olayları bastırmak üzere bölgeye giden Amerikan askerlerinin, Tuzhurmatı beldesinde 2 Türkmeni öldürdüğünü duyurdu. 
     AP'ye göre, Amerikan 4'üncü Piyade Tümeni sözcüsü Binbaşı Josslyn Aberle, ABD askerlerinin, Tuzhurmatı'da çıkan çatışmaları bastırmak için gittikleri bölgede ateş açılması üzerine 2 Türkmeni öldürdüğünü, 2'sini de yaraladığını söyledi. 
     Irak Türkmen Cephesi Güvenlik Daire Başkanı İşan Abdulvahit, dünkü olaylar üzerine Kerkük'te bugün düzenlenen protesto yürüyüşü sırasında açılan ateş sonucu, 2 Türkmenin öldüğünü, 11'inin de yaralandığını söylemişti. Abdulvahit, ilk bilgilere göre, yaralanmalardan 2'sinin seken kurşunlardan olduğunu belirtmişti. 
     Kerkük'e bağlı Tuzhurmatı Beldesi'nde dün Murtaza Ali Dağı'ndaki Hz. Ali türbesinin tahrip edilmesini protesto etmek isteyen Türkmenlere bir grup IKYB peşmergelerince ateş açılması sonucu 7 Türkmen hayatı kaybetmiş, 12'si de yaralanmıştı. Bunun üzerine Türkmenler, olayı protesto etmek için bugün Kerkük'te yürüyüş düzenlemişti. 
     Öte yandan Tuzhurmatı'da 3 gün yas ilan edildiği ve dükkanların 3 gün boyunca kapalı kalacağı bildirildi. Beldede ayrıca 22.00-05.00 saatleri arasında sokağa çıkma yasağı uygulanıyor. 
     Türkmen kaynakları, Tuzhurmatı'daki Murtaza Ali Dağı'nda Hz. Ali'nin istirahat ettiği yer olarak bilinen Hz. Ali Türbesi'nin Saddam döneminde yıkıldığını, birkaç gün önce kaymakamlıktan izin alan Türkmenler tarafından yeniden yapıldığını belirtti. Kaynaklar, olayların cuma gecesi Türkmenlerin kutsal mekanlarından olan türbenin bir grup Kürt tarafından yıkılmasından sonra, Türkmenlerin yürüyüş yapmak istedikleri sırada başladığını kaydettiler. 
     Aynı kaynaklar, Saddam döneminde bölgenin nüfus yapısının değiştirilmesi çabaları çerçevesinde, Kerkük'e 72 kilometre uzaklıktaki beldenin Tikrit'e bağlandığını hatırlattılar. 
     
</TEXT>
</DOC>
