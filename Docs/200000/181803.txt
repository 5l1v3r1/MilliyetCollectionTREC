<DOC>
<DOCNO> 181803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/guncel/gun05.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavernacı Atak'ın arşivini çalmışlar 
</HEADLINE>
<TEXT>

   İlyas Atak, 'olay kasedi' soranlara şöyle diyor "Dört yıl önce evime giren hırsız, arşivimi çaldı. Arayıp para istedi, 'Yenilerini çekerim' dedim" 
      ALİ EYÜBOĞLU 

   
   Hayatına giren kadınları, garsoniyerinde gizli kameraya alan ve bu görüntüleri ofisinde arkadaşlarına seyrettiren çapkın tavernacı İlyas Atak, üç gündür kayıp. Polisin Uzan operasyonunda ele geçirdiği Gülben Ergen kasedinin manşetlere taşınmasının ardından cep telefonunu kapatan Atak, sadece en yakınlarını arıyor. Atak, magazin dünyasına bomba gibi düşen "gizli kayıt garsoniyer görüntülerini" soran arkadaşlarına şu ilginç yanıtı veriyor 
   "Dört yıl önce evime hırsız girdi ve arşivimi çaldı. Kasetleri çalanlar ilk beni arayıp 'Elimizde kasetlerin var' dedi ve benden para istedi. Onlara, size bir kuruş vermem, ben yenilerini çekerim dedim. Bendeki kasetler gitti." 
   
   O ZAMAN PARAM ÇOKTU 
   Gülben Ergen'in düzenlediği basın toplantısının ardından telefonla konuştuğumuz İlyas Atak, kendisini manşetlere taşıyan olayın muhatabı olmadığını iddia etti. Atak'a, Gülben Ergen'in poliste ifade vermesine neden olan garsoniyerdeki aşk görüntülerini izleyen tanıkların olduğunu hatırlattık, şu yanıtı verdi 
   "Benim de kulağıma geldi, böyle bir kaset varmış diye. Ama ben seyretmedim. Seyredersem, o kişinin benim olup olmadığımı söylerim. Kasedi kim niye, hangi amaç için çekmiş ben de bilmiyorum." 
   Kaçmadığını, polisin de kendisini aramadığını belirten Atak, Gülben Ergen'le 1991'de başlayan arkadaşlığının 1.5 yıl sürdüğünü söyledi. 
   
   UZAN'I TANIMAM 
   "Gülben'le beraberliğimiz olduğu dönem 20 yaşında falandı. O zamanlar bende de çok para vardı, birçok kız arkadaşım oldu" diyen Atak, kaset olayının muhatabı olmadığı için sustuğunu, asistanında kasedi çıkan Hakan Uzan'ı ise tanımadığını iddia etti. 
   
   
</TEXT>
</DOC>
