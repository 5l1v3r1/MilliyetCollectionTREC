<DOC>
<DOCNO> 178100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/ekonomi/aeko.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'de, 'bankacılık krizi' dersi verecek 
</HEADLINE>
<TEXT>

   BDDK Başkanı Akçakoca, IMF - Dünya Bankası yıllık toplantılarında 'Sistemik Bankacılık Krizi Yönetiminden Dersler' konulu panelde Türkiye'de yaşadığı tecrübeleri anlatacak 
      EKONOMİ SERVİSİ 
   
   Uluslararası Para Fonu IMF ve Dünya Bankası yıllık toplantıları, 20 - 24 Eylül tarihlerinde, Birleşik Arap Emirlikleri'nin ticari merkezi Dubai'de yapılacak. 
   Kamu yönetiminde sivilleşme, bölgesel ve küresel ekonomik sorunlar ağırlıklı bu yılki toplantılara, Başbakan Recep Tayyip Erdoğan ve Devlet Bakanı Ali Babacan'ın yanı sıra bazı hükümet yetkilileri bürokrat ve işadamlarının da katılması bekleniyor. 
   Toplantıların geçici programına göre, Bankacılık Düzenleme ve Denetleme Kurulu BDDK Başkanı Engin Akçakoca ile CHP İstanbul Milletvekili Kemal Derviş iki ayrı panele katılacaklar. 
   BDDK Başkanı Engin Akçakoca, Dubai'de, "Sistemik bankacılık krizi yönetiminden dersler" konulu panele katılarak, Türkiye'deki bankacılık sektörünün düzenlenmesi konusundaki tecrübeleri anlatacak. 
   
   CHP'li Derviş de gidiyor 
   CHP İstanbul Milletvekili Kemal Derviş ise "Hükümetler Üstü Yönetim - Kamu Özel sektör İşbirliği'nin Yeni Kimyası'' konulu bir panele katılacak. Bu panelle ilgili alt bilgide, klasik hükümet anlayışının, artan ülkesel ve küresel sorunlara etkin bir şekilde yanıt veremediği belirtililiyor. Panele ilişkin bilgide, küresel kalkınma konularının hassasiyeti, farklılığı ve karmaşık olmasının, yeni yönetim mekanizmasının, geleneksek olmayan aktörlerden oluşarak, yeni düzenleyici bir süreç gerektirdiği ifade ediliyor. 
   Yeni yönetim sisteminde, seçilenler ve atanmışların yanı sıra, özel sektör ve sivil toplum kuruluşlarının daha etkin bir rol oynayabileceği vurgulanıyor. 
   Panele, Kemal Derviş'in yanı sıra Uluslararası Ticaret Liderleri Forumu Başkanı Robert Davies, Merkezi İngiltere'de bulunan Küresel Tanık ismindeki sivil toplum kuruluşu araştırma bölümü başkanı Simon Taylor ve Mısır'da organik tarım ürünleri üreticisi şirket SEKEM'in başkanı Helmi Abu El Eish gibi isimler katılıyor. 
   Kemal Derviş ayrıca, "Ekonomik ve Mali Politikalar ile Reformların Başarısında, Etkin Kamu İletişiminin Rolü'' konulu bir paneli de yönetecek. 
   
   İslami bankacılık da tartışılacak 
   Yıllık toplantılarda ele alınacak diğer konular arasında Bölgesel İşbirliği ve Kalkınma İçin Uluslararası Nehirler, Orta Doğu ve Kuzey Afrika Bölgesi Ülkelerinde İstihdam, Ticaret ve Yatırım İklimi, Güney Asya'da Sosyal Koruma ve Yoksulluk, Gelişmekte Olan Piyasalarda Doğrudan Yabancı Sermaye, Su Güvenliği, Küresel Bankacılık Standardı, Küresel ve İslami Bankacılık, Barış ve Demokrasi'nin Tesis Edilmesinde Ticaretin Rolü gibi başlıklar da bulunuyor. 
   IMF ve Dünya Bankası toplantılarının birisi bahar döneminde Washington'da gerçekleştiriliyor ve buna Yarı Yıl Toplantısı ya da Bahar Dönemi Toplantısı adı veriliyor. 
   Toplantılardan diğeri, Washington dışında bir ülkede gerçekleştirilirken, bu toplantıya da Yıllık Toplantı ismi veriliyor. 
   
   Dünya ekonomisinde ana sorun haline geldi    Panele ilişkin bilgide, bankacılık krizlerinin, bugünün küresel ekonomisinde ana sorun haline geldiği, farklı ülke yapılarında kaynaklanan bankacılık krizlerinin, klasik banka çözümleriyle çözümlenemez hale geldiği kaydediliyor. 
   Panele ilişkin bilgide, Türkiye, Rusya, Arjantin, Uruguay ve Ekvador gibi ülkelerdeki bankacılık krizlerinin, bu ülkelerin ekonomilerinin yüksek oranda dolarize olması, borç yükünün artması ve sınırlı mali kaynaklardan kaynaklandığı vurgulanıyor. 
   BDDK Başkanı Akçakoca'nın katılacağı 'Sistemik Bankacılık Krizi Yönetiminden Dersler' panelinin diğer konuşmacıları Tayland Merkez Bankası Başkan Yardımcısı Tarisa Watanagase ve Meksika finans şirketleri danışmanı Eduardo Fernandez olacak. 
   
   
</TEXT>
</DOC>
