<DOC>
<DOCNO> 196777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun08.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraya sızan "gazeteci" uşak... Skandal büyüyor... 
</HEADLINE>
<TEXT>

     Sahte referanslarla ''uşak'' olarak işe girdiği Buckingham sarayında iki ay çalışan Daily Mirror muhabiri Ryan Parry, Kraliçe İkinci Elizabeth'in doğduğu yerde bulunan ikametgahı Windsor kalesindeki güvenliğin daha da kötü olduğunu öne sürdü. 
     Daily Mirror gazetesi, uşak rolü oynayan muhabiri Parry'nin 26 kraliçeyle birlikte Windsor'da geçirdiği dört günün haber ve fotoğraflarına yer verdi. 
     Windsor'a çalıştırılmak üzere geçen Ekim ayında götürüldüğünü belirten Parry, burada kraliçeyle iyice yakınlaşma imkanı bulduğunu öne sürdü. 
     Kraliçenin yemeklerini özel dairesinin kapısına kadar götürmesine izin verildiğini, ayrıca İkinci Elizabeth'in her gün içmeyi adet haline getirdiği cin ve Dubonnet'in servisini kendisine yaptırdıklarını belirten Parry, ''Her sabah gazete ve mektuplarını da kapısına kadar ben götürdüm'' iddiasında bulundu. 
     Gazeteci, Windsor kalesindeki güvenliğin, Prens William'ın yaş gününe Aaron Barschak adlı komedyenin Bin Ladin kıyafetiyle gelmesinden sonra sıkılaştırılmış olduğuna da dikkat çekerken, ''Bir de güvenlik gözden geçirilmemiş olsaydı nelerle karşılaşacaktık'' sorusunu yöneltti. 
     Windsor kalesinde geçirdiği dört gün boyunca kraliçenin özel zevklerini bile öğrenme fırsatı bulduğunu belirten Parry, kraliçenin İngiltere'nin ünlü TV dizisi ''EastEnders''ı ve bazı at yarışlarını izlediğini, at yarışlarını bazen videoya kaydedip tekrar seyrettiğini anlattı. 
     Gazete, Windsor kalesinin içinde, kraliçenin kahvaltı masası ile Prens William ve Prens Harry'nin kullandığı sera dahil pek çok özel noktanın fotoğraflarını yayımladı. Hakkında hiçbir referans ve güvenlik kontrolü yapılmadan işe alındığı halde kraliçeye yakınlaşmasına izin verilmesini eleştiren Ryan Parry, ''Dün ortaya attığım iddiada ısrarlıyım. İstesem onu zehirleyebilirdim'' dedi. 
     Bu arada Buckingham sarayı yetkilileri, Daily Mirror gazetesi ve muhabiri Ryan Parry hakkında dava açma hakkını kullanıp kullanmayacağı yolundaki soruları yanıtlarken, bu olasılığı tümüyle reddetmedi, ancak yorum yapmadı. 
     Hukuk çevrelerine göre, bütün saray çalışanları gibi işe girerken ''gizlilik kurallarına uyacağına'' dair sözleşme imzalayan Parry'nin hakkında, bu anlaşmanın şartlarını ihlal ettiği için dava açılabilir. 
     
</TEXT>
</DOC>
