<DOC>
<DOCNO> 169027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/guncel/gun07.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit'te de dedikodu depremi 
</HEADLINE>
<TEXT>

Sahilde, Marmara depreminde olduğu gibi yengeçlerin karaya vurması ve deniz suyunun çekilmesi korkuya neden oldu. İnceleme yapan uzmanlar, "Endişe edilecek bir durum yok" dedi 
     İZMİT DHA 

     İzmit sahil şeridinde dün akşam saatlerinde on binlerce yengeçle dip balığının can çekişerek karaya vurması, deprem paniğine yol açtı. Çevre İl Müdürlüğü yetkilileri deniz suyundan alınan numunelerde, çözülmüş oksijen oranında önemli ölçüde düşüş kaydedildiğini, oksijensiz kalan balık ve yengeçlerin bu nedenle karaya vurduğunu söyledi. 
     Marmara Depremi'nden birkaç gün önce de benzer bir olay yaşanması nedeniyle vatandaşlar endişeye kapılarak telefonlara sarıldı. Deniz suyunda da yaklaşık 20 santimlik çekilme olması paniği artırdı. 
     
     Ölçüm yapıldı 
     Bölgeye gelen Çevre Müdürlüğü ekipleri deniz suyundan numune alarak oksijen ölçümü yaptırdı. Bazı vatandaşlar balık ölümlerinin radon gazı yükselmesinden kaynaklandığını öne sürdü, bazıları da deniz suyunun üst tabakasının aniden ısınmasına bağladı. 
     Numune sonuçlarıyla ilgili açıklama yapan Çevre İl Müdürü Mahmut Akyol, endişe edici bir durum olmadığını belirtti. Akyol, daha önce deniz suyundaki çözülmüş oksijen oranının bir litre suda 7 ile 9 miligram olduğunu, dünkü ölçümde ise bunun bir miligram olarak ölçüldüğünü kaydetti. 
     
     Balıklar yarı baygın 
     Akyol, "Bu mevsimde gözle görülmeyen ve 'alg' olarak adlandırılan planktonlar gündüz bol oksijen üretiyor. Akşam ise aniden ölüyor. Bu durumda deniz suyunda oksijen oranı düşüyor. Oksijensiz balık ve yengeçler de yarı baygın halde karaya akın ediyor. Endişe edecek bir durum yok" dedi. 
     

</TEXT>
</DOC>
