<DOC>
<DOCNO> 198606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun05.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
550 Japon askeri, Şubat'ta Irak'a gidecek... 
</HEADLINE>
<TEXT>

     Irak'ta geri hizmetlerde görev yapacak kara kuvvetlerine bağlı 550 kadar Japon askerinin şubat ve mart aylarında ülkenin güneyine gideceği bildirildi. 
     Japon Kyodo haber ajansının haberinde, Japon hükümetinin hazırladığı taslak plana göre, aralık ayının sonunda hava ''Öz Savunma Güçleri''ne bağlı 10 kişilik öncü bir timin, Kuveyt'e ve oradan da Irak'a gitmesinin ardından ocak ayının ortalarında da C-130 tipi kargo uçaklarının Irak'a gönderileceği belirtildi. Irak'ta görev yapacak hava personeli sayısının 150 olmasının öngürüldüğü kaydedildi. 
     Plana göre, hava personelinin gönderilmesinin ardından ocak ayı sonunda nakliye gemileri Irak'ta görev yapacak kara kuvvetleri askerlerine malzeme sevkiyatı yapacak. Kara kuvvetlerine bağlı 550 kadar asker şubat ayından başlayarak mart ayının sonlarına kadar Irak'a gönderilmiş olacak. Söz konusu planın, Japon halkının Irak'taki güvenlik şartlarının giderek kötüleşmesinden doğan kaygıları nedeniyle onaylanmama ihtimali olduğuna işaret edilen haberde, Japonya'da bu hafta içinde yapılan kamuoyu araştırmasının, Japon halkının sadece yüzde 10'unun mevcut şartlar altında Irak'a asker gönderilmesini destek verdiğini gösterdiği vurgulandı. 
     
</TEXT>
</DOC>
