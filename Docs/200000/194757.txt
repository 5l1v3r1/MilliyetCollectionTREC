<DOC>
<DOCNO> 194757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun19.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türkçe'yi zorunlu ders yapan okuldan geri adım 
</HEADLINE>
<TEXT>

     Hollanda'da, Türkçe'nin gelecek yıldan itibaren birinci sınıflarda zorunlu seçmeli ders olacağını açıklayan ortaokul, kararından vazgeçti. 
     Utrecht kentindeki Katolik St. Gerardus Majella Ortaokulu'nun müdürü Ton van Vugt, Türkçe'nin zorunlu seçmeli dersler arasından çıkarıldığını, ancak Almanca ve Fransızca ile birlikte seçmeli ders olarak kalacağını bildirdi. 
     Van Vugt, kararı, mali konularla gerekçelendirdi ve dersin maliyetinin iyi araştırılmadığını, herhangi bir maddi sıkıntı çekilmemesi için bu karara vardıklarını söyledi. 
     Van Vugt, Türkçe'nin seçmeli modern yabancı diller arasında kalacağını, öğrencilerin zorunlu olarak görecekleri İngilizce'nin yanında Almanca, Fransızca ve Türkçe arasından ikisini seçebileceklerini belirtti. 
     Eğitim Bakanı Maria van der Hoeven okulun, Türkçe'yi zorunlu seçmeli ders yapma kararına destek vermiş, ancak siyasi çevreler bu karara şiddetle karşı çıkmıştı. 
     
</TEXT>
</DOC>
