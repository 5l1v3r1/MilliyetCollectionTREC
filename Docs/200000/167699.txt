<DOC>
<DOCNO> 167699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur36.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Cheney ile telefonda görüştü... 
</HEADLINE>
<TEXT>

     Başbakan Tayyip Erdoğan, Türk askerlerinin ABD güçleri tarafından Irak'ta gözaltına alınmalarıyla ilgili olarak, ABD Başkan Yardımcısı Dick Cheney ile bir telefon görüşmesi yaptı. 
     Kayseri'den döndükten sonra AK Parti Ankara İl Kongresi'nin yapıldığı Atatürk Kapalı Spor Salonu'na geçen Erdoğan, bir süre kongre çalışmalarını izledi. 
     Erdoğan, daha sonra, beraberindeki Dışişleri Bakanı ve Başbakan Yardımcısı Abdullah Gül, Dışişleri Bakanlığı Müsteşarı Büyükelçi Uğur Ziyal, Dışişleri Bakanlığı Müsteşar Yardımcısı Büyükelçi Baki İlkin, Başbakanlık Dış Politika Başdanışmanı Ender Arat ve AK Parti Genel Başkan Yardımcısı Şaban Dişli ile kongre salonundaki protokol odasına geçti. 
     Başbakan Erdoğan'ın, buradan ABD Başkan Yardımcısı Cheney ile telefonla irtibat kurarak bir süre görüştüğü öğrenildi. Görüşmenin, yaklaşık yarım saat sürdüğü belirtildi. 
     Erdoğan, görüşme sonrasında tekrar kongre salonuna döndü. 
     
</TEXT>
</DOC>
