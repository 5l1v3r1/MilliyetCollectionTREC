<DOC>
<DOCNO> 154229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/soneko08.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Çöken sadece binalar değil, kamu yönetimidir... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Bingöl'de meydana gelen depremde de, çöken şeyin, yalnızca binalar olmadığını belirterek, ''çöken yasakçı, hantal, verimsiz ve yolsuzluk doğuran kamu yönetimidir'' dedi. 
     TOBB Sanayi Odaları Konseyi bugün Gaziantep'te Tuğcan Otel'de toplandı. 
     Toplantının açılışında bir konuşma yapan Hisarcıklıoğlu, konuşmasına, Bingöl'de yaşanan depreme değinerek başladı. 
     Bu depremin, Türkiye'de idari ve bürokratik yapının çöktüğünün göstergesi olduğunu ifade eden Hisarcıklıoğlu, ''çöken sadece binalar değil, yasakçı, hantal, verimsiz ve yolsuzluk doğuran kamu yönetimidir. Bu tür olayların yaşanmasına göz yuman, müsaade eden ve önlem almayan bir kamu yönetimi anlayışıyla bir yere varılamayacağını da bir defa daha tecrübe ettik'' dedi. 
     Kural hakimiyetinden uzaklaşıldığı ölçüde, işlerin nasıl kötüleştiğinin de yeniden görüldüğünü de belirten Hisarcıklıoğlu, ''hiç kimse bu yaşananlara sadece cehalet deyip geçemez'' dedi. 
     Yurtdışındayken, o ülkenin, trafik kurallarına sıkı sıkıya uyan vatandaşın, Türkiye'de ise bu kurallara çoğu defa uymadığını anımsatan Hisarcıklıoğlu, bunun nedeninin, ne eğitim, ne de trafik cezalarıyla açıklanamayacağını, asıl sebebin, hatalı bir uygulama yapıldığında, kamu otoritesi tarafından, bunun hesabının sorulacağının bilinmesi olduğunu kaydetti. 
     Kamu otoritesinin, mevcut yasaları uygulayamamasının, toplum vicdanında adalet duygusunun yara almasına neden olacağını anlatan Hisarcıklıoğlu, adaletin sağlanmasıyla ilgili toplumda şüphe oluşmaya başladığında ise artık ne sistemin işlemesinden, ne de gelişmesinden bahsedilebileceğini vurguladı. ''Yapanın yanına kar kalmayacağı'' bir adalet reformu ve kamunun verimli çalışmasını sağlayacak kamu yönetim reformunun sağlanmasını gerektiğini vurgulayan Hisarcıklıoğlu, konuşmasında ekonomideki gelişmelere de değindi. 
     Özelleştirme İdaresi'nde çalışanların, özelleştirilecek kurumlarda yönetim kurulu üyeleri olduklarına dikkat çeken Hisarcıklıoğlu, oradan maaş alan insanların, özelleştirmeyi isteyip istemeyeceği sorusunu yönelterek, ''bu yüzden diyoruz ki, özelleştirmeye, Özelleştirme İdaresi'nden başlanmalıdır'' dedi. 
     Bingöl depreminin yol açtığı facia ortadayken, kamu ihale sistemini sulandırmaya çalışmanın, çevresinden dolaşmaya kalkmanın, by-pass etmek gibi öneriler getirmenin, iyi niyetli girişimler olduğunun iddia edilemeyeceğini vurgulayan Hisarcıklıoğlu, ancak, karne ticaretlerinin kesileceğini gören bir kısım bürokratların da teşvikiyle siyasi irade sahiplerinin bu yönde ifadeler verdiklerini üzülerek gördüklerini bildirdi. 
     
     EKONOMİ FAY HATTINDA BULUNUYOR 
     Şu anda ekonominin hala kırılgan bir temel üzerinde bulunduğuna da dikkat çeken Hisarcıklıoğlu, ''yani tabiri caizse bir fay hattında bulunuyor'' dedi. Bu kırılganlığın kaynağında ise dünkü sorumsuz ve kontrolsüz kamu idaresi anlayışının eseri olan yüksek kamu borç stoğunun bulunduğuna işaret eden Hisarcıklıoğlu, böyle bir ekonomide işlerin düzelmesinin tek bir koşulu bulunduğunu söyledi. Bu koşulun ise artık bir daha sorumsuzluk yapılamayacağını ve yaşama biçimimizi geri dönülemez bir biçimde değiştirmekte olduğumuzu topluma kanıtlamak olduğunu söyledi. 
     İki yıldan buyana, Türkiye'nin sıkıntılı bir süreçten geçtiğini, eskinin kötü alışkanlıklarından sıyrılıp, yeni ve daha sağlıklı bir yapı oluşturmaya çalışıldığını belirten Hisarcıklıoğlu, bugün gelinen noktada bir yol ayrımında bulunduklarını kaydetti. 
     Bu yol ayrımında, hangi yolun seçileceğine hükümetin karar vereceğini belirten Hisarcıklıoğlu, şunları söyledi 
     ''Şimdi hep birlikte bu iki seçeneğimizi inceleyelim, yüzde 6.5 veya üzerinde bir faiz dışı fazlanın sağlanması, reform programının benimsenerek uygulanmaya devam edilmesi, güvenin sağlanması, faizlerin düşmesi, borçların çevrilmesinin kolaylaşması, tasarrufların dövizden TL'ye dönmesi, enflasyonun düşmesi, tüketimin artması, üretim ve yatırımın artması, istikrarlı ve tempolu büyüme ortamına giriş. Ya da kamu harcamalarının artırılması, reform programından sapıldığı izleniminin yerleşmesi, güven erozyonu, artan faizler, artan borçlanma ihtiyacı, bekleyişlerin kötüleşmesi, TL'den kaçış, insanların kriz beklentisiyle tüketimi kısması, yatırım ve üretimin azalması ve yolun sonuna geliş. 
     Gördüğünüz gibi her iki seçeneğin başlangıç noktası tek bir kararda birleşmektedir. Sabrederek işlediği görülen reform programını sürdüreceğiz veya sabırsızca davranarak, katlandığımız bunca fedakarlıkların boşa gitmesine sebep olacağız.'' Hisarcıklıoğlu konuşmasında, ekonomide aksayan diğer konulara da değinirken, bugüne kadar, hükümet üyeleriyle gerçekleştirdikleri Ekonomik Sosyal Konsey'de üzerinde mutabakat sağlanan konular hakkında da bilgi verdi. 
     




</TEXT>
</DOC>
