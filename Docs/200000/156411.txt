<DOC>
<DOCNO> 156411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko37.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Berksoy Hesapsız ve yoğun borçlanmalar enflasyonu yükseltti 
</HEADLINE>
<TEXT>

     Prof. Dr. Turgay Berksoy, borçların Türkiye'nin temel ekonomik sorunu olduğunu vurgularken, hesapsız ve yoğun borçlanmaların enflasyonu yükselttiğini, tedirgin edici bir borç yapısı yarattığını söyledi. 
     Marmara Üniversitesi Maliye Araştırma ve Uygulama Merkezi ile İktisadi ve İdari Bilimler Fakültesi tarafından düzenlenen, ''Türkiye'de kamu borçlanması'' konulu 18. Türkiye Maliye Sempozyumu Girne'de yapılıyor. 
     Marmara Üniversitesi Maliye Araştırma ve Uygulama Merkezi Müdürü ve Sempozyum Düzenleme Komitesi Başkanı Prof. Dr. Turgay Berksoy, sempozyumda yaptığı konuşmada, 18 yıldır düzenlenen sempozyumun kendi alanında ilk ve tek olduğunu belirtti. 
     Berksoy, toplantı yeri olarak KKTC'yi seçmelerindeki amacı ise ''uluslararası platformlarda yalnızlığa itilmeye çalışılan Yavruvatan'a, Anavatan'ın desteğini bir kez daha vurgulamak'' olduğunu kaydetti. 
     Marmara Üniversitesi İktisadi ve İdari Bilimler Fakültesi Maliye Bölüm Başkanı Prof. Ömer Faruk Batırel ise sempozyumu üçüncü kez Marmara Üniversitesi'nin düzenlemesi ve KKTC'de bulunmaktan duyduğu memnuniyeti dile getirerek, Türkiye'nin sıcak mali gündeminin burada tartışılacağını söyledi. 
     Batırel, sempozyumunun kamu borçları konusunda kaynak olacağını kaydetti. 
     
     ''KKTC'YE MANEVİ DESTEK'' 
     Marmara Üniversitesi Rektörü Prof. Dr. Tunç Erem ise kamu borçlanması konusunun ekonomik, mali, hukuki ve siyasi boyutlarıyla konuların tartışılacağını belirterek, toplantının KKTC'ye manevi destek niteliği olduğunu söyledi. 
     Enflasyonun Türkiye için büyük bir sorun olduğunu ve herkesin durumu ''Türkiye borç batağında, bundan kurtulmak için çare arıyor'' diye özetlediğini kaydeden Erem, Türkiye'de enflasyonun hiç mazeretsiz tek rakamlara düşmesinin, aday olduğu Avrupa Birliği'nde yer alabilmesi için şart olduğunu vurguladı. 
     Antienflasyonist politikalar gerektiğini anlatan Erem, kamu verimliliğinin artırılmasının önemini de vurguladı Prof. Tunç Erem, ''Türkiye'de milli gelir 3 bin dolar civarındayken satın alma paritesinin 6 bin dolar olmasının, kayıt dışı ekonomiyi ve ne kadar büyük vergi kaybı bulunduğunu gösterdiğine'' işaret ederek, Türkiye'nin ''vergi kaçıranların cenneti'' olmaktan çıkarılmasını istedi. 
     Bankacılık ve sosyal güvenlik reformlarının şart olduğunu dile getiren Erem, AB'ye tam üyelik öncesi önemli bir adım olan gümrük birliğiyle firmaların daha kaliteli üretime itildiğini, küreselleşmeden yararlanabilmek için altyapının uyuma kavuşturulması gerektiğini anlattı. 
     
</TEXT>
</DOC>
