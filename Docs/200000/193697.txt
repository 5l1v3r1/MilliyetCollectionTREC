<DOC>
<DOCNO> 193697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/sazak.html </URL>
<DATE> 2003/11/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yerli oligarklar 
</HEADLINE>
<TEXT>

   
   BDDK Başkanı Engin Akçakoca dün görevinden istifa etti, yerine hükümetçe Halk Bankası Genel Müdürü Tevfik Bilgin önerildi. 
   Akçakoca iki yıldır bu görevdeydi. 2001 krizi ertesinde görevi Zekeriya Temizel'den devralmıştı. Kemal Derviş döneminde öne çıkmıştı. 
   Bankalar operasyonu Türkiye'ye 47 milyar dolara patladı. Bunun 22 milyar doları kamu bankalarının görev zararları. 17.4 milyar doları ise fona devralınan bankaların Hazine'ye maliyetinden, 'hortumlamadan' kaynaklanıyor. 
   1990'larda başlayan özelleştirme furyasında elden çıkartılan bankalar kötü yönetilmiş, vatandaştan toplanan mevduatlar yasalara aykırı şekilde grup şirketlerine kullandırılmıştı. Bu bankaların satışı, elde tutulmasından daha pahalıya patladı devlete 
   TBMM Meclis Araştırma Komisyonu'nun 1000 sayfalık raporunda bu çöküşün siyasi serüveni yazılı. 
   Son on yılın sorumlusu bazı eski bakan ve başbakanlara Yüce Divan yolu gözüküyor. 
   BBDK yönetimi, 2001 krizinin 'hasar tespiti'ni tamamlayıp, bankaların artık sağlıklı işlediğini düşündüğü bir sırada İmarbank skandalı patladı. 
   Uzanlar'ın bankasında batan paranın 700 trilyon olduğu varsayılırken hiç hesapta olmayan 'çifte kayıt' sistemiyle halktan toplanan mevduatın 7 - 8 katrilyonu bulduğu anlaşıldı. BDDK, bankaya el koymadan önce bu durumu görememişti. Gizli bir yazılım programıyla, 'bankacılık tarihinde görülmemiş bir soygun gerçekleştirildiği' BDDK ve hükümet yetkililerince öne sürüldü. 5 milyar dolarlık bu borcun geri dönüşü nasıl olacak 
   Akçakoca'nın istifasıyla 'İmarbank dosyası' arasında doğrudan bağlantı var mı, belli değil. BBDK eski başkanının son günlerde yakındığı 'baskılar', hükümetten mi, yoksa tasfiye edilen banka sahiplerinden mi kaynaklanıyor, kamuoyu bu konuda aydınlatılmalıdır. 
   İmarbank olayının siyasi tarafında Genç Parti lideri Cem Uzan ile AKP lideri Başbakan Tayyip Erdoğan var. 
   Erdoğan'ın AKP Grubu'nda, 'Siyasi rakibimiz Genç Parti'dir' açıklamasının ardından ÇEAŞ'ta düğmeye basılmıştı. 
   İlginçtir. Rusya'da, Yeltsin'in başlattığı özelleştirme politikasıyla palazlanan 'oligarklar'ın en güçlüsü 11 milyar dolarlık Khodorkovski'nin tutuklanmasında Putin'in rolü tartışılıyor. 
   Rusya'da 1990'lardan itibaren petrol, karlı işler yeni kapitalistlere dağıtıldı ama sonuçta kamu bundan zarar gördü. Siyasi oligarşiden sonra devlet eliyle yaratılan zenginler sınıfı, 'oligarklar' ülke kaynaklarını sömürmeye başladılar. 
   Yerli 'oligarklar' Türkiye'de bu işi Rusya'dan daha önce yaptılar 
   Kamudaki 'obezite'den yakınırken, hesapsız özelleştirmeler topluma çok daha pahalıya patlamadı mı Ekonomik krizler Moskova'yı da, Ankara'yı da son on yılda ikişer defa yakaladı. Hala ders almadık 
   
      
   
   
</TEXT>
</DOC>
