<DOC>
<DOCNO> 188511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun15.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Asmalı Konak'' Türkiye'den sonra 23 Ekim'de Avrupa'da vizyonda 
</HEADLINE>
<TEXT>

     Başrollerini Özcan Deniz ve Nurgül Yeşilçay'ın paylaştığı ''Asmalı Konak'' filmi Türkiye ile aynı zamanda Almanya, Avusturya ve İsviçre'deki sinemalarda gösterime girecek. 
     Türk filmlerinin Avrupa'daki dağıtımını yapan Nermin Tutal ve Anıl Şahin'in kurduğu ''MaXXimum Film und Kunst GmbH'' adlı şirket, ''Asmalı Konak''ı 23 Ekim'de Almanya'daki sinemalarda gösterime sokacak. 
     Şirketin Genel Müdürü Anıl Şahin, ''Asmalı Konak'' filminin tüm oyuncularının, 20 Ekim'de Essen, 21 Ekim'de de Berlin'de düzenlenecek gala gecelerinde Almanya'daki Türk sinemaseverlerle buluşacağını söyledi. 
     Şahin, ''Şirketi kurmaktaki amacımız, Türk sinema sektörünün yükseliş dönemini yaşadığı bu günlerde, filmlerimize ve yapımcılarımıza yeni bir soluk aldırmak ve sektörümüzün yurtdışında da kalıcı şekilde temsil edilmesini sağlamak. Tamamen Türk sermayesiyle kurduğumuz bu Alman firmasıyla, modern Türk filmlerini aylarca beklemeden, yabancı aracı kurumlara teslim olmadan, sayıları 300'ü bulan Almanya, Avusturya ve İsviçre sinemalarında gösterme imkanına sahip olduk'' dedi. 
     Başarılarının sırrının, Amerikalı dağıtım şirketleriyle benzer profesyonel yöntemleri kullanarak ve devamlılığı garanti ederek çalışmaktan geçtiğini belirten Şahin, filmin ilk galasının tüm sanatçıların katılımıyla birlikte 20 Ekim'de Essen'deki CinemaxX'da, 2. galasının da 21 Ekim'de Berlin'deki UCI Zoo Palast'ta yapılacağını bildirdi. 
     ''MaXXimum Film und Kunst GmbH'' şirketi, 2001 yılında ''Deliyürek'' filmiyle Almanya'da başarılı dağıtım şirketlerine verilen ''Box Office Germany'' Bogey ödülüne layık görülmüştü. 
     
</TEXT>
</DOC>
