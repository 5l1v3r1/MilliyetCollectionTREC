<DOC>
<DOCNO> 188625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur11.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı'ndan askere ve YÖK'e yanıt geldi... 
</HEADLINE>
<TEXT>

     Genelkurmay 2. Başkanı Orgeneral İlker Başbuğ'un dün yaptığı İmam Hatip çıkışına bugün Milli Eğitim Bakanı Hüseyin Çelik'den, Koç Üniversitesi açılış töreninde yanıt geldi. 
     Hüseyin Çelik, yaptığı konuşmada "biz hükümet olarak eğitimi en öncelikli meselelerimiz arasında görüyoruz ve adımlarımızı buna göre atıyoruz. Sürekli değişim gelişerek devam etmek bizim paralomız olmalıdır. Bugün eğitimimizin reforma ihtiyaç olduğu açıktır" dedi ve özetle şöyle devam etti 
     "Hükümet olarak bize yöneltilen ithamlar var. Çeşitli platformlardan gelen ithamlar var. Ancak bizim bu ülkenin rejimi ile hiçbir problemimiz yok. Ancak statükocu bir anlayışla geçmişe saplanıp kalan insanlarla anlaşmamız çok zor. 70 sene önce böyle oluyordu dolayısıyla şimdi de böyle olmalı diyen anlayış dünyadaki değişimi yakalayamaz. Bizim tavrımız demoktarik cumhuriyetten yanadır. Bize karşı çıkanların tavrı bürokratik cumhuriyet yanlısıdır. Seçilmiş hür parlamentoya olur olmaz yerde saldırmaz. Varsa bir yanlışımız hep beraber tartışırız." Hüseyin Çelik, sözlerini daha sonra şöyle sürdürdü 
     " Hükümetle diğer kurumlar arasında bir çatışmanın olması hiç kimseye fayda sağlamaz. Biz yargıyı da, Türk Silahlı Kuvvetleri'ni de polisi de bir bütün olarak görüyoruz, bunları tamamlayıcı unsurlar olarak görüyoruz. Bir vücudun uzuvları olarak görüyoruz. Vücudun uzuvları birbirleri ile çatışmaz. Biz bu gemi içerisinde birbirimizi imha etmek için çalışırsak selamet denilen kıyıya varamayız. Bu ülkenin değerleri ile çatışmak da kimseye birşey kazandırmaz. " 
     
</TEXT>
</DOC>
