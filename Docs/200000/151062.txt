<DOC>
<DOCNO> 151062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur16.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Riyad toplantısı ortak bildirisi... 
</HEADLINE>
<TEXT>

     Suudi Arabistan'ın başkenti Riyad'da yapılan ''Bölgesel İşbirliği Toplantısı'' sonunda yayınlanan ortak bildiride, Türkiye'nin telkinleri sonucu ortaya gerçekçi bir metin çıktığı ve genel olarak Türkiye'nin tüm isteklerinin metinde yer aldığı belirtildi. 
     Edinilen bilgiye göre, evsahibi ülke olan Suudi Arabistan'ın telkinleriyle toplantı sonunda bir bildiri yayınlanmasına karar verilirken, bildiri için taslak metinler Suudi Arabistan ile İran-Suriye ikilisinden geldi. 
     Türkiye'nin de aralarında bulunduğu bir grubun yaklaşımı, Irak'ın geleceğine ilişkin konulara daha gerçekçi yaklaşılması yönünde olurken, bir diğer grubun yaklaşımıysa işgalci güçlerin bir an önce bölgeden çıkması, BM'nin derhal etkin rol üstlenmesi gibi daha keskin ifadeler oldu. 
     Bu arada, dün gün boyu süren toplantılarda Türkiye hariç, diğer ülkelerin ABD'nin Suriye'ye yönelik suçlamalarını reddettikleri kaydedildi. 
     Uzun müzakereler sonunda Suudi Arabistan taslağı esas alınıp, üzerinde pek çok değişiklik yapılarak hazırlanan bildiri, Türkiye'nin telkin ve girişimleriyle yumuşatılarak, ''gerçekçi bir çerçeveye'' oturtuldu. 
     Bu bağlamda, görüşmelerde ABD Dışişleri Bakanı Colin Powell'ın Şam'a yapacağı ziyaretin ABD-Suriye ilişkileri açısından önemine dikkat çekilirken, bölgenin yeni bir gerginliğe tahammülü olamayacağı, dolayısıyla dikkatli adımların atılması yönünde telkinlerde bulunuldu. 
     Sonuç olarak, Türkiye'nin bölgeyle ilgili endişelerine yönelik dikkat çektiği hemen hemen tüm konuların bildiride yer aldığı ve ''bildirinin, Türkiye'nin arkasında duracağı bir metin olduğu' ifade edildi. 
     Ancak, bildirinin 8. maddesinin kendi içinde çelişkili olduğu ve bu konuda Türkiye'nin yalnız bırakıldığı belirtildi. 
     Öte yandan, bildirinin AB, NATO ve ABD'nin bilgisine Türkiye, BM'nin bilgisine de Suriye ve Suudi Arabistan tarafından getirilmesi konusunda anlaşmaya varıldı. 
     Görüşmelerde Filistin sorununa atıfta bulunulsa da, Irak konusunun gölgesinde kalmaması için ortak bildiride bu konuya yer verilmedi. 
     





</TEXT>
</DOC>
