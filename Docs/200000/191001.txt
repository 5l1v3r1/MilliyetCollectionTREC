<DOC>
<DOCNO> 191001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko24.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık'taki arıza sürüyor 
</HEADLINE>
<TEXT>

     Irak'ın Kerkük ve diğer üretim sahalarından elde edilen ham petrolü Yumurtalık Deniz Terminali'ne ulaştıran Irak-Türkiye Ham Petrol Boru Hattı'nda, 18 Ekim Cumartesi meydana gelen arızanın henüz giderilemediği bildirildi. 
     Kerkük'ten 18 Ekim'de yeniden pompalanmaya başlanan petrolün Adana'nın Yumurtalık İlçesi'ndeki BOTAŞ Tesisleri'ne aktarılması ile ilgili Türkiye tarafında herhangi bir teknik sorun bulunmuyor. 
     Yetkililer, boru hattının yeniden açılmasından sonra ancak 1,5-2 saat sürebilen pompalamanın durmasının flanşlardaki sızıntıdan kaynaklandığını anımsatarak, ''Irak'taki yetkililerle görüşme halindeyiz. Arızanın ne zaman giderileceği konusunda bir tarih veremiyoruz. Dileğimiz, bir an önce hattın yeniden açılmasıdır'' dediler. 
     
     DÜNYA PETROL FİYATLARINI ETKİLİYOR 
     Bu arada, yetkililer, Irak-Türkiye Ham Petrol Boru Hattı'nda meydana gelen arızanın dünya petrol fiyatlarını da etkilediğini ifade ettiler. Yetkililer, bu hat açılmadan zaman zaman ''arıza giderildi petrol hattı yeniden açıldı'' yolunda söylentilerin olumsuz etki yaptığını, bu nedenle daha hassas davranılması gerektiğini vurguladılar. 
     Yetkililer, petrol hattı açıldığında basın müşavirlikleri aracılığıyla tüm basın organlarına bilgi vereceklerini kaydettiler. 
     Körfez krizi sırasında BM'nin Irak'a uyguladığı ambargo nedeniyle Ağustos 1990'da işletmeye kapatılan Irak-Türkiye Ham Petrol Boru Hattı, 16 Aralık 1996'da sınırlı petrol sevkiyatı için tekrar işletmeye açılmıştı. Bu çerçevede altışar aylık dönemler itibariyle petrol sevkiyatı yapılıyordu. Son Irak savaşı ile 19 Mart 2003'de duran petrol akışı, geçtiğimiz 13 Ağustos'ta yeniden başlamış ama saldırılar nedeniyle yapılamamıştı. 
     
</TEXT>
</DOC>
