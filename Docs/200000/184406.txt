<DOC>
<DOCNO> 184406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur13.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
6 aydan küçük çocuklara grip aşısı önerilmiyor 
</HEADLINE>
<TEXT>

     Türk Tabipleri Birliği TTB Merkez Konseyi, 6 aydan küçük çocuklara grip aşısı yapılmaması uyarısında bulundu. 
     TTB Merkez Konseyi'nden yapılan yazılı açıklamada, sonbaharla birlikte grip virüsüne yakalanma olasılığının arttığı belirtilerek, grip aşısının, tavuk ve yumurta alerjisi olanlara, daha önce yapılan grip aşısına karşı alerji geliştirenlere ve aşı sonrası 6 hafta içinde ortaya çıkabilen geçici felç durumu görülen kişilere doktor tavsiyesi olmadan uygulanmaması gerektiği kaydedildi. 
     Açıklamada, her yıl sonbahar aylarında bir önceki seneye özel grip virüslerinin öldürülmesiyle hazırlanan grip aşısının, 6 aylıktan büyük ve grip olduğunda hayati tehlike yaratabilecek hastalığı bulunan çocuklara yapılabileceği ifade edildi. 
     Hayati tehlike yaratabilecek ve grip aşısı vurulmayı gerektirecek hastalıklar kronik kalp ve akciğer hastalıkları, şeker hastalığı, kronik böbrek yetmezliği, orak hücreli anemi ve diğer hemoglobinopatiler, bağışıklık sisteminin baskılandığı haller AİDS, kortikosteroid ilaç alımı gibi ve uzun süreli aspirin tedavisi almayı gerektiren durumlar şeklinde sıralanırken, bu tür hastaların yakınları ile bunlarla ilgilenen sağlık personelinin de aşı yaptırması gerektiği bildirildi. 
     
     DOZ 
     Aşının yan etkisi olarak, aşı yerinde hassasiyet, nezle, kırıklık, başağrısı, hafif yüksek ateş gibi gribe benzer bulguların da sık olmamakla birlikte görülebileceği kaydedildi. 
     Açıklamaya göre, sonbahar aylarında yapılacak ilk defa uygulamada, aşının 6 ay-3 yaş arası çocuklara 1 ay arayla 2 kez 0.25 mililitre yarım doz , 3-8 yaş arası çocuklara 1 ay arayla 2 kez 0.5 mililitre tam doz ve 9 yaş üzerindeki çocuklara 1 defa tam doz üst kol dış kısım kas içine uygulanması gerekiyor. 
     
</TEXT>
</DOC>
