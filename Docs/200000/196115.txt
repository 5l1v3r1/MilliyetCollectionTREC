<DOC>
<DOCNO> 196115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko16.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'tan beyin göçünü önlemeye çalışıyor... 
</HEADLINE>
<TEXT>

     ABD Dışişleri Bakanlığı, barışçı araştırmalarla meşgul Iraklı bilimadamlarının ülke dışına çıkışını önlemek için 16 milyon dolarlık bir plan üzerinde çalışıyor. 
     Amerikan Associated Press AP Haber Ajansı'nca elde edilen öneri taslağına göre, Iraklı bilimadamlarının uzmanlıklarını, ABD'yi tehdit edebilecek ülkelere ya da terörist örgütlere taşımalarını önleyebilmek için bir program hazırlandı. 
     Toplamı 11 sayfalık öneri uyarınca, programın ilk yılında, Amerikan bilimadamları camiasının ödemesiz yardımlarına odaklanılacak. 
     ABD Dışişleri Bakanlığı'nın ''Irak İçin Bilim, Teknoloji ve Mühendislik Desteği Mentorship Girişimi'', kısa adı ''Stem II'' olan proje, Bakanlığın bilim ve teknoloji özel danışmanı George H. Atkinson'ın ofisince geliştirildi. 
     Projedeki bazı fikirler, Washington merkezli, Sovyet bilimadamlarının yeniden mesleki eğitimine katılmış Carnegie Uluslararası Barış Vakfı'nın kıdemli üyesi Rose Gottemoeller'den çıktı. 
     Üç aşamalı projenin birinci adımında, Iraklı bilimadamlarına araştırma önerilerini sunumları karşılığında para herbir sunum için 450 dolar ödenecek. Irak'daki Amerikan işgal yönetimi bilimadamlarına halen ayda 50 dolar ödüyor, fakat, Iraklı bilimadamları halen işsiz. 
     Iraklı 750 kadar bilimadamının öneriler sunacağı, bunlardan da yaklaşık yüzde 75'inin hayata geçirilebilir olacağı tahmin ediliyor. 
     Bu programın faydaları şöyle özetleniyor Kitlesel imha silahları araştırmalarında azalma, Irak'dan bilimadamları kaçışının önlenmesi, kimyasal, biyolojik ve nükleer silahlar araştırmalarına alternatif. 
     
     IRAKLI BİLİMADAMLARININ SURİYE VE İRAN GİBİ 
     KOMŞU ÜLKELERE KAÇTIĞI İDDİALARI Bu arada, ABD'deki bazı bilimadamları, Iraklı bilimadamlarının, ABD'nin terörizmi destekleyen ülkeler listesindeki Suriye ve İran gibi komşu ülkelere çoktan kaçtıklarını ileri sürüyorlar. 
     ABD'deki bazı uzmanlar, ''bu durumda, Amerikan Dışişleri Bakanlığı'nın uygulaması en az bir yıl alacak girişiminin çok geç kalmış olabileceği'' görüşünde. 
     AP Haber Ajansı'nın edindiği bilgiye göre, mesela, Sadam Hüseyin rejiminin uzun menzilli füze programının başkanı Iraklı bilimadamı Dr. Modher Sadık-Saba Al-Tamimi İran'a geçti. 
     Irak'da daha önceki rejim döneminde silahlanma programlarına dahil olan bir avuç diğer bilimadamı da Suriye ve Ürdün'e göç etti. Irak'ta kalan silahlanma programlarında görev almış bilimadamları da halen sorgulanıyor ve bazıları da gözaltında tutuluyor. 
     
</TEXT>
</DOC>
