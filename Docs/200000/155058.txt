<DOC>
<DOCNO> 155058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun28.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer "Laik Türkiye'ye Avrupa perspektifi verilmesi önemli" 
</HEADLINE>
<TEXT>

     Almanya Dışişleri Bakanı Joschka Fischer, Türkiye'ye Avrupa perspektifi verilmesinin önemli olduğunu söyledi. 
     Haftalık Die Zeit gazetesine yaptığı ve yarın yayınlanacak açıklamasında Fischer, ''Avrupalılar, diğerlerinin yapamayacağı bazı şeyleri yapabilir, öte yandan da diğerlerinde olmayan eksikliklere sahiptir. Avrupalılar geçmişlerinden dolayı sorunların askeri yönden çözülmesinde zorlanırlar. Müslüman ve aynı zamanda laik bir ülke olan Türkiye'ye Avrupa perspektifi verilmesi önemli. Bunu da sadece biz yapabiliriz'' dedi. 
     Fischer, Irak konusunda da ''Saddam Hüseyin gitti. Diktatörlerin iktidardan uzaklaştırılmaları her zaman sevince bir vesiledir. Üstelik her şeyin daha iyiye gitmesi yönünde bir şans varken. Bekleyip göreceğiz'' diye konuştu. 
     Irak sorunuyla ilgili görüşlerinin buna rağmen değişmediğini ifade eden Fischer, ''Biz barışçı çözüm imkanlarının tümüyle bitmediğine inanıyorduk ve buna hala inanıyoruz. Bu konuda farklı karar alındı. Ancak artık geçmişle ilgili tartışmaların sürdürülmesinin bir anlamı yok. Şimdi geleceğe bakmalıyız'' dedi. 
     ''Irak savaşı hiçbir şeyi değiştirmedi mi '' sorusu üzerine Fischer, ''Bu tartışmayı uzun zamandan bu yana sürdürüyoruz. Örneğin, 2002 yılının Şubat ayında İstanbul'da yapılan İslam ülkeleri konferansında da bunu tartıştık. ABD, Irak'ta askeri harekatta bulundu ve şimdi de Irak'ın bütünlüğünün korunmasını sağlamak durumunda. Bu da uzun vadeli bir görev'' diye konuştu. 
     Ortadoğu sorununun çözülmesi için de fırsatlar olduğuna işaret eden Fischer, ancak bunun için tarafların taviz vermeye hazır olmaları gerektiğini kaydetti. 
     
</TEXT>
</DOC>
