<DOC>
<DOCNO> 184603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo17.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yurda döndü... Futbolcular tur için ne dediler.. 
</HEADLINE>
<TEXT>

     UEFA Kupası 1. turunda İspanya'nın Villarreal takımıyla deplasmanda 0-0 berabere kalan Trabzonspor, yurda döndü. 
     İspanya'ya 27 kişilik bir kadroyla giden bordo-mavili kafilenin dönüşte, 9'u İstanbul'da Beşiktaş maçı öncesi kampa kalırken, 8'i ise Trabzon'a döndü. 
     Gineli oyuncu Yattara, Göksel, Emre Toraman, Osman, Tolga, Yavuz ve Mehmet Kahraman Trabzon'a dönerken, kamp kadrosuna alınmayan Bayram ise izin alarak İstanbul'da kaldı. 
     Bordo-mavili takım, 28 Eylül Pazar günü Beşiktaş ile yapacağı maçın hazırlıklarını Silivri'de gerçekleştirecek. 
     
     FUTBOLCULAR SONUCU BEĞENDİ 

     Trabzonsporlu futbolcular Villarreal karşısında alınan 0-0'lık sonuçla tur için iyi bir avantaj yakaladıklarına inanıyorlar. 
     Bordo-mavili takımın kaptanı Fatih, aldıkları 0-0'lık sonuçla büyük avantaj yakaladıklarını ve bu avantajı iyi değerlendirmek istediklerini söyledi. 
     Fatih, Villarreal karşısında defansif oynamalarına karşın zaman zaman gol pozisyonları yakaladıklarını belirterek, ''Rakibimiz böyle bir oyun anlayışımıza karşın savunmasında açık verdi. İkinci maçı Trabzon'da oynayacağımızı düşünürsek, daha fazla pozisyon yakalayacağımızı umuyoruz. İnşallah istediğimiz gibi olur ve rakibimizi eleriz'' dedi. 
     Fatih, Villarreal maçında hücumu düşünmediklerini kaydederek, ''Bu, forvetten kaynaklanan birşey değil. Takım istenilen düzeyde değildi. Ancak rövanş maçının havası daha farklı olacak'' diye konuştu. 
     
     KALECİ HASAN BEĞENİ KAZANDI 

     Villarreal maçında bordo-mavili takımın kalesinini koruyan Hasan, ortaya koyduğu performansla takım arkadaşları ve teknik heyet tarafından maç sonrasında tebrik edildi. 
     Hasan, forma şansı buldukça kendine geldiğini ifade ederek, ''Bu maç benim ilk Avrupa deneyimimdi. Maçın başlarında heyecanlandım ancak ilerleyen bölümde bunu üzerimden attım. Oynaya oynayaya daha iyi hale geliyorum. İyi bir sonuç aldık. İkinci maçta galip gelip tur atlayan taraf olmak istiyoruz'' diye konuştu. 
     Teknik direktör Samet Aybaba tarafından sürpriz bir biçimde ilk 11'de oynatılan Oumar ise, deplasmanda yaptıkları maçtan iyi sonuçla ayrıldıklarını ifade ederek, ''Ancak 15 gün sonraki maç çok zor olacak. Sahamızda taraftarımızın desteğini de arkamıza alarak, rakibimizi elemeye çalışacağız'' dedi. 
     Hüseyin ise ilk maçta yenilmelerinin kendileri için çok önemli olduğunu belirterek, ''Trabzon'da bir maç daha var. Villarreal'i yenip galip gelen bir takım olmak istiyoruz'' diye konuştu. 

     
</TEXT>
</DOC>
