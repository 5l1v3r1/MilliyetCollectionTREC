<DOC>
<DOCNO> 186869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur32.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale, Bolu, Edirne ve Kırklareli'nde de yangın var... 
</HEADLINE>
<TEXT>

     Çanakkale'nin Gelibolu ve Lapseki, Bolu'nun Seben, Edirne'nin Keşan ve Kırklareli'nin Vize İlçesi'nde orman yangını çıktı. Halen devam eden yangınlarda 412 hektar ormanlık alan tahrip oldu. 
     Çanakkale'nin Gelibolu İlçesi Yüllüce Köyü yakınlarında bir tarlada anız yakılması sonucu saat 14.00 civarında başlayan ve halen devam eden yangında, 300 hektarlık ormanlık alan tahrip oldu. 
     Toplam 3 helikopter ve 1 uçağın yanı sıra çevre ilçe ve beldelerdeki arazözler, orman işçileri ile çevredeki köylüler tarafından müdahale edilen yangının, kuvvetli esen lodosun etkisiyle giderek büyüdüğü bildirildi. 
     Çanakkale'nin Lapseki İlçesi'ne bağlı Umurbey Beldesi'ndeki yangında ise 3 boş ev, 2 ağıl ve 4 samanlık yandı, 10 hektar ormanlık alan zarar gördü. 
     Olay yerinde incelemelerde bulunan Çanakkale Valisi Süleyman Kamçı, yangının kontrol altına alınmak üzere olduğunu söyledi. 
     Vali Kamçı, rüzgarın şiddetiyle büyüyen yangına hemen müdahale edildiğini belirterek, ''Tabaklar Mahallesi'nde bulunan ve içinde insanların oturmadığı terkedilmiş 3 ev, 2 ağıl ve 4 samanlık yandı. Yangında yaralanan veya zehirlenen kimse yok. Biz her ihtimale karşı Lapseki ve Çanakkale Devlet hastanelerini hazır tutuyoruz'' diye konuştu. 
     
     BOLU'DAKİ YANGIN 
     Bolu'nun Seben İlçesi'nde çıkan orman yangınında da 90 hektar karaçam ormanı yandı. 
     Bolu Valisi Mehmet Ali Türker, yangının Seben İlçesi sınırları içinde yer alan Kabak Yaylası'nda öğle saatlerinde çıktığını belirterek, ''Yangında ilk tespitlere göre 90 hektarlık karaçam ormanı yandı. Yangın söndürme çalışmaları sürüyor. Yangın kontrol altına alınamadı. Orman Genel Müdürlüğü'nden yangın söndürme uçağı istedik'' dedi. 
     Türker, yangına orman ekiplerinin yanı sıra Bolu 2. Komando Tugayı'ndan bölgeye gönderilen askerlerin de müdahale ettiğini belirterek, yangın söndürme çalışmalarına katılmak üzere çevre illerden de destek istediklerini kaydetti. 
     Edirne'nin Keşan İlçesi'ne bağlı Gökçetepe Köyü'ndeki ormanlık alanda çıkan yangının, rüzgarın etkisiyle İbrice Limanı'na doğru yayıldığı ve yangında şu ana kadar 7 hektar ormanlık alanın zarar gördüğü bildirildi. 
     Edirne Valisi Fahri Yücel, yangına Orman Müdürlüğü, Köy Hizmetleri, DSİ ve çevre belediyelerin itfaiye araçları ile Türk Silahlı Kuvvetleri birliklerinin müdahale ettiğini belirttti. Yücel, aynı bölgede sabah saatlerinde çıkan başka bir yangının kısa sürede kontrol altına alınarak söndürüldüğünü, ancak ikinci kez çıkan yangının rüzgarın etkisiyle yayıldığını, söndürme çalışmalarının sürdürüldüğünü bildirdi. 
     Kırklareli'nin Vize İlçesi'ne bağlı Kıyıköy Beldesi Alibaba Tepe mevkiinde saat 15.30 civarında elektrik tellerinin aşırı rüzgardan dolayı kopması sonucu yangın çıktı. 
     Meşe ormanındaki yangının, rüzgarın etkisiyle 5 hektarlık alana yayıldığını belirten yetkililer, Demirköy ve Vize belediyeleri ile Orman İşletme Müdürlüğü ekiplerinin müdahale ettiği yangını kontrol altına alma çalışmalarının, şiddetli rüzgar nedeniyle güçlükle yapılabildiğini bildirdiler. 
     
</TEXT>
</DOC>
