<DOC>
<DOCNO> 177680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo20.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye finalde... SIRBİSTAN KARADAĞ 88 - TÜRKİYE 90 
</HEADLINE>
<TEXT>

     Efes Pilsen İstanbul World Cup 2 Uluslararası Basketbol Turnuvası'nın diğer yarı final maçında Türkiye, Dünya ve Avrupa Şampiyonu Sırbistan-Karadağ'ı 90-88 yenerek finale yükseldi. 
     Karşılaşmaya iyi başlayan Türkiye, Kerem ve Mehmet'in basketleriyle 7. dakikada 18-11 üstünlük yakalarken, ilk periyodu 28-25 önde tamamladı. 
     Savunmadaki etkili oyunuyla maça ağırlığını koyan milliler, Ender'in 3 sayılık basketiyle 18. dakikada 12 sayılık farka 45-33 ulaştı. Milli takım, ilk yarıyı da 51-43 önde kapadı. 
     Maçın ikinci yarısına hücumda etkili başlayan Sırbistan-Karadağ, Stojakoviç'in basketleriyle 24. dakikada 55-55 beraberliği sağladı. İyi savunma yaparak üstünlüğü yeniden ele geçiren Türkiye, 3. periyodu 72-64 önde geçti. 
     Son periyotta büyük bir çekişme yaşandı. Sırbistan-Karadağ, son periyotta etkili oynayarak, aradaki farkı kapamaya başladı. Karşılaşmanın bitimine 20 saniye kala Kerem, faul atışlarından birini sayı yaparak skoru 89-85'e getirdi. Bitime 7 saniye kala Sırbistan-Karadağ, Guroviç'in 3 sayılık basketiyle skoru 89-88 yaptı. Son 4.5 saniyede Sırbistan-Karadağ'ın Hidayet'e yaptığı taktik faulde, hakemler atışı önce önce Mirsad'a yaptırdı. Mirsad ilk faul atışını sayıya çevirdikten sonra, yapılan itirazların ardından, bu sayı iptal edilip, Hidayet'in faul atışı yapmasına karar verildi. Hidayet, atışlardan birini sayıya çevirip farkı 2'ye çıkardı 90-88. 
     Sırbistan-Karadağ, son hücumda Rakoçeviç ile top kaybı yapınca, milli takım maçtan 90-88 galip ayrılıp finale adını yazdırdı. 
     Milli takım yarın Abdi İpekçi Spor Salonu'nda saat 21.00'de İtalya ile turnuvanın final maçını yapacak. Bu karşılaşmadan önce saat 19.00'da Sırbistan-Karadağ ile Rusya üçüncülük, saat 17.00'de de Letonya ile Yeni Zelanda beşincilik maçı oynayacak. 
     
</TEXT>
</DOC>
