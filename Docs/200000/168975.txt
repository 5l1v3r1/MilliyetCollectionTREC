<DOC>
<DOCNO> 168975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur04.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz için katil oldu 
</HEADLINE>
<TEXT>

     Nail KAHRAMAN BURSA, DHA . 
     BURSA'da ayrıldığı sevgilisi 19 yaşındaki Deniz Konu'nun arkadaşlık yaptığı 26 yaşındaki Şenol Balkanlı'nın kardeşi 24 yaşındaki Şevket Balkanlı'yı öldürdüğü iddiasıyla yargılanan 24 yaşındaik Ali Arık'ın, 30 yıla kadar hapis cezasına çarptırılması istendi. 
     Bursa'nın merkez Osmangazi İlçesi Beşyol Mevkii'nde 28 Mayıs 2003 tarihinde işlenen cinayette, Ali Arık, kendisini terk eden sevgilisi Deniz Konu'nın arkadaşı Şenol Balkanlı'nın kardeşi Şevket Balkanlı'yı, bıçakla öldürmüştü. Cinayetten sonra tutuklanan Ali Arık ile kavgaya karıştığı gerekçesiyle arkadaşı 24 yaşındaki Hüseyin Ceylan'ın yargılanmasına 4'üncü Ağır Ceza Mahkemesi'nde başlandı. 
     Polisin geniş güvenlik önlemi aldığı duruşmada, pişman olduğunu söyleyen Ali Arık, evlenmek istediği Deniz Konu'nun kendisinden ayrılıp, halen askerde olan Şenol Balkanlı ile arkadaşlık yaptığını söyledi. Olay günü, bir türlü unutamadığı eski sevgilisini, çalıştığı marketin karşısında beklediğini belirten Arık, "Amacım iş çıkışında Deniz'i görmekti. Bu sırada Şenol'un kardeşi Şevket, arkadaşı İbrahim Acar ile gelip Deniz'i aldılar. Birlikte otomobile binip gittiler. Ben de arkadaşım Hüseyin Ceylan'ı cep telefonu ile çağırdım. O da kısa sürede arabasıyla geldi ve Deniz'in bindiği otomobili takip etmeye başladık. Bir süre sonra durdular. Ben de Deniz ile konuşmak için yanına gittim. Bu sırada Şevket bana kafa attı. Yere düştüm. Vurmaya başladı. Kendimi korumak için üzerimdeki falçatayı çıkararak rastgele salladım. Daha sonra, yaraladığım Şevket Balkanlı'nın hastanede öldüğünü öğrendim. Amacım onu öldürmek değildi'' dedi. 
     Duruşmada öldürülen Şevket Balkanlı'nın arkadaşı İbrahim Acar'ı döverek 5 gün işgöremez raporu almasına neden olmakla suçlanan Hüseyin Ceylan ise, suçlamaları reddederek, "Ben kimseyi dövmedim. İsmeyerek girdiğim kavgada, tarafları ayırmaya çalıştım'' dedi. 
     Duruşmaya tanık olarak dinlenen Deniz Konu ise, sanıkları yalancılıkla suçladı. Deniz Konu, "Ali'den ayrıldım. Sonra Şenol'a aşık oldum. Buna rağmen Ali beni rahatsız ediyordu. Olay günü de, çalıştığım marketten beni almaya gelen sevgilimin kardeşi Şevket Balkanlı'yı öldürdü'' diye konuştu. 
     Mahkeme, tutuklu sanıklardan Hüseyin Ceylan'ın tahliyesine karar vererek duruşmayı erteledi. 
     
</TEXT>
</DOC>
