<DOC>
<DOCNO> 194797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko19.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan JTI'dan teklifi revize etmesini istemedik 
</HEADLINE>
<TEXT>

     Maliye Bakanı Kemal Unakıtan, TEKEL'in sigara işletmelerine en yüksek teklifi veren JTI firmasından revize bir teklif istenmediğini belirtti. 
     Unakıtan, JTI temsilcileriyle yaptığı görüşmenin ardından, gazetecilerin sorularını yanıtladı. 
     Firma yetkililerinin kendisine bir nezaket ziyaretinde bulunmak istediklerini, daha önce bu yönde bir teklifleri olduğunu ifade eden Unakıtan, ''Ben de onları kabul ettim, karşılıklı olarak görüştük'' dedi. 
     Unakıtan, ''JTI'dan revize bir teklif istemediniz mi '' şeklindeki bir soruya, ''hayır öyle bir şey olmadı'' karşılığını verdi. 
     İhale Komisyonu'nun içki işletmeleriyle ilgili karar verdiğine dikkati çeken Maliye Bakanı, Komisyon'un şimdi tekrar toplanacağını ve sigara ile ilgili kararını da vereceğini söyledi. 
     Unakıtan, bu kararın da Özelleştirme Yüksek Kurulu'na sunulacağına işaret etti. 
     Maliye Bakanı, ''JTI'nın jest olarak teklifini yükseltmesi söz konusu mu'' şeklindeki soru üzerine de, ''yani bilemiyorum, o kendilerine ait'' diye konuştu. 
     Unakıtan, İhale Komisyonu'nun sigara konusunda incelemelerinin sürdürdüğünü de kaydetti ve Komisyon'un bugün veya yarın kararını açıklayacağını bildirdi. 
     Unakıtan, içkiye en yüksek teklifi veren grubun fiyatı 300 milyon dolara yükselttiği haberine ilişkin soru üzerine de, bu konuda bir bilgisinin bulunmadığını vurguladı. 
     Maliye Bakanı, Cem Uzan ile dün yaptığı görüşme konusunda ise ''biz herkesle görüşüyoruz'' demekle yetindi. 

     
</TEXT>
</DOC>
