<DOC>
<DOCNO> 158223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun30.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Savunma Bakanı ''Ordumuz yüksek hazırlık düzeyinde'' 
</HEADLINE>
<TEXT>

     Yunanistan Savunma Bakanı Yannos Papandoniu, ''Ege'de Türk savaş uçaklarının artan sayıda Yunan hava sahasını ihlalleri ve Atina FIR hattı trafik kurallarını çiğnemeleri faaliyetleri ile karşılaşan Yunan silahlı kuvvetlerinin yüksek hazırlık düzeyinde olduğunu'' söyledi. 
     Papandoniu, ana muhalefet Yeni Demokrasi Partisi'nin eski genel başkanlarından Miltiadis Evert ile yaptığı görüşmenin ardından, Yunan hava kuvvetlerinin Türk savaş uçakları karşısında sakin ve kararlı biçimde davrandığını belirtti. 
     Yunanistan'ın ''gerginlik oyunu oynamaktan çıkarı olmadığını da'' ifade eden Papandoniu, ortada görünür bir tehlike bulunmadığını kaydetti. 
     Evert ise ''Türkiye'nin bu politikasını sürdürmesi halinde kendisini tüm Avrupa'dan dışlayacağını ve tüm Elenizmin Türkiye'nin AB yolunu kapatmak için girişimlerde bulunabileceğini'' savundu. 
     
</TEXT>
</DOC>
