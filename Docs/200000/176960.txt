<DOC>
<DOCNO> 176960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun36.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Balina yata atladı 
</HEADLINE>
<TEXT>

     Avustralya'da tatil yapan İngiliz ailenin yatına balina atladı. 
     BBC'nin internet sitesinde yayımlanan habere göre, Trevor ve Mary Johnson çiftinin, iki oğulları ve oğullarının arkadaşları Helen Wilkinson'la birlikte Avustralya açıklarında tatil yaptıkları yata 10 metre uzunluğunda kambur balina atladı ve yata hasar vererek yoluna devam etti. 
     61 yaşındaki Trevor Johnson, olay anında yatın alt bölümünde olduğunu belirterek, yatın büyük bir gürültüyle sarsıldığını söyledi. 
     Mary Johnson ve iki oğluyla birlikte güvertede olan Wilkinson, ''Balina tam benim üzerimden yata atladı'' diyerek, son saniyede yana doğru kaçmayı başarabildiğini kaydetti. 
     Yatın hasar gördüğü ve 15 kilometreden fazla kontrolsüz sürüklendiği ifade edilen haberde, ''saldırıya uğrayan'' ailenin cep telefonuyla yardım istediği kaydedildi. 
     Baba Johnson, ''Anne ve bebek balinanın arasına girmiş olmalıyız ki, anne bize saldırdı'' tahmininde bulunarak, hayatta kaldıkları için şanslı olduklarını söyledi. 
     
</TEXT>
</DOC>
