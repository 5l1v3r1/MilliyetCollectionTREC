<DOC>
<DOCNO> 164570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/theper.html </URL>
<DATE> 2003/06/21/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Yeni iş kanununa dikkat 
</HEADLINE>
<TEXT>

     Birincisi. Artık eski 1475 sayılı İş Kanunu yok. Ancak eski İş Kanunu bir maddesi ile hayatta o da "kıdem tazminatı"nı düzenleyen 14. maddesi. Ancak kıdem tazminatı fonu kurulana kadar. Bu fon yeni bir yasa ile kurulana kadar işçilerin kıdem tazminatı hakları saklı. 
     Bugüne kadar dikkat çekilmeyen bir başka nokta, yeni işçi çalıştıracak işverenler için ilginç. 
     İşveren işyerine yeni bir işçi aldı ise ve bu işçi eski işyerinden bildirim sürelerine uymadan veya sözleşme süresi dolmadan ayrılmışsa işçinin sorumluluğu yanında yeni işverenin de sorumluluğu söz konusu. Ancak bunun için işçinin bu davranışına yeni işveren sebep olmuşsa, yeni işveren işçinin bu davranışını bilerek onu işe almışsa ve yeni işveren işçinin bu davranışını öğrendikten sonra dahi onu çalıştırmaya devam ederse işçiyle birlikte sorumlu. Yani yeni işçi alacakların biraz diken üzerinde durmaları gerekiyor zira. Yeni işverenin işçinin durumunu bildiği iddiası karşısında durup dururken bir ihtilafa taraf olacak ve hiçbir kötü niyeti olmasa bile mahkemelerde birtakım şeyleri ispat peşinde koşacak. Doğrusu böyle fuzuli bir incelemeyi işverene yüklemek herkesin aklına gelecek bir şey değil ama bizim yasa yapıcıların aklına gelmiş. Zira eski işveren işçiyi takip etmektense ödeme gücü olan yeni işvereni takip etmeyi tercih edeceği için işverenler arasında bir ihtilaf kaynağı yaratılmış oluyor. 
     Bir üçüncü noktayı hatırlatmakta yarar görüyorum. Eskiden de vardı ama şimdi ağır müeyyideye bağlandı. 50 ve daha fazla işçi çalıştıranlar 6 oranında özürlü, eski hükümlü ve terör mağduru işçi çalıştıracaklar. Bunların oranları bilahare Bakanlar Kurulu kararı ile belirlenecek. Bu kişilerden çalıştırılmayan her biri için her ay 750.000.000 TL para cezası ödenecek. Eskiden vardı diyorum ama eski kanunda bu oran 4 idi ve cezası da çalıştırılmayan her kişi başına ayda beş yüz bin TL idi. Oysa şimdi 750.000.000 TL, önemli bir fark, dikkat çekiyorum. 
     
     

</TEXT>
</DOC>
