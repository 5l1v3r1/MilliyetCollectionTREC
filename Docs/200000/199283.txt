<DOC>
<DOCNO> 199283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko42.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya İmkansız şartlar öne sürülürse DTÖ'ye girmeyiz 
</HEADLINE>
<TEXT>

     Rusya Devlet Başkanı Vladimir Putin'in danışmanı Andrey İllarionov, Rusya'nın imkansız koşullar öne sürülmesi halinde Dünya Ticaret Örgütü'ne DTÖ girmeyeceğini ve Kyoto protokolünü mevcut haliyle imzalamayacağını söyledi. 
     İllarionov, gazetecilere bugün yaptığı açıklamada, ''DTÖ'ye üye olmak Rusya için önceliklerden biri ve bunu istiyoruz. Ancak, bu her koşul altında DTÖ üyeliğine hazır olduğumuz anlamına gelmiyor'' diye konuştu. 
     Rus ekonomisinin rekabet şansını azaltacak ve ülkedeki fiyatları artıracak koşulları kabul etmeyeceğini ifade eden İllarionov, ''Böyle bir kararla, hem AB üyeleri hem de Rusya kaybeder'' dedi. 
     Putin'in Kyoto sözleşmesinin uygulaması konusunda Rusya'nın tavrını açıkladığını söyleyen İllarionov, mevcut haliyle bu protokolü uygulamaları halinde bunun Rus ekonomisinin gelişmesini olumsuz etkileyeceğini ve ülkede iyi giden ekonomik gelişmeyi kısıtlayamayacaklarını kaydetti. 
     Kyoto protokolünde öngörülen kısıtlamaları, iklim değişikliğinden ciddi olarak etkilenen birçok ülkenin de kabul etmediğini ifade eden İllarionov, ''Ülkede iyi giden ekonomik kalkınmaya yönelik kısıtlamalar getirmek imkansız'' dedi. 
     Fas'ın Marakeş kentinde 10 Kasım 2001'de biraraya gelen 167 ülkenin çevre bakanları ve temsilcileri, sera etkisi yaparak yerkürenin ısınmasına yol açan gazların azaltılmasını öngören Kyoto sözleşmesinin uygulanmasına ilişkin kuralları benimsediklerini açıklamışlardı. 
     AB adına açıklama yapan Belçika Enerji ve Çevre Bakanlığı Müsteşarı Olivier Deleuze, 4 yıldır görüşmelere konu olan kuralların kabul edildiğini belirtmiş ve 'Kyoto sözleşmesinin nihayet onaylanıp yürürlüğe girmesini sağlayacak yol açıldı. Bundan dönüş yok' demişti. 
     ABD, fazla zorlayıcı ve adaletsiz bulduğu Kyoto'yu imzalamayacağını 2001 Mart ayında açıklamıştı. Kyoto sözleşmesinde, 39 sanayi ülkesinin karbondioksit başta olmak üzere sera etkisine yol açan gaz emisyonlarını 2010 yılında 1990'dakine göre yüzde 5.2 azaltmaları öngörülüyor. 
     
</TEXT>
</DOC>
