<DOC>
<DOCNO> 157619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun23.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Türkiye'ye serbest geçiş önerisini soğuk karşıladı 
</HEADLINE>
<TEXT>

     Başbakan Recep Tayyip Erdoğan'ın, Kıbrıslı Rumların 22 Mayıs'tan itibaren Türkiye'yi ziyaret edebileceğine ilişkin açıklaması, Rum yetkilileri ve basını tarafından soğuk karşılandı. 
     Rum basını, Türkiye'yi serbestçe ziyaret konusunun, Rum yönetimi tarafından, ''gösteriş amaçlı hareket'' olarak değerlendirildiğini yazdı. 
     Rum yönetimi lideri Tasos Papadopulos ve Meclis Başkanı Dimitris Hristofyas dahil Rum yetkililer, Türkiye'nin bu kararına olumsuz eleştiri getirdiler. 
     ''Türkiye'nin AB perspektifi nedeniyle er ya da geç 'Kıbrıs Cumhuriyeti'ni tanımak zorunda kalacağını'' savunan Fileleftheros gazetesine göre, Papadopulos, ''ana zorluğun, Türkiye'nin 'Kıbrıs Cumhuriyeti'ni tanımak istememesi olduğunu'' savundu. Papadopulos, ''Bu nedenle pasaportları tanımıyor. Erdoğan'ın önerisi er veya geç uymak zorunda olduğu bir yükümlülüğün yerine getirilmesidir. Türkiye'nin Rum bandıralı gemilere yönelik limanlarına giriş yasağı, gerek AB ile imzaladığı anlaşmaya, gerek uluslararası ticaret anlaşmasına terstir'' diye konuştu. 
     Hristofyas da, Erdoğan'ın açıklamasının, ''sahte devlet'' olarak nitelendirdiği KKTC'nin tanınması koşullarını oluşturmayı hedeflediğini öne sürdü. 
     Rum yönetimi Dışişleri Bakanı Yorgo Yakovu ise ''Erdoğan ve Gül'ün var olan sorunları ciddi şekilde göğüsleme zamanları geldi. Sloganlar ve güzel sözlerle yetinmesinler'' diye konuştu. 
     Başbakan Recep Tayyip Erdoğan'ın Kıbrıslı Rumlara yönelik Türkiye'ye seyahat önerisine ilişkin haberler, Rum gazetelerinde çeşitli olumsuz başlıklarla duyuruldu. 
     
</TEXT>
</DOC>
