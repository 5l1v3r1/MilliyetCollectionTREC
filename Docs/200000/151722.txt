<DOC>
<DOCNO> 151722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur27.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Irak'ta Türkiye her türlü yardıma hazır" 
</HEADLINE>
<TEXT>

     Milli Savunma Bakanı Vecdi Gönül, Türkiye'nin, Irak'ın yeniden yapılandırılmasında her türlü yardıma hazır olduğunu bildirdi. 
     Bakan Vecdi Gönül, Kocaeli Gazetesi'nin ''Doruktakiler'' ödül törenine katılmak üzere geldiği İzmit'te Kocaeli Valisi Erdal Ata'yı makamında ziyaret etti. 
     Burada gazetecilerin sorularını yanıtlayan Gönül, Türkiye'nin Irak'a asker gönderip göndermeyeceğine ilişkin bir soru üzerine şunları söyledi 
     ''Koalisyon güçleri 24 Mart'ta nelere ihtiyacı olduğunu duyurmuştu. Basın da bunu asker istiyor gibi yansıttı. Genelkurmay, bu konuda uygun mütalaa verdi ve Başbakan'a arz edildi. 
     Irak'ın yeniden yapılandırılmasında, Türkiye her türlü yardıma hazırdır. Bu sadece asker istemeyle sınırlı değildir. ABD bu konuyu tekrar inceleyecek, müzakere yapılacak ve ondan sonra yeniden değerlendirilecek.'' Vecdi Gönül, Başkanlık sistemiyle ilgili bir soru üzerine de, ''Başbakan, Başkanlık sistemiyle Ankara'nın ağır bürokrasisini hafifletecek bir düzeni kastediyor. Burada, bir ülkenin düzenini olduğu gibi kopyalamak söz konusu değildir. Başbakan, Türkiye gerçeklerini en iyi şekilde belirleyip, tartışılmasını sağlamayı amaçlıyor'' dedi. 
     
     ''ÇALMADAN ÇIRPMADAN...' 
     Bakan Gönül, Büyükşehir Belediye Başkanı Hikmet Erenkaya'ya yaptığı ziyarette, şunları kaydetti 
     ''Hükümetimiz henüz 4 aylıktır ve bu süre içinde Avrupa Birliği, Kıbrıs sorunu ve Irak savaşı nedeniyle dış politikaya daha çok zaman ayırmıştır. Ancak, hükümetimiz diğer problemleri de ihmal etmemiştir. 
     Hükümetimiz, 4 ay içinde 21 milyar dolar borç ödemiştir. İkinci tezkerenin geçmemesi üzerine bazı çevreler doların çok artacağını öne sürmüştü ama şimdi beklenenin altında. Bu hükümetin, çalmadan çırpmadan başardığı işlerdendir.'' 
     





</TEXT>
</DOC>
