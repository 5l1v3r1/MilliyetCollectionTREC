<DOC>
<DOCNO> 158842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun27.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamaşır makinasında kilitli kalan 2 yaşındaki çocuk kurtarıldı... 
</HEADLINE>
<TEXT>

     ABD'nin California eyaletinde bir çamaşırhanede, annesi tarafından konulduğu çamaşır makinasında, makinanın çalışmaya başlamasıyla kilitli kalan 2 yaşındaki kız çocuğunu polis kurtardı. 
     Çamaşırhanedeki gözetleme kamerasından, çocuğun annesi tarafından makinaya konulduğunun belirlenmesi üzerine, anne gözaltına alındı. 
     Küçük çocuk boğulmak üzereyken, bir polis memurunun copuyla çamaşır makinasının camını kırmasıyla kurtarıldı. 
     Çocuğun kurtarıldığı sırada bilincini yitirmiş halde olduğu, ancak nefes aldığı belirtildi. Vücudunda kesikler ve sıyrıklarla hastaneye kaldırılan çocuğun biraz su yuttuğu, ancak hayati tehlikeyi atlattığı kaydedildi. 
     Çocuğunun hayatını tehlikeye atmaktan gözaltına alınan 35 yaşındaki anne Erma Osborne için 10 bin dolar kefalet ücreti istendi. 
     Kamerada, anne kızını programlanmış bir makinaya yerleştirirken ve kapısını kapatırken görülüyor. Yıkama işlemi başladıktan sonra otomatik olarak kilitlenen makinanın yıkama turu bitene kadar kilidinin açılmadığı belirtiliyor. Annenin ve çevredekilerin makinanın kapısını açma çabalarının bu nedenle sonuç vermediği kaydediliyor. 
     
</TEXT>
</DOC>
