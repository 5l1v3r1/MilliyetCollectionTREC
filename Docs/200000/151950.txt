<DOC>
<DOCNO> 151950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/ekonomi/eko05.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'nın suyu için devler kapışıyor 
</HEADLINE>
<TEXT>

Özelleştirilecek BUSKİ için dev şirketler harekete geçti. Thames Water - Koç, Vivendi - Tepe - Akfen, Ondeo - Alarko, Tekser - SAUR ve ACEA - Sistem Yapı'nın BUSKİ'ye talip olması bekleniyor 
     EVRİM ERGİN 

     Bursa Su ve Kanalizasyon İdaresi'nin BUSKİ işletmesine Türkiye'nin ve dünyanın önde gelen şirketleri talip oldu. Thames Water Türkiye Direktörü Evren Köprülü, Alman RWE grubuna bağlı bir İngiliz şirketi olan Thames Water'ın da Koç Grubu ile birlikte BUSKİ'ye talip olduğunu açıkladı. 
     
     Faturadan pay alınacak 
     Bu grubun yanında Vivendi - Tepe - Akfen ortaklığı, Ondeo - Alarko ortaklığı, Tekser - SAUR ortaklığı ve ACEA - Sistem Yapı ortaklıklarının BUSKİ'nin işletmesine talip olduklarını belirten Köprülü, şimdilik Koç Grubu'nun ortaklıktaki payının yüzde 40, kendilerin payının ise yüzde 60 olduğunu dile getirdi. 
     Buradaki özelleştirmenin işletmenin devri yoluyla olacağını belirten Köprülü, "Faturalardan bu hizmetimiz karşılığında bir pay alacağız" diye konuştu. 
     Köprülü'nün verdiği bilgiye göre, BUSKİ'de özelleştirme süreci nisan sonu ya da mayıs başında başlayacak. Firmaların BUSKİ'ye iki buçuk ay içerisinde teklif vermesi beklenecek. 
     
     'Türkiye uyuyan dev' 
     Köprülü, Thames Water'in bağlı olduğu RWE grubunun doğalgaz dağıtımı ile de ilgili olduğunu bildirdi. Köprülü, "Türkiye bu konuda uyuyan bir dev. Bu şebekelerin özelleştirilmesi ile birlikte çok büyük bir potansiyel de açığa çıkacak" diye konuştu. 
     Köprülü ayrıca gelecekte İSKİ'nin de özelleştirme kapsamına alınması ile birlikte ilgilenmeyi düşündüklerini kaydetti. 
     
ABD'de 27 eyalette su dağıtıyor      Almanya'nın ikinci büyük enerji dağıtım şirketi RWE Grubu'na bağlı bir İngiliz şirketi olan Thames Water, 44 ülkede faaliyet gösteriyor. ABD'nin 27 eyaletinde de su dağıtım işi yapan Thames Water'ın 14 bin çalışanı bulunuyor ve dünya çapında 70 milyon kişiye hizmet veriyor. RWE Grubu'nun 2002 yılı cirosu ise 43 milyar euro. Türkiye'de uzun yıllardır faaliyette bulunan Thames Water, İzmit'teki Yuvacık Barajı'nın yapımı ile gündeme gelmişti. 
     


EKONOMİ 



























</TEXT>
</DOC>
