<DOC>
<DOCNO> 166691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur20.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öz kızını tarikata girdiği diye sokak ortasında vurup öldürdü 
</HEADLINE>
<TEXT>

     Kartal'da, bir tarikata üye olarak ailesinin dağılmasından sorumlu tuttuğu doktor kızını pompalı tüfekle sokak ortasında öldüren Ali Rıza Çağlar, çenesinin altına dayadığı aynı silahla yaklaşık 2 saat polise direndikten sonra ikna edilerek teslim oldu. 
     Kartal Dr. Lütfi Kırdar Eğitim ve Araştırma Hastanesi Kadın Doğum Servisi'ndeki görevine gitmek üzere saat 08.00 sıralarında Cevizli Bankalar Caddesi Kaçkar Çıkmazı'ndaki evinden çıkan Cevahir Çağlar'a 26 , evde tartıştığı ve hemen peşinden dışarı çıkan babası Ali Rıza Çağlar 52 tarafından pompalı tüfekle arkasından ateş edildi. 
     Başının arka kısmından isabet alan Cevahir Çağlar, olay yerinde hayatını kaybetti. 
     Kızını öldürdükten sonra pazar kurulan caddede rastgele çevreye ateş açarak 2 kişinin de hafif şekilde yaralanmasına neden olan Ali Rıza Çağlar, olay yerine polisin ulaşması üzerine pompalı tüfeği çenesinin altına dayayarak intihar edeceği tehdidiyle direnmeye başladı. 
     
     BASINA AÇIKLAMA 

     Olay yerine ulaşan basın mensuplarına da bu halde açıklamalar yapmaya başlayan ve Afyon'da kıraathane işlettiği, bazı yerel gazetelere de makale yazdığı öğrenilen Çağlar, ''kızının 1994 yılında bir tarikata üye olduğunu'' öne sürerek, ''bu tarihten sonra da ailesinin parçalandığını ve yuvasının yıkıldığını'' iddia etti. 
     ''Bu konuyu defalarca Çay Kaymakamlığı, Afyon Valiliği ile milletvekillerine anlatarak yardım istediğini, ancak kimsenin yardımcı olmadığını'' ileri süren Çağlar'ı, polisler, ''Kızınız ölmedi. Yaralı olarak hastaneye kaldırıldı. Gelin size de gösterelim'' diyerek ikna etmeye çalıştı. 
     Ali Rıza Çağlar, ''Benim kızım, 1994'te tarikata girdikten sonra zaten ölmüştü. Şu anda da öldüğünü biliyorum'' dedi. 
     Basın mensuplarına ''Bu ülkeyi seviyorsanız, benim durumuma düşecek anne, babalara yardımcı olun. Bu duruma düşmemelerini sağlayın. Tarikat, 5 çocuğumu da teker teker elimden aldı'' diyen Çağlar, kızının Afyon'dan kendisini telefonla arayarak, ''ağabeyinin rahatsız olduğunu ve bu nedenle annesinin İstanbul'a gelmesini istediğini'', bunun üzerine de eşini gönderdiğini anlattı. 
     Çağlar, bir süre sonra evine gelen tebligatla İstanbul'da bulunan eşinin kendisinden boşanmak için dava açtığını öğrendiğini bildirdi. 
     Bunun üzerine İstanbul'a geldiğini ve kızından ''tarikata üye olmayan kişilerin resmi nikahlı olsa dahi evliliklerinin geçerli olmadığını'' öğrendiğini iddia eden Çağlar, aynı nedenle sabah saatlerinde kızıyla yeniden tartıştıklarını kaydetti. 
     
     2 SAATLİK DİRENİŞ BİTTİ 

     Basın mensuplarından ''bu tür tarikatların üzerine gitmelerini'' isteyen Çağlar, ''içinde 1994 yılından beri tarikatlar konusunda topladığı bütün belgeler ve teyp kasetleri bulunduğunu'' öne sürdüğü 2 poşeti, incelemeleri için gazeteciler ve polislerin önüne attı. 
     Olaylara ilişkin hazırladığı bir sayfalık basın açıklamasının da gazetecilere dağıtılmasını sağlayan Çağlar, basın mensupları ile polisin yaklaşık 2 saat süren ikna çabaları sonucu çenesinin altına dayadığı pompalı tüfeği bırakarak polise teslim oldu. 
     Gözaltına alınan Ali Rıza Çağlar, Yakacık Şehit Aydın Barış Polis Merkezi'ne götürüldü. 
     Çağlar'ın direnişi boyunca olay yerinde duran doktor Cevahir Çağlar'ın cesedi de, gerekli incelemelerin tamamlanmasından sonra görev yaptığı hastanenin morguna kaldırıldı. 
     
</TEXT>
</DOC>
