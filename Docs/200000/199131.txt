<DOC>
<DOCNO> 199131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/ekonomi/aeko.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK başkanı 'itibar' tartışmasıyla işbaşı yaptı 
</HEADLINE>
<TEXT>

   BDDK Başkanlığı'na atanan ve dün yemin ederek görevi devralan Tevfik Bilgin, "Kurumun saygınlığı zedelendi. Bunu yeniden kazanması için çalışacağız" dedi 
      ANKARA Milliyet 
   
   Bankacılık Düzenleme ve Denetleme Kurumu'nun BDDK yeni başkanı Tevfik Bilgin, görevi devralır almaz geçmişi eleştirdi. BDDK'nın saygınlığını kaybettiğini söyleyen Bilgin, "Layık olduğu saygınlığı yeniden kazanması için elimizden geleni yapacağız" dedi. 
   BDDK başkanlığına atanan Halk Bankası Genel Müdürü Bilgin, dün Yargıtay'da yemin ederek görevine başladı. Bilgin, yemin töreninin ardından bir açıklama yaparak soruları yanıtladı. Yemin ettikten sonra başkanlığa fiilen başladığını söyleyen Bilgin, "Yuvama dönüyorum. Ben o kurumda yaklaşık 10 yıl hizmette bulundum. Hazine Müsteşarlığı ve BDDK olarak" dedi. 
   Sistemdeki sorunları bildiğini belirten Bilgin, kurumun içinde bir görevli olarak sorunlara daha derinden vakıf olacağına inandığını söyledi. 
   
   'Zedelenme var' 
   BDDK'nın saygınlığını tekrar kazanması için çaba göstereceklerini vurgulayan Bilgin, gazetecilerin "saygınlık konusunu açmasını" istemeleri üzerine şunları söyledi 
   "Malumunuz biz de dışardan izlediğimiz kadarı ile hem basından hem de sizin derin yorumunuzdan bir miktar saygınlığında zedelenme olduğu havası var kamuoyunda. Yapacağımız çalışmalar, aldığımız kararlar ile gerekli yerde gerektiği şekilde ve gerektiği zamandaki açıklamalarımızla bunu tekrar kazanmak veya saygınlığını daha artıracağız." 
   
   '12 yıllık tecrübem var'    Bankalar Kanunu'na göre BDDK Başkanı'nın bankacılık ve finans sektöründe 10 yıl tecrübesi bulunması gerekiyor. Bilgin, bir gazetecinin tecrübesini sorması üzerine Halk Bankası Genel Müdürlüğü için de 10 yıl tecrübe arandığını hatırlattı. Kendisinin tecrübesinin 12 yıla yaklaştığını söyleyen Bilgin, "Dokuz buçuk yıl Bankalar Yeminli Murakıbı olarak görev yaptım. Daha sonra Anadolu Endüstri Holding'de Mali İşler Koordinatör Yardımcısı olarak bulundum. Finans sistemi ile ilgili olarak iki buçuk yıl tecrübem var. Sekiz aydır da Halk Bankası Genel Müdürü'yüm. Dolayısıyla üst üste toplarsanız 10 yılı hayli hayli geçiyor" diye konuştu. 
   Bilgin, Akçakoca'dan kalan yaklaşık üç buçuk yıllık süreyi tamamlayacak. 
   
   Akçakoca, Bilgin'e 'özel bilgi' verecek    ANKARA Milliyet 
   Bankacılık Düzenleme ve Denetleme Kurulu'nun BDDK yeni başkanı Tevfik Bilgin'in "BDDK'nın layık olduğu saygınlığı tekrar kazandırmaktan" söz etmesi üzerine eski Başkan Engin Akçakoca'nın yakın çevresine "Konuşmak için erken. Yeni başkanın önce bir sürü bilgi edinmesi lazım" değerlendirmesinde bulunduğu öğrenildi. 
   Edinilen bilgilere göre Akçakoca bu hafta içinde İstanbul'dan Ankara'ya gelerek Bilgin'e "hayırlı olsun" diyecek. Akçakoca'nın bu görüşmede Bilgin'e "özel bilgi devrinde bulunacağı" belirtildi. "Bu bilgiler özellikle sektör içinde ilişkilerle ilgili olacaktır" değerlendirmesinde bulunuldu. 
   
   'Değişiklik sinyali' 
   BDDK yetkilileri Bilgin'in "saygınlık kaybı" vurgusunun yönetim değişikliğinin ön habercisi olabileceğine dikkat çekerken, şöyle dediler 
   "Akçakoca, Zekeriya Temizel'den görevi devraldığında yönetimi değiştirmesi için hükümetten telkinler gelmişti. Ancak Akçakoca buna iltifat etmedi. Çünkü, sektöre ve mevzuata böyle hakim olabileceğini görebilmişti. Bakalım bu defa ne olacak " 
   
   GÜNGÖR URAS DİYOR Kİ... 
   İnsan başına geçtiği kurumu kötülemez    BDDK Bankacılık Denetleme ve Düzenleme Kurumu başkanlığı görevine fiilen başlayan Tevfik Bilgin, yaptığı ilk açıklamada "BDDK'nın layık olduğu saygınlığa kavuşması için elimizden gelen tüm çabayı göstereceğimize emin olabilirsiniz" demiş. Bilgin, "sözlerine açıklık getirmesinin istenilmesi üzerine" de eklemiş "Malumunuz, bizim de dışarıdan izlediğimiz kadarıyla kamuoyunda saygınlığında bir miktar zedelenme havası var. Yapacağımız çalışmalar ve alacağımız kararlarla gerektiği yerde, gerektiği zamanda açıklamalarla bunu tekrar kazandıracağız ve saygınlığı daha da artıracağız..." 
   Sakıp Sabancı der ki... "Evladım, yapacağız, edeceğiz diye bana masal anlatma... Boş yere konuşma... Yap... Et... Sonra bana yaptım, ettim diye anlat ki, alnından öpeyim..." 
   Cumhurbaşkanı'nın uzun incelemelerden sonra ve "tereddütlerinden kurtulamamasına rağmen" atama kararını imzalar imzalamaz, Tevfik Bilgin'in "Bismillah" demeden "Başına getirildiği kurumu kötüleyerek işe başlaması, hiç de "şık bir davranış" olmamıştır. 
   BDDK, bir kamu kuruluşudur. BDDK orada daha önce başkanlık yapanın da çiftliği değil, yeni başkan olanın da çiftliği değildir. BDDK bir "kurum"dur. Bu kurumda yüzlerle çalışan vardır. Onların saygınlığı vardır. Kamu kurumu ve bağımsız kurum olarak BDDK "hükmi şahsiyetinin" bir saygınlığı vardır. 
   Yeni başkan daha "kapıdan içeriye adım atmadan", neyin ne olduğunu anlamadan "dışarıdan izlediği kadarı ile" başına geçeciği kurumu kötüleyemez... 
   "Zamanında açıklamalarla BDDK'ya saygınlık kazandıracağını ve saygınlığını artıracağını" söyleyen yeni başkan, "zamansız ve yanlış" konuşmasıyla başına geçeceği kurumu da, beraber çalışacağı kadroları da yaraladı... 
   İyi bir başlangıç olmadı. 
   
   
</TEXT>
</DOC>
