<DOC>
<DOCNO> 157337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur16.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya Başbakanı'ndan Erdoğan'a maç önerisi... 
</HEADLINE>
<TEXT>

     Romanya Başbakanı Adrian Nastase, Romanya ile Türkiye meclis futbol takımlarının yapacağı maçta, Başbakan Recep Tayyip Erdoğan ile karşılıklı forma giymek istediğini bildirdi. 
     TBMM Hesapları İnceleme Komisyonu Başkanı ve Meclis Futbol Takımı Antrenörü Tokat Milletvekili Ergun Dağcıoğlu, Romanya Başbakanı Nastase'nin Türkiye'yi ziyareti sırasında, Başbakan Recep Tayyip Erdoğan'a maç teklifinde bulunduğunu hatırlattı. 
     Dağcıoğlu, Romanya Başbakanı Nastase'nin geçen hafta kendisine bir mesaj gönderdiğini belirterek, şunları söyledi 
     ''Önümüzdeki günlerde Romanya'ya maça gideceğiz. Romanya Başbakanı, ülkemize geldiğinde Başbakan Recep Tayip Erdoğan'ı da Romanya'da görmek istediğini söyledi. Başbakanımız da, Romanya'ya giderse orada futbol oynayabileceğini ifade etti. Romanya Başbakanı, ülkesine döndükten sonra bana, Ben antrenmanlara başladım. Başbakan Erdoğan da çalışmalara başlarsa burada güzel bir futbol müsabakası yaparız, diye umut ediyorum şeklinde bir mesaj gönderdi. Romanya Başbakanı'nın mesajını Sayın Başbakanımıza ileteceğim.'' Dağcıoğlu, ulusların birbirleriyle kaynaşmasında sporun çok büyük katkıları olduğunu belirterek, ''Uluslararası ilişkiler sadece sosyal, sadece sportif, sadece ekonomik değil hepsini kapsıyor'' dedi. 
     Meclis Futbol Takımı olarak, bazı ülkelere giderken yanlarında işadamlarını da götürdüklerini kaydeden Dağcıoğlu, ''Gittiğimiz ülkelerde işadamlarıyla sanayi ve ticaret odalarıyla toplantılarımız oluyor. Önümüzdeki günlerde Romanya'ya maça gideceğiz. Bulgaristan Başbakanı da iyi bir sporcu. Bulgaristan ve İtalya meclis takımlarıyla da müsabaka yapacağız'' diye konuştu. 
     
</TEXT>
</DOC>
