<DOC>
<DOCNO> 189838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun17.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yıl 50 bin Rus kadın fuhuşa başlıyor 
</HEADLINE>
<TEXT>

     Rusya'dan her yıl yaklaşık 50 bin kadının iş vaadiyle götürüldükleri çeşitli ülkelerde fuhuşa zorlandıkları bildirildi. 
     Rusya'nın Murmansk kentinde düzenlenen ''Seks Trafiğini Durdurun'' adlı uluslararası konferansta, Norveç, İsveç ve Rusya'dan yetkililer, beyaz kadın ticaretinin engellenmesi için alınması gereken önlemleri tartıştılar. 
     Uluslararası Göç Örgütü'nün IOM verilerine göre, her yıl yaklaşık 50 bin Rus kadınının çeşitli ülkelerde, şiddet kullanılarak fuhuşa zorlandıkları belirtilirken, Rus kadınlarının daha çok Türkiye, İsrail, Yunanistan, İspanya, İtalya, Hollanda, İsveç, İsviçre, ABD, Japonya ve Mısır'a götürüldükleri kaydedildi. 
     Katılımcılar seks ticaretinde 17-21 yaş arasındaki işsiz ve yoksul genç kızların hedef olduğunu belirterek, Rus kadınlarının götürüldüğü ülkelerin de önlem alması istendi. 
     Konferansta genç kızların bu konuda uyarılmaları için bir kampanya başlatılacağı belirtilerek, yurtdışına iş vaadiyle götürülen kişilere almaları gereken önlemler hakkında şu tavsiyelerde bulunuldu 
     - İş bulduğunuz ülkedeki işvereniniz ile kendi dilinizde bir sözleşmeniz olsun. 
     - Gideceğiniz ülkenin konsolosluğuyla çalışma vizesiyle ilgili olarak görüşün. Çünkü çalışma vizesi gideceğiniz her ülke için gerekli. 
     - Pasaport ve diğer belgelerinizin birer kopyasını çantanızdaki elbiseleriniz içine gizleyin. 
     - Belgelerinizin kopyalarını ve yeni çekilmiş bir resminizi yurtdışına çıkmadan önce bir akrabanıza verin. 
     - Arkadaşlarınızla belirli sürelerle telefonlaşın ve değişik durumlar için söylenecek sözler konusunda önceden anlaşın. 
     - Belgelerinizi sadece polis ve gümrük yetkililerine gösterin. 
     
</TEXT>
</DOC>
