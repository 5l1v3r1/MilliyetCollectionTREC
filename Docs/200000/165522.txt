<DOC>
<DOCNO> 165522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/yas03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Playboy güzelleri ekonominin aynası 
</HEADLINE>
<TEXT>

Erkekler, ekonominin bozuk olduğu zamanlarda güçlü görünümlü kadınları, ekonomi iyiye gittiğindeyse 'narin' kadınları tercih etti 
     DIŞ HABERLER SERVİSİ 

     40 yıllık güzeller incelendi 
     ABD'DE Playboy güzellerinin hatlarıyla ülkenin ekonomik durumu arasında paralel bir ilişki çıktı. Pennsylvania eyaletindeki Mercyhurst Üniversitesi'nde, 1960 - 2000 yılları arasındaki Playboy kızlarının yüz ve vücut hatlarının analiziyle bir araştırma yapıldı. Buna göre erkekler ekonominin bozuk olduğu zamanlarda güçlü görünümlü kadınları, ekonomi iyi gitmeye başladığı dönemlerdeyse daha narin kadınları tercih etti. 
     
     Ekonomi iyiyse kadın da güzel 
     ÖRNEK olarak ekonomik ve sosyal faktörlerin en kötü olduğu yıllardan biri olan 1993'te kilolu ve iri Anne Nicole Smith'in "Yılın Playmate"i seçildiğini gösteren araştırmacılar, Amerikan ekonomisinin patlama yaptığı 60'lı yılların başında, şimdiye dek seçilen en genç güzel olan 18 yaşındaki Donna Michele ile 46 kiloluk June Cochran'ın "Yılın Playmate Güzelleri" seçildiğini hatırlattı. 
     
     Psikologlar bu işe ne diyor 
     PSİKOLOG Dr. Terry Pettijohn, araştırmanın sonucunu, "Kısacası ekonominin iyi gittiği zamanlarda daha eğlenceli oluyoruz, kötüleştiği zamansa bizi koruyacak birilerini istiyoruz" diye yorumladı. Amerikan Psikoloji Derneği'nin yıllık toplantısında sunulan araştırma sonuçlarına göre de, erkeklerin güzellik tercihlerini sosyal ve ekonomik koşullar fazlasıyla etkiliyor. 
     

</TEXT>
</DOC>
