<DOC>
<DOCNO> 167031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yazar/dundar.html </URL>
<DATE> 2003/07/03/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
İtalyan çukuru, İrlanda masası 
</HEADLINE>
<TEXT>

     "Bizim talimgahlarda eğitim parkurları vardır. 
     Önce hafif rampalarla başlar, sonra halata tırmanılır, tekerlerin içinden geçilir, dikenli teller aşılır ve sona doğru engeller giderek ağırlaşır. 
     Siz artık iyice yorulmuşsunuzdur, takatiniz kesilmek üzeredir. işte o son aşamada en zorlu iki engel çıkar karşınıza 
     Birinin adı 'İtalyan çukuru'dur, diğerininki 'İrlanda masası'... 
     Bence Türkiye açısından AB süreci bu aşamaya geldi. 
     Şimdi karşımıza çıkarılan 'İtalyan çukuru' Kıbrıs'tır. 
     Bundan sonraki 'İrlanda masası' ise Ege olacak." 
     
     Komutanlar süreci büyük dikkatle izliyor. 
     6. uyum paketinin Milli Güvenlik Kurulu'na getirilmemiş olmasından rahatsızlar. 
     AKP'nin bu reformları, AB yolunu açmaktan çok, askerin etkisini kırmak için yaptığını düşünüyorlar. 
     Sonuçta AB'nin Türkiye'yi tam üyeliğe kabul etmeyip yedekte bekleteceğinden, ancak o arada iç ve dış siyasette büyük tavizler verilmiş olunacağından endişeliler. 
     "Hükümeti 8. madde konusunda uyarmıştık. 'Bunu kaldırırsanız terörle mücadeleyi zorlaştırırsınız' demiştik. Dinlemediler. Köşk'ten veto yediler" diyorlar. 
     
     Financial Times'ın önceki günkü yorumu bu yaklaşımla çakışıyor 
     "Yerleşik düzen, hükümetin getirdiği yasal değişikliklere içeriden ayak diriyor. Sezer'in vetosu bunun kanıtı. Cumhurbaşkanı, MGK'nın geçen haftaki toplantısında Türkiye'de h l nüfuz sahibi olan generallerin uyum paketine ilişkin görüşlerinden etkilenmiş olabilir." 
     Dün Radikal'in hatırlattığı gibi, Ahmet Necdet Sezer, Anayasa Mahkemesi üyesiyken, düşünce suçlularının mahk miyetine kaynaklık eden Terörle Mücadele Yasası iptal istemiyle önüne geldiğinde "kamu düzenini bozan düşünce" kavramını "açıklıktan yoksun, son derece belirsiz ve sübjektif uygulamaya açık" bulmuştu. 
     Şimdi Batı hukukunda kullanılan "kamu düzeni için açık ve mevcut tehlike durumunda" veya "terör yöntemlerine başvurmayı özendirecek biçimde" ibaresi eklenmek koşuluyla görüş açıklamanın yasaklanmasını ve 8. maddenin korunmasını savunuyor. 
     BBC'nin yorumu şu 
     "Sezer'in vetosu, 'Ordunun alınan kararlarda etkisi var' tartışmasına yol açtı." 
     
     Türkiye, yıllar yılı kendi iradesiyle yapmayıp ertelediği demokratikleşme reformlarını şimdi AB telkiniyle ve alelacele yetiştirmenin sancılarını yaşıyor. 
     Güçler dengesinin değişme ihtimali, Ankara'da uykuları kaçırıyor. 
     Komutanların masasında, yeni yaptırılmış bir seçim anketi duruyor. 
     Sonuçlar ilginç 
     AKP yine birinci parti, ama inişe geçtiği gözleniyor. 
     CHP ikinci sırada ama oy kaybediyor. 
     Üçüncü sırada Genç Parti görünüyor henüz baraj sınırında ama yükseliş eğiliminde... 
     Askerin siyasetteki rolünü azaltmayı hedefleyen 7. paket işte bu ortamda hazırlanıyor. 
     Hükümet, talimgahtaki "İtalyan çukuru"na doğru yaklaşıyor. 
     Ankara, sinsi bir ip çekme yarışını dipten dibe sürdürerek sıcak bir yaza hazırlanıyor. 
     
     

</TEXT>
</DOC>
