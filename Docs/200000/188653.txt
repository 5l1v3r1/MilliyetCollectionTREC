<DOC>
<DOCNO> 188653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/dunya/dun02.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin uyarısıyla önlemler artırılmıştı 
</HEADLINE>
<TEXT>

   UTKU ÇAKIRÖZER Ankara 

   
   Bağdat'taki saldırıya ilişkin ABD istihbarat birimlerinin beş gün önce Türkiye'yi uyardığı öğrenildi. 
   Ankara'daki diplomatik kaynaklardan edinilen bilgiye göre, Irak'taki Amerikan istihbarat yetkilileri, TBMM'nin geçen hafta başında tezkereyi geçirmesinin ardından Türk hedeflere saldırı yapılacağı duyumunu aldı. İstihbarat 9 - 10 Ekim tarihlerinde hem Bağdat'taki Türk Büyükelçiliği'ne hem de Ankara'ya Dışişleri Bakanlığı'na iletildi. 
   
   Yeni bariyerler eklendi 
   ABD'den gelen istihbarat üzerine Bağdat'taki büyükelçilik binasının güvenliği artırılırken, personelin de alarma geçirildiği öğrenildi. Edinilen bilgilere göre, Büyükelçilik dışındaki beton bariyerlere son birkaç gün içinde yenilerinin eklenmesi, dünkü saldırının Büyükelçilik personelinin can kaybı olmadan sonuçlanmasında etkili oldu. 
   
   Dışişleri de korunacak 
   Bağdat'taki intihar saldırısının ardından Ankara'daki devlet kurumları da ek güvenlik önlemlerine başvurdu. Bunlar arasında yer alan Dışişleri Bakanlığı etrafında ekstra güvenlik tedbiri alındığı ve sivil polis sayısının artırıldığı bildirildi. 
   
   
</TEXT>
</DOC>
