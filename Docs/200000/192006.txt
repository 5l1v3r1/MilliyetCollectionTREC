<DOC>
<DOCNO> 192006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun21.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet'in 80. yılı Rus basınında... 
</HEADLINE>
<TEXT>

     Rusya'da yayınlanan Nezavisimaya gazetesi, Türkiye Cumhuriyeti'nin 80. yıldönümünü ''Müslüman Demokrasiye'' sahip bir ülke olarak kutladığını bildirdi. 
     Rusya Doğu Bilimleri Enstitüsü'nün Türk Tarih Topluluğu üyesi Boris Potzveria'nın gazetede yer alan yorumunda, ''Adalet ve Kalkınma Partisi AKP Türkiye'de iktidara gelmesinin ardından gözlemciler, Türk siyasi hayatında yeni bir olgudan bahsetmeye başladılar'' denildi. 
     AK Parti'nin hedefini ''Müslüman Demokrasi'' ve ''İslam, Liberalizm ve Modernizm arasında karşılıklı anlayış'' olarak açıkladığı kaydedilen yorumda, ''Hükümet programında Türk siyasi hayatında, çağdaş dönem kültürüyle örtüşmeyen yaklaşımlardan vazgeçilmesi öngörülüyor. Bu AKP'yi önceki İslamcı Refah ve Fazilet partilerinden ayırıyor. Önceki partiler, çabalarını İslami değerleri, köktendinci gelenekleri korumak için harcadılar'' denildi. 
     Haber-yorumda, şu görüşlere yer verildi 
     ''Türkiye'nin şu anda asıl hedefi AB'ye üye olmak. Osmanlı İmparatorluğu döneminde de özellikle aydınlar arasında bir Avrupalılaşma taraftarlığı gözleniyordu. Avrupa Topluluğu'na katılma anlaşması 1963 yılında imzalandı. Türkiye, şimdi topluluğun da yardımıyla tam üye olmaya çalışıyor. Ancak, ekonomisi ve iç politikası çok yavaş değişiyor. 2004 yılında Türkiye'nin ekonomik ve siyasi kriterleri karşılayıp karşılamadığı Avrupa'da tartışılacak.'' 
     
     MGK DANIŞMA KURULU 

     Türkiye'nin AB'ye uyum çerçevesinde savaş veya savaş tehdidi dışında idam cezasını kaldırdığı, Kürtçe televizyon programlarına ve özel okullarda Kürtçe ders verilmesine olanak tanıdığı kaydedilen yazıda, Türkiye'nin bu gibi alanlarda yaptığı yasal değişikliklerin AB tarafından da takdir edildiği vurgulandı. 
     Ağustos ayında özellikle ''Milli Güvenlik Kurulu'nun MGK haklarını daraltarak, ordunun siyasi hayat üzerindeki rolünü kısıtlayan bir yasanın'' yürürlüğe girdiği belirtilen haberde, ''Bununla birlikte daha önce nihai kararları alan MGK, hükümete tavsiyelerde bulunan danışma merciine dönüştürüldü'' denildi. 
     
     DIŞ POLİTİKA ÇİFT TARAFLI 

     Türkiye'nin dış politikasının da, bulunduğu jeo-stratejik konumu nedeniyle ''çift taraflı'' olduğu belirtilen yazıda, ''Bu, ilk olarak Irak politikasında görüldü. Türkiye ve ABD, zor durumlarda birbirine destek sağlama konusunda anlaşma imzalamış iki stratejik müttefik ülke. Öte yandan, İslam Konferansı Örgütü İKÖ üyesi olan Türkiye Müslüman dünyasından da uzak kalamadığı'' görüşü savunuldu. 
     Irak'a asker gönderilmesi konusunun Türk basınında uzun süre tartışıldığı belirtilen yazıda, şunlar kaydedildi 
     ''Bu soruya yanıt verebilmek için ABD bakış açısını öğrenmeniz gerekir. Eğer, cevap Irak'ın etnik ve dini bölünmesiyse o zaman Türkiye'nin buraya katılımı İKÖ ve Ortadoğu'daki konumu açısından intihar demek olur. Çünkü, Türkiye Irak'ın toprak bütünlüğünün korunması gerektiğini daha önce defalarca açıkladı. Türk Parlamentosu Irak'a asker gönderme kararı aldığında, Irak'taki Geçici Yönetim Konseyi üyeleri buna karşı çıktı. O zamandan beri de konu hala belirsizliğini Türk askerinin Irak'a gönderilmesi koruyor.'' 
     
     ''İŞBİRLİĞİ RUSYA VE TÜRKİYE'NİN ÇIKARINA'' 

     Haberde, Türkiye ve Rusya ilişkilerine de değinilirken, ekonomik alanda çok iyi olan ilişkilerin siyasi alanda aynı aktifliğe sahip olmadığı belirtildi ve şu görüşlere yer verildi 
     ''Türkiye ve Rusya ilişkilerinin bu dönemdeki değerlendirmesine gelince, ekonomik alanda çok aktif olan ilişkiler, siyasi alanda pasif durumda. İki ülke arasındaki ticaret hacmi 5 milyar dolar civarında. İki ülke arasındaki ticaret dengesi bavul ticareti yapanlar sayesinde, Türkiye'nin diğer ülkelerle olan ticaret dengesini ikiye katladı. İki ülkenin enerji alanındaki işbirliği de çok önemli. Rus Devlet Başkanları Türkiye'yi birkaç kez ziyaret ettiler. Yeltsin, Devlet Başkanlığı döneminde Türkiye'yi iki kez ziyaret etti.'' Yeltsin'in, Türkiye'ye iki defa da uluslararası forumlara katılmak için gittiği belirtilen yorum-haberde, şu noktalara dikkat çekildi 
     ''Türkiye ile Rusya'nın Ortadoğu, Orta Asya ve Balkanlarda çıkarı olduğunu kimse unutmasın. İki ülkenin bu bölgelerde işbirliği yapması hem Ankara, hem de Moskova için yararlı olabilir.'' 
     Resepsiyon da Rus basınında... 
     Rusya'nın saygın gazetelerinden biri olan İzvestiya, 29 Ekim Cumhuriyet Bayramı resepsiyonunu konu alan bir haber yayımladı. 
     Gazetenin haberinde, Türkiye Cumhuriyeti'nin kuruluşunun 80. yıldönümü dolayısıyla Çankaya Köşkü'nde verilecek resepsiyona türbanlı bayanların katılmasına izin verilmeyeceği kaydedildi. 
     Cumhurbaşkanı Ahmet Necdet Sezer'in, eşleri türbanlı olduğu gerekçesiyle bazı milletvekillerine resepsiyon davetiyesini tek kişilik gönderdiğine işaret edilen haberde, ''Türk yetkililer laik bir devlet için mücadele ediyor'' denildi. 
     
</TEXT>
</DOC>
