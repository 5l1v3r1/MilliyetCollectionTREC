<DOC>
<DOCNO> 175099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur22.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnefa, kamera görüntüleriyle para cezası... 
</HEADLINE>
<TEXT>

     Antalya'nın Alanya İlçesi'nde, dört ay içinde, çığırtkanlık yaptıkları kamera görüntüleriyle belirlenen 48 esnafa, 9 milyar lira para cezası kesilirken, işyerleri 7-15 gün arasında kapatıldı. 
     Alanya Belediye Başkanı Hasan Sipahioğlu, bir kaç yıldır, çığırtkanlık yapan esnafın belirlenmesi çalışmalarının, zabıta memurlarının kullandığı kameralarla yürütüldüğünü belirterek, turizm sezonu dolayısıyla çalışmalara hız verildiğini söyledi. 
     Zabıta Müdürlüğü'ne tahsis edilen kameralarla, turizm hareketinin ve esnafın yoğun olduğu bölgelerde çalışmaların sürdürüldüğüne dikkati çeken Sipahioğlu, zabıta kamerası tarafından tespit edilen görüntülerin daha sonra Alanya Belediye Encümeni'nce izlenerek, gerekli cezanın verildiğini bildirdi. 
     Alanya Belediye Başkanı Sipahioğlu, çığırtkanlık yapan esnafın Alanya'nın geleceği ile oynadığını ve turizme zarar verdiğini ileri sürerek, şunları söyledi 
     ''Biz Avrupa'da tanıtım yapmaya çalışıyoruz ama burada esnaf kendi bindiği dalı kesiyor. Herkes yaşadığı kentin geleceğini düşünmek zorunda. Amacımız, ceza yazmak değil ama bu konuda hiç kimseyi affetmeyiz. Kimsenin şehrin geleceğini tehlikeye düşürmeye hakkı yok.'' Alınan bilgiye göre, bu yıl Nisan ayından itibaren 4 aylık süre içinde, çığırtkanlık yaptığı kamera görüntüleriyle saptanan 48 esnafa, 7 ile 15 gün arasında ticaretten men ve toplam 9 milyar lira para cezası verildi. Bunlardan 5 işletme, karara itiraz ederek, mahkemeye başvurdu. 
     
</TEXT>
</DOC>
