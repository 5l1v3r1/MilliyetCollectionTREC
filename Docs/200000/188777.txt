<DOC>
<DOCNO> 188777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun31.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari El Kaide Irak'ta aktif... 
</HEADLINE>
<TEXT>

     Irak Dışişleri Bakanı Hoşyar Zebari, El Kaide örgütünün Irak'ta aktif olduğunu ve ülkenin geleceği açısından ''ciddi bir tehdit'' oluşturduğunu belirtti. 
     Zebari, İslam Konferansı Örgütü'nün İKÖ toplantıları için bulunduğu Malezya'da düzenlediği basın toplantısında, ''Irak'ta şu anda El Kaide veya diğer terörist gruplara mensup teröristler vardır. Bu kişiler, koalisyon güçlerine ve aynı zamanda Irak'taki diğer hedeflere karşı saldırılarını sürdürmektedir. Irak'a komşu ülkelerden giren bu teröristler, ülkenin ve halkımızın istikrarı ve güvenliği için ciddi bir tehdittir'' dedi. 
     Devrik lider Saddam Hüseyin'e bağlı kişilerin de bu saldırıların sorumluları arasında olduğunu söyleyen Zebari, ''Bunların, Irak'ta istikrarın sağlanması sürecini başarısızlığa uğratmaktan başka bir gündemleri bulunmamaktadır'' diye konuştu. 
     
</TEXT>
</DOC>
