<DOC>
<DOCNO> 193449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun06.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD PKK KADEK'i engelleyecek önlemleri biz alıyoruz 
</HEADLINE>
<TEXT>

     ABD Dışişleri Bakanlığı sözcülerinden Adam Ereli, terör örgütü PKK KADEK'in faaliyetlerini engelleyecek şekilde gerekli her türlü adımı attıklarını ve bu konuda Türkiye ile yakın çalıştıklarını bildirdi. 
     Ereli, düzenlediği basın toplantısında, Türkiye'nin, gerekirse PKK KADEK'e karşı kuzey Irak'a takviye asker gönderebileceğine ilişkin soruya karşılık, ''Biz, PKK KADEK'in terörist örgüt olduğunu açıkça söyledik. PKK KADEK'in faaliyetlerinin kısıtlanması veya izin verilmemesini garanti altına alacak her türlü uygun adım atılıyor. Bu amaç çerçevesinde, Türkiye ile yakın danışma ve çalışmalara devam ediyoruz'' dedi. 
     Bir gazetecinin, Türkiye'nin, Irak'a asker göndermek için, Iraklıların ''açık davet'' göndermesini istediğini hatırlatması üzerine Ereli, ABD'nin, Türkiye ve Irak Geçici Hükümet Konseyi GHK ile, Türk askerlerinin, ülkede güvenlik ve istikrarı desteklemeye yardım için en iyi nasıl getirilebileceği üzerinde konuştuğunu söyledi. Ereli, ''Türk askerinin Irak'ta güvenliğin geliştirilmesinde yapıcı bir rol oynayabileceğine inanıyoruz. Bu konuda, karşılıklı üzerinde anlaşılabilecek bir yol bulmak için ilgili taraflarla görüşmeler devam ediyor'' dedi. 
     Türkiye'nin Washington Büyükelçisi Faruk Loğoğlu'nun ''ABD'nin Irak'ta Kürtleri kayırmaması'' çağrısında bulunduğunun hatırlatılması üzerine Ereli, bu açıklamayı görmediğini söyledi. Ereli, ABD'nin Irak'ta güvenilirliği ve meşruluğu olan, seçimle iktidara gelecek bir hükümet oluşturma çalışmaları, anayasa yazmaları için Iraklılara yardım ettiğini söyledi. Irak nüfusunun sadece yüzde 16'sını oluşturmalarına karşın, GHK'nın 25 üyesinden 5'inin Iraklı Kürt olduğunu söyleyen bir gazeteciye karşılık Ereli, ''Bizim politikamız, bütün Iraklıların çıkarlarının temsil edileceği siyasi bir sistem oluşturulmasına yardım etmek'' diye konuştu. 
     
</TEXT>
</DOC>
