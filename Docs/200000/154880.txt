<DOC>
<DOCNO> 154880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo21.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka Nisan ayına damgasını vurdu... 
</HEADLINE>
<TEXT>

     İzmir Gücü Spor Vakfı'nın İZVAK düzenlediği ''Ayının Başarılıları Yarışması''nda, İkinci Futbol Ligi B Kategorisi A Grubu lideri Karşıyaka ''Ayın en başarılı takımı'' seçildi. 
     Yarışmanın jürisi, Nisan ayının en başarılılarını belirlemek amacıyla Kültürpark Tenis Kulübü'nde bir araya geldi. 
     Oylama sonucunda Karşıyaka, ''ayın en başarılı takımı'' seçilirken, Karşıyaka Teknik Direktörü Kemal Kılıç, ''en başarılı teknik direktör'', yeşil-kırmızılıların tecrübeli golcüsü Hasan Çelik de ''en başarılı futbolcu'' unvanına layık görüldü. 
     Altaylı taraftarlar da ''ayın centilmen taraftarı'' oldu. 
     Vakıf Başkanı Levent Ürkmez, Bucaspor-Karşıyaka karşılaşmasında taraftarlar arasında yaşanan olayların üzüntüye yol açtığını belirterek, ''Bu olaylar İzmir sporunun ayıbı olmuştur'' dedi. 
     Ödüle layık bulunanlar adına, Karagöl'de İzmir Gücü Spor Vakfı'na tahsis edilen 6 bin metrekare alanda ağaç dikileceği belirtildi. 
     
     ''KULÜPLERE KALICI GELİRLER SAĞLAMAK GEREKİR'' 
     Jüri toplantısına katılan Buca Belediye Başkanı Cemil Şeboy, mali sorunlar nedeniyle kulüplerin yönetici bulmakta zorlandığını ifade ederken, ''Kulüplere kalıcı gelirler sağlamak gerekir. Bu konuda halı saha yapılıp, İzmir Gücü Spor Vakfı kanalıyla kulüplere destek olunmalı. Böylece yöneticilerin sırtındaki yükler de biraz olsun hafifler'' dedi. 
     Öte yandan ''Mart Ayının Başarılıları'' Karşıyaka, Kemal Kılıç ve Altaylı Sinan'a da ödülleri verildi. 
     
</TEXT>
</DOC>
