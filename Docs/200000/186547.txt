<DOC>
<DOCNO> 186547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/spo05.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bela geliyorum demez 
</HEADLINE>
<TEXT>

   İngiliz polisi, "İstanbul'a olay çıkarmaya gidiyoruz" diyen holiganların ülkeyi terk ettiğini tespit etti ve Türk istihbarat birimlerine bildirdi 
      GÖKHAN TÜRE 

   
   'Dur' diyemediler 
   A Milli Futbol Takımımız'ın, İngiltere ile 11 Ekim'de Fenerbahçe Stadı'nda oynayacağı kritik Avrupa Şampiyonası Eleme Grubu maçı öncesi "holigan krizi" patlak verdi. İngiliz polis teşkilatının, ismi "zanlılar" listesinde olan ya da olmayan çok sayıda holiganın ülkeden çıkış yaptığını ve yapmakta olduğunu tespit ettiği, ancak "çaresizlik" yüzünden buna "dur" diyemediği öğrenildi. 
   
   Tatil bahanesi 
   İNGİLİZ istihbarat birimleri, daha önce olay çıkardığı ve taşkınlık yaptığı tespit edilen bazı holiganların, Fransa, Almanya ve diğer Avrupa ülkeleri üzerinden Türkiye'ye giriş yaptığını ve yapmak üzere yola çıktığını saptadı. Polis, bu sırada "Tatile Fransa'ya gidiyorum, Almanya'ya gidiyorum" bahanesini öne süren holiganları, bu durum "suç" teşkil etmediği için engelleyemedi. 
   
   Kapılara bildirildi 
   ADA yetkililerin, "en azından" "zanlılar" listesinde ismi olan holiganların girişini engellemek için Türk polis teşkilatıyla temasa geçtiği öğrenildi. Türk emniyetinin de, listeleri sınır kapılarına yolladığı bildirildi. İngiliz polisi, kendilerini arayan bir grubun "Maça giremesek de, olay çıkarmaya gidiyoruz. Kan istiyoruz. Kimse engel olamayacak" dediğini de duyurdu. 
   
   Owen sakatlandı    İNGİLTERE Milli Takımı'nın önemli isimlerinden Michael Owen, takımı Liverpool'un dün Arsenal'e kendi sahasında 2 - 1 yenildiği maçta sakatlandı. Karşılaşmanın 71. dakikasında Ashley Cole'un darbesiyle ayak bileğinden sakatlanan Owen'ın durumu kritik Türkiye maçına bir hafta kala milli takım teknik direktör Eriksson'u endişelendirdi. Owen'ın ayağında kırık olmadığı ancak tedavisinin uzun sürebileceği ifade edildi. Bu arada İngiltere Milli Takım Teknik Direktörü Sven-Goran Eriksson'un aday kadroyu bugün açıklaması bekleniyor. 
   
   Basının kadro tahmini 
   Kaleciler James, Robinson, Walker, Savunma G.Neville, P Neville, A.Cole, Bridge, Campbell, Terry, Upson Ortasaha Beckham, Lampard, J.Cole, Hargraves, Butt, Gerard, Dyer, Forvet Owen, Heskey, Beattie, Rooney, Vessel. 
   
   KOMEDİ    NEVSAL ELEVLİ LONDRA 

   Yelek de giyecekler 
   MİLLİ maçı İngiltere'de yayınlayacak Sky televizyonuna yorum yapmak üzere İstanbul'a gelecek eski milli takım kaptanı Alan Shearer'ın, 24 saat koruma altında tutulacağı öğrenildi. The Sun gazetesinin haberine göre ayrıca maç yayını sırasında sahada bulunacak muhabir ile diğer İngiliz görevliler de yanıcı ve patlayıcı maddelerden korunmak üzere kurşun geçirmez yelek giyip, kafalarına miğfer takacak. 
   
   Görülmemiş güvenlik 
   İKİ gün kalacağı İstanbul'da yaşanabilecek olaylardan korunabilmek için İngiliz korumalarla gezeceği açıklanan 33 yaşındaki Shearer için alınan önlemler, Sky televizyonu tarafından da memnunlukla karşılandı. Gazete, en fanatik Türk taraftarlara sahip Fenerbahçe'nin 50 bin kişilik stadında oynanacak kritik maç için şimdiye kadar görülmemiş güvenlik önlemlerinin alınacağını da duyurdu. 
   
   SAĞDUYU    Alpay ile Tugay, Ada medyasının aksine tansiyonu düşürmek için yoğun çaba sarfediyor 
   Partiye davet 
   İNGİLTERE'DE forma giyen iki lejyoner futbolcumuz Alpay ve Tugay, kritik milli maç öncesi yükselen tansiyonu düşürmek için İngiliz medyasına dostluk mesajları verdiler. Alpay, maçtan sonra sonuç ne olursa olsun vermeyi düşündüğü partiye, İngiliz futbolcuları da davet ederken, "Yakın arkadaşım Vassel davetimi kabul etti bile" diye konuştu. 
   
   'Olay çıkmaz' 
   İNGİLİZLER'İN İstanbul'da fazla şansı olmadığını belirten Alpay, "Rahat kazanacağız. Olay çıkacağına da inanmıyorum. Türkiye'de ırkçılık yok. İngiltere'de kimseye hayranlık duymuyorum. Beckham'a özel tedbir almaya gerek yok" dedi. Tugay "İngiliz medyası, Türkiye'yi yanlış tanıtıyor. Kimsenin şüphesi olmasın, olaysız geçecek" ifadesini kullandı. 
   
   Kamuoyu korkusu    İNGİLTERE'DE tecavüz skandalına adı karışan futbolcular kamuoyu tepkisinden çekiniyor. 17 yaşındaki kıza tecavüz ettikleri iddia edilen 7 Premier Lig futbolcusunun isimlerinin internet üzerinden duyulması üzerine halkın ve taraftarların tepkisinin yoğunlaşabileceği ifade edildi. Bu arada genç kızın ailesiyle birlikte ünlü bir halkla ilişkiler uzmanını ziyaret etmesi, ailenin bu işten para kazanmaya çalıştığı spekülasyonlarını doğurdu. 
   
   
</TEXT>
</DOC>
