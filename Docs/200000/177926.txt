<DOC>
<DOCNO> 177926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/spo03.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaletli davet 
</HEADLINE>
<TEXT>

   Slovakya maçına gitmeyen Cordoba ile zorlukla forma giyen Mondragon'a Kolombiya Milli Takımı'ndan ortak çağrı geldi. İki kaleci birlikte kadroya alındı 
      MEHMET ÇİFTÇİ 

   
   Sorun çıkarmışlardı 
   KOLOMBİYA Teknik Direktörü Maturana, Beşiktaşlı Cordoba ile Galatasaraylı Mondragon arasında eşitliği sağladı, ikisini beraber milli takıma çağırıp adaletini korudu. New York'taki Slovakya maçına gitmeyi reddeden Oscar Cordoba ile sorun çıkarmasına rağmen yer alan Mondragon'a, Kolombiya Futbol Federasyonu'ndan 7 ve 10 Eylül'deki karşılaşmalar için çağrı geldi. Kolombiya basını, Maturana'nın ikiliyi oynatıp milli duyguları aşılamayı planladığını yazdı. 
   
   Kulüpler etkilenmiyor 
   7 Eylül'deki Kolombiya - Brezilya maçına Beşiktaş ve Galatasaray'ın kalecilerini çağıran Francisco Maturana'nın, ikisini de bırakmayıp, 10 Eylül'de oynanacak Bolivya hazırlık maçında da yer vereceği ifade edildi. Milli formayı, uzaklık nedeniyle reddeden iki file bekçisinin de bu şekilde cezalandırılacağı ifade edildi. Lige bu tarihlerde ara verilmesinden dolayı iki takım da bundan etkilenmeyecek. 
   
   Beş yıllık imza    Emre Belözoğlu'ndan ağzı yanan Galatasaray Yönetimi, Sabri'yi de elinden kaçırmak istemedi ve genç futbolcunun sözleşmesini uzattı 
   ERHAN TELLİ 

   EMRE Belözoğlu'nu Inter'e bedava kaptıran Galatasaray Yönetimi bu olaydan ders aldı, son haftaların yıldız ismi Sabri Sarıoğlu'na geçen hafta 5 yıllık anlaşma yaptı. Üç yıllık anlaşması bulunmasına rağmen elini çabuk tutan Sarı-Kırmızılılar boş mukaveleye imza attırarak kendini sağlama aldı. Buna göre Sabri, ağabeyleri gibi maç başına ücret alacak, bunu Terim belirleyecek. 
   CİM - BOM ayrıca Altyapı Koordinatörü Ali Yavaş'ın önderliğinde yeni bir proje daha başlattı. Bu kapsamda, 18 yaş altı genç takımından Cafer ile Arif Erdem'in yeğeni Mülayim, dünden itibaren A takım idmanlarında çıkmaya başladı. Üstün performans gösteren bu oyuncular, genç takımından gelip, PAF'ta oynamadan A takıma çıkan ilk futbolcular oldu. 
   
   Aslan'da üç sakat    EROL DEMİRKOL 

   BURSA maçında Hakan Şükür, Hakan Ünsal ve Hasan Şaş'ın sakatlanması, CSKA karşılaşması öncesinde can sıktı. Başparmağının eklem kapsülünde zedelenme belirlenen Kral'ın dün MR'ı çekildi. Hasan'ın ise ayak bileğinde burkulma ve vida yaralanmaları bulunduğu ifade edildi. Hakan Ünsal'ın ise ayak parmağına ciddi bir darbe aldığını vurgulandı. Üç futbolcu da CSKA maçına yetiştirilmeye çalışılıyor. 
   
   Sami Yen'e ilk kazma    FARUK Süren ile başlayan, Mehmet Cansun dönemiyle devam eden yeni Ali Sami Yen Stadı projesi, nihayet Özhan Canaydın'ın başkanlığıyla hayata geçiyor. Galatasaray camiasının beklediği ilk kazma bugün eski açık tribüne vurulacak ve stadın yıkımına başlanacak. 
   
   CSKA'nın hocası istifa etti    ASLAN'IN Şampiyonlar Ligi ön elemesindeki rakibi CSKA Sofya'nın Teknik Direktörü Stoyço Mladenov istifasını verdi. Galatasaray ile oynanacak maça üç gün kala kararının kesin olduğunu belirten Mladenov, buna gerekçe olarak yönetimin gerekli desteği vermemesini gösterdi. 
   
   
</TEXT>
</DOC>
