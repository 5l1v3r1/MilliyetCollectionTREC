<DOC>
<DOCNO> 178131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/siyaset/siy07.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel birliklerden yardım istedik 
</HEADLINE>
<TEXT>

   ABD'nin Kerkük Sorumlusu Albay Mayville, Kerkük'teki Türk özel kuvvetleri ile "iyi ilişkileri olduğunu" söyledi 
   NAMIK DURUKAN Kerkük 

   
   ABD'nin Kerkük sorumlusu Albay William C. Mayville, valilikteki makamında Türkiye'den gelen basın mensuplarını kabul etti. Tuzhurmatu'da başlayan, Kerkük'te devam eden olayların Türkmenlerle Kürtleri birbirine düşürmek amacıyla art niyetli kişilerce çıkarıldığını söyleyen Mayville şöyle dedi 
   "Bu kişiler Şiilerin türbesine saldırdı. Bu nedenle Şiiler duruma çok tepki gösterdi. Türkmenlerle Kürtleri birbirine düşürmek için böyle bir olay düzenlediler. Olay bizi çok üzdü. Dilerim bir daha yaşanmaz." 
   İddialar üzerine iki polisin gözaltına alındığını ve Kerkük Valisi Abdurrahman Mustafa'nın soruşturma başlattığını söyleyen Mayville, tahrip edilen türbeler için de harekete geçildiğini belirtti. 
   
   Olaylar içeriden kaynaklı 
   Mayville, olaylar sonrası Türk Özel Kuvvetleri'yle temasa geçtiklerini kaydederek, "Onlarla olaylarda taraf olmamaları konusunda anlaştık. Çok memnun kaldık. Sorunları birlikte çözmeye çalışıyoruz" dedi. 
   ABD askerlerinin Türkmen Cephesi'ne baskınıyla ilgili olarak da Mayville, "Bütün politik bürolara gidip silahlara el koyduk. Sadece Türkmenlerden değil Kürtlerden, Araplardan da silahlarını aldık" diye konuştu. 
   Mayville, "Yaşanan olaylar Türk askerinin bölgeye gelişini engellemeye mi yönelik" şeklindeki soruyu "Sanmıyorum. İçeriden kaynaklı" diye yanıtladı. Bazı göstericilerin ABD askerlerinin açtığı ateş sonucu öldükleri iddiasına Mayville, "Haberim yok. Tuzhurmatu'da çıkan çatışmada, ABD askerlerine ateş açılması sonucu karşılık verildi" yanıtını verdi. 
   Türk Barış Gücü'nün Irak'ta görev yapmasıyla ilgili olarak Mayville, "Sorunun muhatabı ben değilim. Ancak Kerkük'teki özel kuvvetlerle çok iyi ilişkilerimiz var" dedi. 
   
   5 madde karara bağlandı 
   Tuzhurmatu'da sorunları sona erdirmek için aralarında Türkmen, Kürt ve Arapların da yer aldığı birçok siyasi parti temsilcisi ABD'lilerin gözetiminde bir toplantı gerçekleştirdi. Toplantıda karara bağlanan beş madde şöyle 
   Tarafların yaptıkları yanlışları kabul edip özeleştiri yapması Olaylar sırasında ölenlerin yakınlarına bölgede kan parası olarak adlandırılan tazminat ödenmesi Tahrip edilen türbenin iki hafta içinde bitirilmesi Olayların kimler tarafından başlatıldığının araştırılması Kürt, Arap ve Türkmen güvenlik güçlerinin ortak ve tarafsız çalışması. 
   
   
   
</TEXT>
</DOC>
