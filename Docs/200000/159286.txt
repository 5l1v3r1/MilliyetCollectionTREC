<DOC>
<DOCNO> 159286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo14.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da endişeli bekleyiş... 
</HEADLINE>
<TEXT>

     Adanaspor ile deplasmanda 2-2 berabere kalarak ligde kalma umudunu son haftaya bırakan Bursaspor'da, endişeli bekleyiş sürüyor. 
     Bursaspor Basın Sözcüsü Şükrü Akyollu, rakipleri Elazığspor ve Altay'ın haftayı galibiyetle kapamaları üzerine, Adanaspor deplasmanında aldıkları 1 puanın önemini yitirdiğini, önemli bir avantajı rakiplerine kaptırdıklarını söyledi. 
     ''Kendi göbeğimizi kendimiz kesecekken, kaderimizi rakiplerimizin alacağı sonuçlara bağladık'' diyen Akyollu, yeşil-beyazlı futbolcuların, Fenerbahçe'nin Diyarbakır'ı mutlak yeneceği düşüncesiyle Adanaspor maçında galibiyeti düşünmeden 1 puana razı bir mücadele sergilediğini kaydetti. 
     Akyollu, son haftaya girilirken rakiplerinin ''kesin kümede kaldık'' havasına girdiğini belirterek, ''Bazı takımlar ligde kalmayı 'çantada keklik' olarak görüyor. Ancak Türk futbolcusunun şerefle çıkıp mücadele edeceğine, ne İstanbulspor'un ne de Diyarbakırspor'un satın alınamayacağını düşünüyorum'' dedi. 
     Rakiplerine oranla dezavantajlı durumda olmalarına karşın ligde kalma umutlarının devam ettiğini ifade eden Akyollu, hiçbir şaibeli sonucun yaşanmayacağı düşüncesiyle Gençlerbirliği maçını kazanmak istediklerini ve daha sonra rakiplerinin alacağı sonuçları bekleyeceklerini sözlerine ekledi. 
     
</TEXT>
</DOC>
