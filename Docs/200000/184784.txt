<DOC>
<DOCNO> 184784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko11.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Şefi Moghadam, bankacılarla görüştü... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyeti, İstanbul'da bankacılarla görüştü. 
     Türkiye ile IMF arasındaki stand by anlaşmasının 6. gözden geçirme çalışmalarının tamamlanması kapsamında MÜSİAD ve TÜSİAD yöneticileri ile dün biraraya gelen IMF heyeti, bu sabah Türkiye Bankalar Birliği'nin Akmerkez'deki ofisini ziyaret etti. 
     Türkiye Bankalar Birliği Başkanı ve İş Bankası Genel Müdürü Ersin Özince ile Akbank Genel Müdürü Zafer Kurtul'un da aralarında bulunduğu bankacılarla gerçekleşen görüşme, 1 saat 45 dakika sürdü. Toplantının ardından bir açıklama yapılmadı. 
     Türkiye İhracatçılar Meclisi Başkanı Oğuz Satıcı ve dernek yöneticileri ile öğle yemeğinde buluşacak olan IMF heyeti, öğleden sonra da Yabancı Sermaye Derneği YASED yöneticileri ile biraraya gelecek. 
     
</TEXT>
</DOC>
