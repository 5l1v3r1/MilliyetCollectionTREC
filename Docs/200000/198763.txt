<DOC>
<DOCNO> 198763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/spor/spo03.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan silbaştan 
</HEADLINE>
<TEXT>

   Galatasaray, Malatya maçının 11'inden vazgeçiyor. Mondragon'un dönüşü, Ayhan'ın cezası ve Bratu'nun da Şampiyonlar Ligi'nde oynayamaması nedeniyle kadroda büyük değişiklik olacak 
      HALİL ÖZER 

   
   Zorunlu revizyon 
   GALATASARAY, Juventus karşısında adeta yeni baştan yaratılacak. Malatyaspor karşısında sahaya sürdüğü gençlerden memnun kalan, ancak şanssızlıktan yakınan Teknik Direktör Fatih Terim, yeniden zorunlu revizyona gidiyor. Cezası nedeniyle ligde görev yapmayan Mondragon'un kaleye geçeceği, savunmada yine emektar isimlerin yer alacağı, cezalı Ayhan ve Şampiyonlar Ligi'nde oynayamayan Bratu'nun yerine yeni isimlerin görev yapacağı öğrenildi. 
   
   Erkasap sorun oldu 
   ÖZEL uçakla dün sabah Dortmund'a giden Sarı - Kırmızılılar'a Alman polisi oldukça yakın davrandı. Kafileyi havalimanında özel bir kapıdan çıkaran yetkililer, pasaport işlemlerinde de Galatasaraylılar'a zorluk çıkarmadı. Ancak antrenör Müfit Erkasap'ın vizesinde sorun yaşandı. Türk büyükelçiliğindeki görevlilerin kefil olmasıyla Erkasap, Almanya'ya girebildi. Cim - Bom, akşam yaptığı antrenmanla da çalışmalarına devam etti. 
   
   G14'e kurban gittik    Avrupa'nın önde gelen kulüplerinin baskı yaptığı ve UEFA'nın da maçları tarafsız sahaya aldığı öğrenildi 
   MEHMET DEMİRCAN 

   Zor kullandılar 
   UEFA'NIN, Galatasaray ve Beşiktaş'ın Şampiyonlar Ligi'nde oynayacağı iki maçı tarafsız sahaya alınmasında, G14'ün etkili olduğu öğrenildi. Avrupa'nın kalburüstü takımları tarafından kurulan "Group of 14"ün desteğini alan Juventus'un, İstanbul'da maç oynamamak için UEFA'ya baskı yaptığı ve Avrupa Futbol Birliği'ne zorla bu kararı aldırdığı ifade edildi. 
   
   Tehdit dizboyu 
   KENDİLERİNİ "Avrupa'da futbolun sesi" olarak gören toplam 18 takımlı birliğin, UEFA'yı sık sık tehdit ederek, "İstediklerimizi yapmazsanız kendi ligimizi kurarız" diyerek baskı kurdukları belirtildi. UEFA ve FIFA, müthiş reklam ve televizyon geliri potansiyeli olan bu birliğin, kendi ligini kurmaması için bir dediklerini iki etmiyor. 
   
   Hagi futbola dönüyor mu    ROMANYA, Hagi'nin yeniden futbola döneceğini konuşuyor. Steaua Bükreş'in davetlisi olarak geçen hafta Liverpool maçına giden Hagi, burada menajer Gigi Becali ile birlikte futbola dönüşünü konuştu. Hagi'nin, kendisine yapılan bu öneriye sıcak baktığı, "Belli olmaz. Oturur konuşuruz" dediği öğrenildi. 
   
   Juventus dağıldı 1-3    GALATASARAY'IN Şampiyonlar Ligi'nde salı günü karşılaşacağı Juventus kendi evinde Inter'e 3-1 yenildi. Fatih Terim'in de izlediği karşılaşmada Inter'in gollerini Cruz 2 ve Martins'in atarken Juventus'un tek sayısı 89'da Montero'dan geldi. Emre Belözoğlu son 33 dakika görev aldı. 
   
   Bravo size    GALATASARAY'IN dünkü idmanı sonrası basın mensuplarının sorularını yanıtlayan Frank de Boer ile Mondragon teröre prim tanıyan UEFA'yı topa tuttu. Hollandalı yıldız, "Juventus maçının tarafsız sahaya alınması adil değil. Bu kararı verenler Türkiye'yi tanımıyorlar" derken, Kolombiyalı kaleci, "Türkiye'de misafirperverlik inanılmaz ölçülerde. İstanbul'a gelen yabancı takımlar hiçbir sorun yaşamadan geri dönüyorlar. Ancak biz gittiğimizde aynı karşılığı göremiyoruz. Olaylar yüzünden hiç kimse beni İstanbul'dan gönderemez. UEFA'ya en iyi cevabı Dortmund'a gelecek taraftarımız verecektir. Türkiye'nin üzerine yüklenmek istenilen kötü imajı hep birlikte yıkacağız" ifadesini kullandı. Sakat olan Hakan Şükür idmana katılmazken, Sabri düz koşu yaptı. 
   
   Ergün'ün sitemi    BU sezon formsuzluğuyla dikkat çeken, buna rağmen Teknik Direktör Fatih Terim'in değişmez isimleri arasında yer alan Ergün, sol bekte görev yapmasına sitem etti. Malatyaspor maçının ardından oldukça üzgün olduğu görülen Sarı - Kırmızılı futbolcu, "Neredeyse futbolu bırakacağım ama bir türlü istediğim yerde oynayamıyorum" dedi. 
   
   Otel savaşı    DORTMUND'DA maçtan önce otel savaşı yaşandı. Juventus, Galatasaray'ın rezervasyon yaptırdığı Hilton Oteli'nde kalmak istedi. Ancak Sarı - Kırmızılılar buna şiddetle karşı çıktı. Bunun üzerine Juventus yine bu otele yakın bir başka otele yerleşmek zorunda kaldı. 
   
   UEFA'dan kazık üstüne kazık    JUVENTUS maçını Almanya'ya alan UEFA, mali açıdan Galatasaray'a bir kazık daha attı. Westfalen Stadı'nın kirası olan 200 bin Euro'yu da UEFA'dan isteyen Cim - Bom'a olumsuz yanıt verildi. Ayrıca 100 bin Euro tutan ekstra masrafları da kulüp karşıladı. 
   
   'Bir daha atamaz'    UÇAKTA en çok konuşulan konu, Malatya'nın attığı ikinci goldü. Futbolcular Celalettin'in attığı golü mucize olarak nitelendiririrken, "Gol güzel goldü. Roberto Carlos gibi vurdu. Ama 100 tane vursa bir tanesi öyle gitmez" dedi. 
   
   Sakatlar kaldı    TEKNİK Direktör Fatih Terim, sakatlıkları süren, Ümit Karan, Volkan, Baliç ve Lukunku'yu Juventus maçının kadrosuna almadı. Sarı kart cezalısı olan Ayhan da Almanya'ya götürülmedi. 
   
   Biletler satışta    GALATASARAY - Juventus maçının biletleri dün Westfalen Stadı'nda satışa çıktı. Türklerin yoğun ilgisini çeken bilet fiyatlarının 15 ile 140 Euro arasında değiştiği ifade edildi. Bu arada Galatasaray Yönetimi, satış için Dortmund'a çok sayıda forma ve çeşitli lisanslı ürün getirtti. 
   
   Hava çok soğuk    CİM BOM'U Dortmund'ta soğuk bir hava karşıladı. Zaman zaman yağmur yağarken, hava sıcaklığının 0 ile 4 derece arasında değiştiği görüldü. 
   
   
</TEXT>
</DOC>
