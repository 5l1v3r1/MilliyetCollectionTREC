<DOC>
<DOCNO> 170865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yasam/yas03.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Parmak Çocuk' uyudu da büyüdü 
</HEADLINE>
<TEXT>

   6.5 aylık doğduğunda 34 santim boyunda, 960 gram ağırlığındaydı Lloyd Kaan. Ama doktorlar ona öyle baktı ki, 70 günde 'koca adam' oldu 
      KAAN KAYA Muğla DHA 
   
   İngiltere'de pastane işleten Lisa Fowler, 14 Mayıs'ta gemi mühendisi erkek arkadaşı Jason Moore 31 ve kızı Charlotte 4 ile Marmaris'e tatile gelirken uçakta sancılanmıştı. 
   6.5 aylık hamile Fowler, Marmaris'teki Özel Caria Hastanesi'nde sezaryenle doğum yaptı. Fowler'ın dünyaya getirdiği 34 santimetre boyunda, 960 gram ağırlığındaki prematüre bebek üç gün solunum cihazına bağlı kaldı, 20 gün tüpten beslendi. Bebeğin boyu 2.5 ayda 45 santimetreye, kilosu da 2 kilo 270 grama ulaşınca taburcu olması kararlaştırıldı. 
   'Parmak Çocuk' için veda partisi düzenleyen Başhekim Op. Dr. Mustafa Mutlucan, Lloyd Kaan adı verilen bebeğin doğum belgesini ailesine verdi. 
   
      'Ona Türk ismi verdik' 
   Geçen yıl Marmaris'te hamile kaldığını anlatan Fowler, şunları söyledi "Doktorların ve hemşirelerin Kaan'ın yaşaması için gösterdiği çaba bizi çok duygulandırdı. Bu yüzden bebeğimize Türk ismi verdik. Şimdi de Kaan'ın burada büyümesi için Marmaris'e yerleşme kararı aldık." 
   Çocuk Hastalıkları Uzmanı Dr. Güven Paşaoğlu ise Kaan'ın yaşamasının mucize olduğunu belirterek şöyle konuştu "Kalıcı hastalıkların oluşma riski de çok yüksekti ama Kaan 70 günde sağlığına kavuştu." 
   
   
   
</TEXT>
</DOC>
