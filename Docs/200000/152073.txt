<DOC>
<DOCNO> 152073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun39.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı gazetecilerin üzerinden sanat eserleri çıktı... 
</HEADLINE>
<TEXT>

     Irak'tan ABD'ye dönen 7 basın mensubunun yağmalanan sanat eserleri, silahlar ve hatıra eşyalarıyla yakalandığı bildirildi. 
     ABD gümrük yetkilileri, ülkeye dönen gazetecilerin bagajlarında yapılan aramada en çok ele geçenlerin süslü hançerler, altın kabzalı tabancalar olduğunu, ayrıca Saddam Hüseyin'in oğlu Uday'ın sarayından alınmış 2 tane büyük portrenin bulunduğunu belirttiler. 
     Ele geçirilenlerin hiçbirinin Bağdat'ta yağmalanan Arkeoloji Müzesi'ne ait olmadığını belirten gümrük yetkilileri, Boston Herald gazetesinin muhabiri Jules Crittenden'ın ülkeye, aralarında bir tablonun da bulunduğu hatıra eşyalarıyla girmeye çalıştığını kaydettiler. 
     Fox televizyonunun teknik görevlisi Benjamin James Johnson, ABD'ye dönerken, aralarında Uday'ın portreleri ve büyük bir eski tablonun bulunduğu 12 resimle yakalanmıştı. Fox News, Johnson'ın görevine dün son verdi. 
     





</TEXT>
</DOC>
