<DOC>
<DOCNO> 187564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo14.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Owen'sız İstanbul'a indiler.. Holiganlar erken geldi... 
</HEADLINE>
<TEXT>

     İngiltere, cumartesi akşamı oynanacak tarihi maç için İstanbul'a geldi. Atatürk Havalimanı'nda yoğun güvenlik önlemleri altında karşılanan İngiliz Milli Takımı, kalacakları otele otobüsle hareket etti. 
     Günün sürpriz haberi ise holiganların İstanbul'a takımdan önce gelmesi oldu. Türkiye'ye giriş yapmaya çalışan 2 İngiliz holigan pasaport kontrölünde polise yakalandı. 
     İngiltere Futbol Federasyonu, bu sabah sakatlığı geçmeyen ünlü golcü Michael Owen'ın, Türkiye maçının kadrosundan çıkartıldığını açıkladı. 
     Liverpoollu oyuncu, cumartesi günü Arsenal ile yapılan lig maçında sakatlanarak, oyundan çıkmıştı. 
     İngiltere Futbol Federasyonu, dün gece Owen'ın götürülmeyeceği yolundaki söylentileri reddetmiş ve golcü futbolcunun takımda olduğunu söylemişti. İngiliz gazetelerinde bu sabah yer alan haberlerde, milli takım kadrosundan çıkartılan İngiliz futbolcunun kulübüne geri döndüğünü belirtilmişti. 
     53 kez milli olan ve İngiltere'ye bu maçlarda toplam 24 gol kazandıran Michael Owen'ın yokluğunun, Türkiye ile yapılacak önemli maçta teknik direktör Sven Goran Eriksson'u bir hayli sıkıntıya sokacağı belirtiliyor. 
     Owen'ın yerine, Nisan ayında Türkiye'ye karşı kazanılan 2-0'lık galibiyette takımın 1 golünü atan Aston Villa'dan Darius Vassel, Owen'ın Liverpool'dan takım arkadaşı Emile Heskey veya Everton'ın genç oyuncusu Wayne Rooney'in oynaması bekleniyor. 

     
</TEXT>
</DOC>
