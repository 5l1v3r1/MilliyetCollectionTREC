<DOC>
<DOCNO> 182048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy11.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de yine 'tezkere' gerginliği 
</HEADLINE>
<TEXT>
   Dülger Tezkere 20 yılımızı bağlar 
   Dışişleri Komisyonu Başkanı Dülger "Irak'a asker gönderilmesi Türkiye'nin dış politika opsiyonlarını 20 yıl bağlar" dedi 
      GÜNSELİ ÖNAL Ankara 

   
   Hükümet, ABD ile Irak'a asker gönderme konusunda temaslarını sürdürürken AKP'de ise yeni tezkere gerginliği başladı. TBMM Dışişleri Komisyonu Başkanı Mehmet Dülger, Irak'a asker gönderilmesi durumunda Türkiye'nin dış politikada bağımlı hale geleceğini savunarak "Irak'a asker gönderilmesi Türkiye'nin dış politika opsiyonlarını 20 yıl angaje bağlar eder. Tepeden emirle iş yapanların manzarası demokratik, içeriği ise totaliter olur. Öyle değiliz" dedi. 
   
   Mutabakat sağlanamadı 
   Dülger, Türk askerinin bu ülkeye ancak Irak halkının istemesi halinde gidebileceğini belirtti. Bu konunun oldukça önemli olmasına rağmen henüz mutabakat sağlanmadığını vurgulayan Dülger, şöyle konuştu 
   "Askerimiz gidecekse ne kadar süreliğine gidecek, masrafını kim karşılayacak, lojistik destek sağlanacak mı, bunları bilmeliyiz. Askerimiz Kuzey Irak'tan emniyet içinde geçmeli ama Mesut Barzani ile Celal Talabani askerimizi istemiyor. Hükümet tezkereyi getirecekse, önümüze pişmiş yemek gibi koyacak. Biz de tadına bakacağız. Beğenmezsek 'yeniden pişirin', beğenirsek 'eline sağlık' diyeceğiz. Parlamenter sistemin gereği bu." 
   AKP İstanbul Milletvekili Göksal Küçükali de ABD'nin lejyoner aradığını savunarak, "Türkiye lejyoner değil. 8.5 milyar doları ortaya çıkarırlarsa rahatlıkla lejyoner bulurlar" diye konuştu. 
   Reddedilen tezkerede 100 milletvekilinin karşı olduğunu söylediğini ve 99 AKP'linin ret oyu verdiğini anımsatan Küçükali, bu kez karşı çıkanların sayısının ise 130 - 140 olduğunu iddia etti. Tezkere reddedildiğinde başbakan olan Dışişleri Bakanı Abdullah Gül'ün, "nostaljiye takıldığını" belirten Küçükali, "Gül sabit görüşlü" dedi. 
   
   Hamas uyarısı 
   İsrail - Filistin arasındaki sorunun ortaya çıkardığı Hamas'ın, Irak'a Türk askeri gitmesi durumunda Türkiye'nin de başına sorun olacağını öne süren Küçükali, "Bunların intihar timleriyle baş edilmez. Güney'deki büyük bir tesisimizi, büyük bir alışveriş merkezini havaya uçururlarsa ticaretimiz ve turizmimiz ölür" uyarısında bulundu. 
   Küçükali, "Ne olacağı belli olmayan bir yere Mehmetçiği nasıl gönderebiliriz " diye sordu. 
   
</TEXT>
</DOC>
