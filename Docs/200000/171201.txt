<DOC>
<DOCNO> 171201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo14.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler iddialı... Okur ve Beşok Hedef final... 
</HEADLINE>
<TEXT>

     İsveç'te 5-14 Eylül tarihlerinde düzenlenecek 33. Avrupa Erkekler Basketbol Şampiyonası finalleri hazırlıkları için yarın kampa girecek A Milli Takım'ın iki dev ismi Mehmet Okur ve Hüseyin Beşok, iddialı konuştu. 
     Geçtiğiz sezonu NBA takımlarından Detroit Pistons'da ''çaylak'' oyuncu olarak geçiren ve gösterdiği performansla da beğeni toplayan Mehmet Okur, bugün International Hospital'da yapılan sağlık kontrolleri sırasında basın mensuplarına yaptığı açıklamada, milli takımın yarın resmen toplanacak olmasına rağmen, oyunculardan bir çoğunun zaten çalışmalara başladığını söyledi. 
     33. Avrupa Şampiyonası'nda şampiyon olacak kapasiteye sahip olduklarını ifade eden Mehmet, ''Ama her maçı ayrı ayrı düşünmemiz gerek. Dünya Şampiyonası'nda elde ettiğimiz 9.'luk küçümsenmemeli. Oraya yeterince tecrübeli bir takım olarak gitmedik. Biz çok daha iyisini yapabileceğimizi biliyoruz. Ayrıca hatalarımız ve eksiklerimizin de farkındayız. Şimdiden iyi konsantre olarak çalışmalara başlamalıyız. Hedefimiz final oynamak'' diye konuştu. 
     Detroit Pistons'daki performansını da değerlendiren Mehmet, takım arkadaşı Rebreca'nın sakatlanmasıyla kendisine ilk 5'te oynama fırsatı bulduğunu ve gösterdiği performansın da kendisi dahil tüm takım tarafından beğenildiğini söyledi. 
     Mehmet Okur, NBA'deki 2. sezonunun daha önemli olduğuna da dikkat çekerek, ''Çünkü sezon bitiminde serbest kalacağım. Kapasitemi daha da artırabilmek için çalışıyorum. NBA'de sürekli ilk 5 içinde yer alan bir oyuncu olmak istiyorum'' dedi. 
     
     HÜSEYİN ''YİNE MADALYA İSTİYORUZ'' 
     Sezonu İsrail'in güçlü ekibi Maccabi Tel Aviv takımında geçiren Hüseyin Beşok, Avrupa Şampiyonası'na büyük hedeflerle gideceklerini ve kendilerinden beklenenlerin bu ölçüde büyük olduğunu bildiklerini kaydetti. 
     Hüseyin, kaliteli oyunculardan oluşan güçlü bir kadroya sahip olduklarını belirterek, ''Bizim Avrupa Şampiyonası'nda hedefimiz büyük. Tabii ki yine madalya düşünüyoruz. Şimdi herkes bizim gücümüzü biliyor. En önemlisi ise biz gücümüzün farkındayız. İsveç'e şampiyon olmak için gideceğiz'' şeklinde konuştu. 
     Maccabi Tel Aviv takımıyla sözleşmesi sona eren Hüseyin, transferiyle ilgili olarak da, ''2 ay önce dizimden ameliyat geçirdim ve iyileşme sürem biraz uzadı. Artık idmanlarda kendimi toparlayacağım. Avrupa'dan çeşitli teklifler var. Menajerim görüşmeleri yapıyor. Benim için en uygun teklif hangisi olursa, ona göre tercihimi yapacağım. Kısa bir zaman için de belli olur'' ifadelerini kullandı. 
     
</TEXT>
</DOC>
