<DOC>
<DOCNO> 153532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo05.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da tek sıkıntı Aurelio... 
</HEADLINE>
<TEXT>

     Trabzonspor Kulübü Başkanı Özkan Sümer, Galatasaray maçında bordo-mavili oyuncuların motivasyon olarak yeterli duruma geleceğini sandığını söyledi. 
     Sümer, Türkiye Kupası'nın sahibi olduktan sonra oyuncuların ligde Göztepe maçında motivasyon sağlayamadığını belirterek, ''Ancak büyük takımlar ile yapılan maçlar, prestij, oyun değerlendirmesi ve sonuç gibi bazı önemlilikler taşır. Futbolcuların motivasyonlarının Galatasaray maçında yeterli durumuna geleceğini sanıyoruz'' dedi. 
     Bordo-mavili takımın bu sezon derbi maçlarda galip gelememesi ve sözkonusu maçlarda rakipleri karşısında maç içerisinde yakaladıkları üstünlükleri maç sonrasına taşıyamaması ile ilgili olarak ta Sümer, ''Artık deneyimsizlik diye bir mazeretimiz olamaz'' diye konuştu. 
     Galatasaray'ın kendilerini zirve konumunda büyük bir engel olarak gördüklerini bildiklerini de kaydeden Sümer, ''Eminim ki çok iyi bir karşılaşma olacak. Her maçta olduğu gibi Galatasaray maçında da galibiyle ayrılmayı hedefliyoruz'' diye konuştu. 
     
     İÇ TRANSFER 
     Başkan Sümer, iç transferde fazla bir sorun yaşayacaklarına inanmadıklarını söyledi. 
     Sümer, teknik direktör Samet Aybaba'nın yönetim kurulu bir an önce iç transferde elini çabuk tutmalı biçimindeki açıklamaları ile ilgili olarak ise, ''Transfer bizim işimiz. İç transferde işi böyle zora sokacak birşey yok. Bir Aurelio sorunu var. Onun haricinde rahatsız olduğumuz bir konu yok'' diye konuştu. 
     




</TEXT>
</DOC>
