<DOC>
<DOCNO> 198134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yazar/sazak.html </URL>
<DATE> 2003/11/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hizbul terör 
</HEADLINE>
<TEXT>

   
   Başbakan Erdoğan, 'İslami terör ifadesi kanıma dokunuyor' sözleriyle bayramda Türkiye'yi yasa boğan intihar saldırıları ardındaki dinsel kimlikleri görmezlikten gelme eğilimini sürdürdü. 
   Bu yaklaşım 1970'lerdeki 'Tespih çeken el ile silah çeken el bir olur mu ' aldırmazlığını talihsiz biçimde günümüze taşımaktadır. Erdoğan'a göre 'İslama terörü sıfat olarak giydirmek' haksızlığın ötesinde aynı zamanda Türkiye'yi hedef alan bir tuzaktır. 
   Elbette dinsel ya da etnik, kaynağı ne olursa olsun ülkeyi terör belasından uzak tutmak, bu oyunu bozmak öncelikle hükümetin görevidir. Irak'ta savaşın dışında kalmayı başarmış, 2003'ü olumlu ekonomik göstergelerle kapatmaya hazırlanan Türkiye'nin 'El Kaide' bağlantılı terör darbesine uğraması herkesi şoke etti. Başbakan'ın da tepkisel olarak kimi duygusal açıklamalar yapması buna bağlanabilir. Ancak Erdoğan'ın eylemin türü bilinmesine karşın, 'İslamcı terör' vurgusundan kaçınmasındaki inadı anlamak mümkün değil. 
   Oysa Erdoğan'ın aldığı İslami eğitim ve kültür, otuz yıldır içinde bulunduğu siyasal hareket kendisine zengin bir 'background' sağlamaktadır. 
   İslamda 'Allah adına' cihat ve şiddetin kutsandığı ayet ve hadisler bulunduğu gibi Kuran'ı ideoloji haline getirip şeriat yolunda dünyayı 'Dar - ül Harp' görenler de vardır. Ortadoğu ve Türkiye'deki Hizbullahçı örgütlenmeler bu uğurda kan dökmediler mi 
   Faik Bulut ve Mehmet Faraç'ın 'Kod adı Hizbullah' kitabı hayli öğreticidir Seyyid Kutub'un cihat metodolojisini 'tebliğ ve eylem' olarak ikiye ayırması ve İslam adına yapılan savaşı bir 'hak' olarak nitelemesi ardından Mısır, Lübnan ve İran'da gelişen örgütlenmeler dinden değilse neden güç almıştır 
   "Hizbullah, klasik anlamda siyasi bir parti olmaktan ziyade, bir yaşam tarzı, yarı gizli bir milis hareketi, siviller ordusudur. Cennete ve cehenneme gidecekleri birbirinden ayıracak bir takas odası gibidir. Gaffari'ye göre, Hizbullah'ın ne merkez komitesi, ne de politbürosu vardır. O bir ruh gibidir. Her yerdedir ve hiçbir yerde değildir." 
   Türkiye'deki Hizbullah'a gelince... 
   1980'lerden sonra ortaya çıkan örgütün Diyarbakır ve Batman'da dini yayınlar etrafında toplanmaya başladığı, 'İstanbul Kasımpaşa Hizbullahı' olarak eyleme geçtiği, Menzil ve İlim gruplarına ayrıldıktan sonra Hüseyin Velioğlu liderliğinde öne çıktığı bilinmektedir. 
   Hizbullah'ın Güneydoğu'da 1990'larda işlediği cinayetlerde ise PKK mücadelesi etkin olmuş ve 'sırtını devlete dayanan' örgüt 'Yeşil' döneminde 'Hizbul - Kontra' olarak anılmaya başlanmıştır. 
   İrfan Çağırıcı ve arkadaşları 'İslami Hareket' adıyla 'aydın cinayetleri'ni işlemediler mi Ya Sivas katliamı 
   Din adına katliam yapanlar, hoş görülemez, bağışlanamaz. 
   
      
   
   
</TEXT>
</DOC>
