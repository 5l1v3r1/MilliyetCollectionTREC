<DOC>
<DOCNO> 195780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur20.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Musevi Cemaati "Önce cemaat başkanını dışarı çıkardık" 
</HEADLINE>
<TEXT>

     Türk Musevi Cemaati Yönetim Kurulu üyesi Robert Abudara, Şişli Betyaakov Sinagogu'nun bulunduğu Nakiye Ergül Sokak'ta meydana gelen patlama sırasında cumartesi duası yapıldığını bildirdi. 
     Abudara, olay yerinde gazetecilere yaptığı açıklamada, patlama sırasında önce bir ateş topu gördüklerini, sonra binanın tavanının üzerlerine doğru geldiğini kaydetti. 
     Cumartesi duası sırasında meydana gelen patlamada cemaatin birbirine ''panik yapmayalım'' şeklinde telkinde bulunduğunu anlatan Abudara, ''Önce Hahambaşı İsak Haleva ve Türk Musevi Cemaati Başkanı Bension Pinto'yu dışarı çıkardık. Sinagog'dan dışarıya çıktığımızda yoldan geçen tüm araçları durdurup, yaralıları bunlara bindirdik. Daha sonra Efe Sokak'taki binaya geldik. Burada da yaralılar vardı'' dedi. 
     Bu arada, patlamanın olduğu Nakiye Ergül Sokak'ta oturan ve gözünden yaralanan Star TV muhabiri Göktan Bedük de, ayakta tedavisi yapıldıktan sonra olay yerine gelerek gazetecilere olayı anlattı. 
     Evinin salonunun sinagoga baktığını ifade ederek, patlama sırasında salonda bulunduğunu söyleyen Bedük, ''Çok şiddetli bir patlamaydı. Büyük bir alev topu gördüm. Salondaki masa yuvarlandı'' şeklinde konuştu. 
     Sokağa indiğinde bir aracın patlama dolayısıyla ''çiçek gibi açıldığını'' gördüğünü ifade eden Bedük, olay sırasında evde bulunan eşinin de hafif şekilde yaralandığını bildirdi. 
     
</TEXT>
</DOC>
