<DOC>
<DOCNO> 189825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun04.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyetçiler demokratlara "çaylak" deyince... 
</HEADLINE>
<TEXT>

     ABD'de 2004 yılı başkanlık seçiminde Demokrat Parti'den başkan aday adayı olan Senatör Joe Lieberman, güçlü rakipleri Emekli General Wesley Clark ve Vermont'un eski valisi Howard Dean için, ''içinde bulunduğumuz zaman, çaylakların zamanı değil'' dedi. 
     Musevi asıllı Demokrat Parti Connecticut Senatörü Lieberman, ABC televizyonunda katıldığı bir programda, anketlerde kendisinden önde görünen Clark ve Dean'in yönetim tecrübelerinin olmadığını ve ABD'nin içinde bulunduğu bu hassas dönemde, ABD başkanlığı için aday olamayacaklarını savundu. Lieberman, ''Artık ABD Başkanı George W. Bush'u değiştirme zamanı. Ancak çaylakların zamanı değil'' dedi. 
     Lieberman, bu ''çaylakların'' kim olduğunun sorulması üzerine, ''Howard Dean, valilik yaptı. Wesley Clark ise politikada yeni. Böylece çaylakların sayısı iki oluyor'' yanıtını verdi. 
     Ancak Lieberman'ın iddiasını haksız çıkaracak şekilde birçok ABD Başkanı, şu andaki Başkan Bush ve bir önceki Başkan Bill Clinton dahil olmak üzere, valilikten başkanlığa geldiler. Lieberman, ''Bence Amerikan halkı bu seçimde, başka seçimlerde olduğundan daha çok, dünya deneyimi büyük olan adaylara bakacak'' dedi. Joe Lieberman, kendisinin ''dünya deneyimi'' çerçevesinde ise, Senato silahlı hizmetler komitesinde yaptıklarını ve dünya liderleriyle görüşmelerini örnek gösterdi. 
     Son olarak geçen hafta gerçekleştirilen Washington Post-ABC anketinde, Demokrat Parti adayları arasında beşinci sırada yer aldığının hatırlatılması üzerine Lieberman, ''Anketler gelirler ve giderler. Ben, Amerikan halkına taze bir başlangıç için gereken yeni fikirleri içeren eşsiz bir program sunduğum için kendimi çok iyi hissediyorum'' dedi. 
     İnsanların, ''George Bush'un Amerika'ya yaptıklarına çok kızgın olduğunu'' da savunan Joe Lieberman, Kasım 2000 başkanlık seçiminde Bush'a karşı Demokrat Parti'den başkan adayı olan Al Gore'un yanında başkan yardımcısı adayı olmuştu. 
     
</TEXT>
</DOC>
