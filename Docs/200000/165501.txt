<DOC>
<DOCNO> 165501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/spor/aspo.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BU KEZ FİNAL OLSUN 
</HEADLINE>
<TEXT>

Konfederasyon Kupası Yarı Finali'nde A Milli Takımımız, Fransa ile kozlarını paylaşacak, final bileti kovalayacak 
     MEHMET DEMİRCAN 

     Zafer peşindeyiz 
     KONFEDERASYON Kupası'nda Kamerun ile birlikte, Brezilya ve ABD'yi sollayarak yarı finale çıkan Milli Takımımız, bugün ev sahibi Fransa önünde final kapısını aralamaya çalışacak. Kritik karşılaşma TSİ 22.00'de start alacak. 90 dakikanın berabere bitmesi durumunda altın golün uygulanacağı uzatmalara geçilecek. Eşitlik yine bozulmazsa, galibi penaltılar belirleyecek. Ay - Yıldızlılar, daha önce Fransa A Milli Takımı ile oynadığı iki özel maçı da 4 - 0 kaybetmişti. 
     
     Güneş inançlı 
     MİLLİ Takım Teknik Direktörü Şenol Güneş dün yaptığı basın toplantısında Fransa önünde tek düşüncelerinin galibiyet olacağını söyledi. Güneş, "Rakibi tanıyoruz. Daha önce oynadığımız maçlarda şanssız skorlar almıştık. İyi mücadele etmiştik. Ama şimdi beyin olarak da mücadele edecek güce geldik" diye konuştu. 
     
     'Farklı olacak' 
     TOPLANTIYA katılan Bülent, "Kazanmak için sahaya çıkacağız. Brezilya maçında daha farklı bir oyun olacak" derken, Selçuk, "Fransa maçı kolay olmayacak. Brezilya karşılaşmasına rövanş olarak bakmadık ve istediğimizi aldık. Küçümsenmememiz gerektiğini herkese gösterdik" yorumunu yaptı. 
     
Kelepçe taktiği      Hazırlıklar tamam 
     A Milli Takımımız, Fransa maçı öncesinde psikolojik ve taktiksel anlamda hazırlıklarını yaptı. Son çalışmasını rugby sahasında yapan Ay - Yıldızlılar, rakibin yıldızlarına yakın markaj uygulama kararı aldı. Özellikle Henry'e adım attırılmaması kararlaştırıldı. Şenol Güneş'in, yaptığı toplantıda savunmayı uyarıp, "Oyundan bir dakika kopmayın" diye konuştuğu öğrenildi. 
     
     Orta saha önemli 
     GÜNEŞ'İN ev sahibi olma avantajını da kullanacak olan Fransa'ya karşı 4 - 5 - 1 sistemine sıcak baktığı bildirildi. Orta sahayı çok adamla tutmak isteyen tecrübeli teknik adam, bu sisteme geçmesi durumunda hücumda Tuncay'ı tek silah olarak görevlendirecek. Alpay, kazanmak için ellerinden geleni yapacaklarını belirtip, "Kolay bir lokma olmadığımızı ispatlayacağız" dedi. 
     
Ada'yı solladık      FIFA Dünya Klasmanı'nda Türkiye, son dönemdeki başarılı sonuçlarıyla İngiltere'yi geçmeyi başardı. Uzun bir süre 8. sırada yer alan A Milli Takımımız, 7. sıradaki İngiltere ile yer değiştirdi. Ay - Yıldızlılar, toplam 733 puan toplarken, Ada ekibi 727 puanda kaldı. 834 puanla Brezilya zirvedeki yerini korurken, bugünkü rakibimiz Fransa 814 puanla ikinci basamakta yer aldı. 
     
3 formaya 1 Serkan      GENÇLERBİRLİĞİ'NİN yıldızı Serkan Balcı, 14 gün içinde üç ayrı kategoride Ay - Yıldızlı formayı giyerek bir ilke imza attı. Sezon bitiminde Ümit Milli Takım maratonuna başlayan Serkan, Slovakya ve Makedonya maçlarında mücadele etti. Genç futbolcu ardından Fransa'daki A Genç Milli Takım'ın katıldığı turnuvada yer aldı. Son olarak A Milli Takım ile birlikte Konfederasyon Kupası'na giden Serkan, inanılması güç bir tempo yakaladı. 
     
Bülent'in rekor günü      A Milli Takım ve Galatasaray'ın emektar ismi Bülent Korkmaz, bugünkü Fransa maçıyla birlikte rekor kırmaya hazırlanıyor. Milli Takım formasını en çok giyenler zirvesini Tugay ile birlikte paylaşan kaptan, bugün de takımdaki yerini alırsa 87'ye ulaşacak ve rekorun yeni sahibi olacak. Bülent, "Benim için bireysel zaferden çok, takımın ne yapacağı önemli. Tek düşüncem Fransa engelini aşmak" dedi. 
     
'En ciddi sınav'      FRANSIZ basını Türkiye maçına geniş yer ayırdı. L'Equipe, A Milli Takımımız'ın kolay bir lokma olmadığına dikkat çekerken, Le Parisien Gazetesi, "Fransa için gerçek sınav" başlığını kullandı. Le Figaro Gazetesi de Güneş'in, Fransa'nın organizasyon tarafından kayrıldığı yolundaki açıklamasına yer verirken, "Fransa için işler ciddileşiyor" yorumunu yaptı. 
     
'Türkiye'yi istiyoruz'      BEŞİKTAŞ'IN Kolombiyalı file bekçisi Cordoba, ülkesinde yayınlanan El Tiempo gazetesinde "Türkiye ile finalde karşılaşmak istiyorum" dedi. Tecrübeli eldiven, Kamerun engelini aşacaklarını iddia ederek, "Türkiye'nin de Fransa'ya tur şansı vermeyeceğini düşünüyorum. Her iki ülke için de zor bir final olur. Ancak biz daha iyi oynuyoruz ve Konfederasyon Kupası'nı alacağız" dedi. 
     
Kamerun-Kolombiya      KUPADA bir diğer finalisti belirleyecek olan maç Kamerun ile Kolombiya arasında oynanacak. Karşılaşma TSİ 19.00'da başlayacak. Konfederasyon Kupası'nda üçüncülük - dördüncülük maçı cumartesi günü, final karşılaşması ise pazar günü yapılacak. 
     

</TEXT>
</DOC>
