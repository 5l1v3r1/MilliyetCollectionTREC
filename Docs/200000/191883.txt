<DOC>
<DOCNO> 191883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur08.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun fazla mesai ücretine yüzde 18 zam 
</HEADLINE>
<TEXT>

     Devlet memurlarının fazla mesai ücretleri yeni yılda yüzde 18.2 oranında zamlanacak. 
     Bütçe Kanun Tasarısı'na göre, bu yıl 550 bin lira olarak uygulanan saat başı fazla çalışma ücreti, 2004'de 650 bin liraya çıkacak. 
     Bakanlıkların özel kalem müdürlüklerinde çalışan personel ile makam şoförlerinin fazla mesai ücreti ise ayda 90 saati geçmemek kaydıyla 750 bin liradan 900 bin liraya yükselecek. 
     Aynı şekilde her bir makam için aylık toplam 450 saati geçmemek üzere, bakanlıklardaki kurul başkanları, genel müdürler, vali, general ve amiral rütbesine haiz olmak kaydıyla Genelkurmay Başkanlığı, Milli Savunma Bakanlığı, kuvvet komutanlıkları ile Jandarma Genel Komutanlığı ve Sahil Güvenlik Komutanlığı'ndaki daire başkanı ve daha üst yöneticiler ile rektör, büyükşehir ve il belediye başkanlarının yanında çalışan personele yine ayda 90 saati geçmemek şartıyla, saat başına 900 bin lira fazla mesai ücreti ödenecek. 
     Kredi ve Yurtlar Kurumu ile üniversitelere bağlı yurtlar ve Atatürk Orman Çiftliği kadrolarında çalışan personelden fazla mesai yapanlardan, kendilerine izin verilme imkanı bulunmayanların fazla mesai saat ücreti de 700 bin liradan 800 bin liraya çıkacak. 
     Aylık maktu fazla çalışma ücretleri de yeniden belirlendi. Orman muhafaza memurlarının aylık maktu fazla çalışma ücreti 15 milyon lira, Sağlık Bakanlığı Sıtma Eradikasyonu Teşkilatında çalışan sağlık savaş memurlarının ücreti de 9 milyon lira olarak uygulanacak. 
     Bu arada, Milli Eğitim ve Sağlık bakanlıklarının yıllık pansiyon ücretleri de yeni yılda değişik oranlarda zam görecek. 
     
</TEXT>
</DOC>
