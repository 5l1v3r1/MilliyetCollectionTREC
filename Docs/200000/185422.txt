<DOC>
<DOCNO> 185422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/guncel/gun03.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zeytinyağı dostu' Şavkay'a son veda 
</HEADLINE>
<TEXT>

   Kalp krizi sonucu hayatını kaybeden Türkiye'nin ünlü gurmelerinden Tuğrul Şavkay, bugün toprağa veriliyor. Şavkay, adını taşıyan ürünlerle yaşayacak 
      İSTANBUL Milliyet 

   
   Geçirdiği kalp krizi sonucu önceki gün hayata gözlerini yuman gurme ve Hürriyet gazetesi yazarı Tuğrul Şavkay, bugün son yolculuğuna uğurlanıyor. 
   1951'de Nazilli'de doğan Şavkay, Galatasaray Lisesi'nde okudu. Üniversiteye Avusturya'da Graz Üniversitesi'nde başlayan Şavkay, Türkiye'ye dönüp Boğaziçi Üniversitesi İdari Bilimler Fakültesi'nde sosyoloji eğitimini tamamladı. Aynı fakültede siyaset bilimi alanında master ve doktora yaptı. Öğrenciyken Kervansaray Oteli mutfağında bulaşıkçı olarak işe başladı. Daha sonra ünlü otellerle restoranlarda, aşçı, yiyecek içecek yöneticisi, danışmanlık gibi görevler yaptı. 
   Beş yıl boyunca da Birleşmiş Milletler'e bağlı Uluslararası Zeytinyağı Konseyi'nin tanıtım programlarında görev aldı. Şavkay, bölüm başkanlığını yaptığı Yeditepe Üniversitesi Güzel Sanatlar Fakültesi'ne bağlı dört yıllık Gastronomi ve Mutfak Sanatları Bölümü'nün kurucuları arasındaydı. 
   
   Zeytinyağı mücadelesi 
   Yazılarında sağlıklı ve uzun yaşam için zeytinyağının tercih edilmesini isteyen Şavkay, bir söyleşide şunları söylemişti 
   "Eskişehir'e, Bolu'ya gidin, aşçıların çoğunun zeytinyağlı yemeklere kafası basmaz. Onlara göre yağlar ikiye ayrılır Katı yağlar, sıvı yağlar. Zeytinyağını ancak zeytin yetişen bölgeler tanır. Onun dışında Türkiye'de zeytinyağı yok." 
   "Tuğrul Şavkay Gurme Ürünleri" adı altında zeytin, zeytin ezme, zeytinyağı gibi ürünleri de piyasaya süren Şavkay, uluslararası kalitede üretim yapmak istediğini söylüyordu. Şavkay, bugün Teşvikiye Camii'nde kılınacak öğle namazının ardından Zincirlikuyu Mezarlığı'nda toprağa verilecek. 
   
   
</TEXT>
</DOC>
