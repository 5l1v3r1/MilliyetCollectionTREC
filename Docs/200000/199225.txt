<DOC>
<DOCNO> 199225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun15.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyanist ve Schindler'in Listesi'nin yapımcısı sanık sandalyesinde 
</HEADLINE>
<TEXT>

     Oscar ödüllü ''Piyanist'' ve ''Schindler'in Listesi'' filmlerinin Polonyalı ortak yapımcısı Lew Rywin, adının karıştığı bir skandal yüzünden bugün sanık sandalyesine oturdu. 
     Yapımcı Lew Rywin 58 , medya yasa tasarısında değişiklik yapılması yönünde hükümette kulis yapması için, ''Gazeta Wyborcza'' adlı gazetenin sahibi Agora SA'dan geçen yıl 17.5 milyon dolar rüşvet istemekle suçlandı. 
     Varşova'daki bölge mahkemesinde görülen davaya 3 savunma avukatı ile katılan Rywin'in suçlu bulunması durumunda 3 yıla kadar hapis cezası alacağı belirtildi. 
     Ülkedeki skandal, geçen yıl Aralık ayında, gazetenin, Rywin'in, Başbakan Leszek Miller'ın da aralarında bulunduğu bir grubu temsil ettiği ve genel yayın yönetmeninden rüşvet talep ettiği iddialarında bulunmasıyla patlak verdi. İddialar, Şubat ayından bu yana özel bir parlamento komisyonu tarafından araştırılırken, komisyonun televizyondan canlı yayınlanan oturumları, ilk başlarda Polonyalıların büyük ilgisini çekiyordu. 
     Rywin, suçlamalar konusunda masum olduğunda ısrar etmesine rağmen, skandalın aydınlanmasına yardımcı olmadı ve bu konudaki soruları yanıtlamadı. Ünlü film yapımcısı, Başbakan Miller lehinde hareket ettiği iddialarını da yalanladı. 
     Skandala neden olan medya yasa tasarısı, ulusal gazete yayıncılarının radyo ve televizyon yayıncısı olmalarını engelliyor. Tasarıyla ilgili teklifin, Agora'nın bir televizyon kanalı satın almayı düşündüğü sırada yapıldığına dikkat çekiliyor. 
     Rywin, Roman Polanski'nin bu yıl 3 Oscar ödülü kazanan ''Piyanist'' filmi ve Steven Spielberg'in 1993 yılında en iyi film Oscar'ı alan ''Schindler'in Listesi'' filminin ortak yapımcılığını üstlenmişti. 
     
</TEXT>
</DOC>
