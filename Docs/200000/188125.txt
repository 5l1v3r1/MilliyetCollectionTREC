<DOC>
<DOCNO> 188125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yazar/tamer.html </URL>
<DATE> 2003/10/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP'nin vergi denetçileri iş başında 
</HEADLINE>
<TEXT>

      Ek taşıt vergisi giderse, sokak aydınlatma vergisi gelir Ya da 2004 yılı motorlu taşıt vergileri, arabanın yaş ya da motor gücüne göre değil de, kasko bedeli üzerinden alınır 
   Özetle ek taşıt vergisinin Anayasa Mahkemesi tarafından iptaliyle yokolan 900 trilyonu tahsil edilmiş toplam 1,1 katrilyonluk kaynak, bizim ceplerden öyle ya da böyle çıkıp bütçeye gelir ya - zı - la - cak. Başka çare yok. 
   Baksanıza IMF, sırf bu yüzden gidişini erteleyerek çarşambaya kadar Ankara'da kalmaya karar verdi. Maliye Bakanı Kemal Unakıtan'ın herhalde uykuları kaçıyordur. Zira 900 trilyonun bir anda bütçeden yokoluvermesi yetmiyormuş gibi, Başbakan Recep Tayyip Erdoğan, asgari ücretin arttırılması için de talimat vermiş. "Kaynak yok, imk nsız" diyen bakanlara da "Ben seçim meydanlarında asgari ücreti eleştirdim. Çay - simit hesabı yaptım. Vatandaşın sadece çay içip, simit yiyerek bile doyamayacağını söyledim. Siz bakansınız, bulun kaynagı" diyerek kestirip atmış. 
   
   Önce küçük kentler 
   Unakıtan çeşitli yollardan kaynak bulmak için aylardır didiniyor zaten. Vergi barışına umulanın üzerinde ilginin olduğu günlerde, kayıt dışı ekonomiyle mücadele için 15 ilde yoğun vergi denetimlerine başlayacaklarını açıklamıştı. Allah için sözünde durdu. 
   Maliye'nin Ankara'dan gönderdiği vergi denetim ekipleri, 15 ilden şimdilik nisbeten küçüklerinde, başta kuyumcular olmak üzere doktor ve avukatlardan sürücü kurslarına, özel hastane ve otellere sabahın köründen akşama kadar "denetimlerini" sürdürüyorlar ve ziyaret ettikleri hemen her mükellefe yeni vergi "salmadan" ayrılmıyorlar. 
   
   "Muhtelif muayene" 
   Önceki gün Mersin'den bir doktor dostumuz aradı. Ankara'daki vergi denetim bürosundan gelen müfettiş, ansızın kapıyı çalıp sabahtan akşama kadar muayenehanede oturmuş. Gelen hastalardan alınan muayene ücretlerini not etmiş ve o günü emsal alarak, doktorun ödediği vergiyle karşılaştırmış. Önce "Çoğu işletme ve fabrika bile sizin verdiğiniz kadar vergi vermiyor" diyerek doktora teşekkür etmiş. Ama ardından ekim ayı için "muhtelif muayeneler" diye 5 milyar liralık daha fatura kesmesini istemiş. 
   Doktor itiraz edecek olmuş "Defterlerimi incelediniz. Bir açık bulamadınız. Yüksek vergi ödüyorsun diye teşekkür de ettiniz. Neden vergimi arttırıyorsunuz " Cevap "Hiç sesini çıkartma, senden daha azını kimseye yazmadım. Diğerlerininki 10 milyar, 20 milyar " Doktor dostumuzun bu durumda ekim ayı için 2 milyar lira daha vergi vermesi gerekiyormuş. 
   
   Pazarlık usulü vergi 
   Bu arada pazarlık edenler de oluyormuş. Örneğin bir otel sahibi, Ankara'dan gelen denetçilerle sıkı pazarlık sonucu, 100 milyar lira arttırılmak istenen vergiyi 40 milyar lira artışla sınırlamayı başarmış. Önce ilave inşaatı göstererek yatırım yapmakta olduğunu, dolayısıyla da hiç vergi artışı olmaması gerektiğini ısrarla belirtmiş. "Hükümetiniz yatırımlara her türlü desteği sağlayacağını vaadediyor. Desteğiniz bu mu " falan diyecek olmuş. Kabul ettiremeyince 40 milyar lirada anlaşmışlar. 
   Ankara'dan gelen vergi müfettişleri, sürücü kurslarından özel okullara iş yerlerini sırayla ziyaret ediyorlarmış. Yıllardır zarar gösterenlere "Madem hep zarar ediyorsun, neden h l bu işletmeyi açık tutuyorsun" diyerek mutlaka vergi yazıyorlarmış. İtiraz edenlere "Kapat o zaman işyerini" diyorlarmış. 
   
      
   
</TEXT>
</DOC>
