<DOC>
<DOCNO> 170927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko12.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde yaz fırsatları... 
</HEADLINE>
<TEXT>

     Yerli ve yabancı otomobil firmaları, pazardaki tıkanıklığı aşmak için tüketiciye cazip fırsatlar sunan kampanyalar düzenledi. 
     Ekonomide yaşanan olumlu gelişmelerin kredi faiz oranlarını düşürmesi, firmaları uygun taksitli kampanyalara yöneltti. 
     Yerli ve yabancı firmalar, 3 aydan 36 aya kadar değişen vadelerde uygun faiz oranları, sabit taksit garantisi ve peşin ödeme indirimini öngören kampanyalarla satışlarını artırmaya çalışıyor. 
     
     RENAULT MAİS 

     Renault Mais, modern ve zengin ürün gamı dahilinde yer alan tüm modeller için ''Tasarruf Renault'' kampanyası çerçevesinde, 3 aydan 36 aya kadar uzanan vade seçeneklerinde ve yüzde ''0'' ile 3.8 arasında değişen faiz oranlarında kredi kullanma olanağı sunuyor. 
     Otomobil satış fiyatının yüzde 80'ine kadar kredi kullanımına olanak tanıyan kampanyada müşterilere, vergi oranları dışındaki fiyat artışlarından etkilenmeme ve sabit taksit garantisi veriliyor. 
     ''Hemen teslim'', Ağustos, Eylül ve Ekim teslim seçeneklerinin bulunduğu kampanyada, Megane Expression 1.6 16V'ye 16 milyar 900 milyon TL peşinat, 3 ay vade ve ''0'' faizle 3 milyar 485 milyon TL taksitle ya da 5 milyar 500 milyon peşinat, 36 ay vade 1 milyar 180 milyon lira taksitle hemen sahip olma olanağı sunuluyor. 
     Renault'nun en yeni modeli Megane II'yi de kapsayan kampanyada, ''Hatchback Dynamique 1.5dCİ'' modeli için hemen teslimde, en az 7 milyar peşinat ve 1 milyar 557 milyon lira taksit öngörülüyor. 
     
     TOFAŞ 

     TOFAŞ Türk Otomobil Fabrikası A.Ş de, ''Stilo'' ve ''Palio Van'' modelleri için Akbank, İş Bankası, Koç Finans'tan 3 aydan 24 aya kadar finansman sağlıyor. Kampanyada vade oranını Koçbank aracılığıyla 36 aya kadar çıkarmak da mümkün. 
     Firma sadece ''Doblo'' modeli için 31 Temmuz tarihine kadar geçerli olacak ''Yaz Şöleni'' adlı kampanyada ise nakit ödemede indirim kolaylığı ve ''0'' faizden başlayan uygun ödeme seçenekleri sunuyor. 
     
     VOLKSWAGEN 

     Volkswagen otomobillerinin Türkiye Distribütörü Doğuş Otomotiv A.Ş, binek ve ticari araçlar için 2 ayrı kampanyanın yanı sıra Volkswagen Doğuş Finans VDF ile birlikte kişiye özel finansman olanakları yaratıyor. 
     Binek araçlar için 31 Temmuz'a kadar geçerli olacak kampanyada, tavsiye edilen anahtar teslim fiyatının yüzde 70'ine kadar kredi sağlanıyor. 6 aydan 36 aya kadar sabit taksit olanağının sunulduğu kampanyada, faiz oranları ise yüzde 1.45 ile yüzde 3.10 arasında değişiyor. 
     Ticari araçlar için düzenlenen kampanyada ise peşin alımlarda modeline göre yüzde 6 ile 10 arasında değişen oranlarda indirim yapılıyor. 
     Kredi kullanımında 6 aylık ödeme seçeneğinde ''0'' faizin uygulandığı kampanyada, 36 ay ve yüzde 3.40 kadar uzanan değişik vade ve ödeme seçenekleri sunuluyor. Kampanyada kredili seçenek ise Transporter ve LT Volt grubunda 15-25 milyar, Caddy modellerinde 7,5 milyara kadar kredi tutarları için uygulanıyor. 
     
     OPEL 

     Astra, Vectra, Omega, Corsa, Frontera ve ticari araç kategorisindeki Movano modelleriyle Türkiye pazarında faaliyet gösteren Opel, müşterilerine Finansbank, HSBC, Garanti Bankası, Yapı Kredi Bankası, Yapı Kredi Leasing, İş Bankası ve TEB aracılığıyla değişen vade ve faiz oranlarında otomobil sahibi olma olanağı sunuyor. 
     
     FORD 

     Ford Otosan, ''Ford Mavi Anahtar'' uygulamasıyla alternatif ödeme seçenekleri sunuyor. Ka, Fiesta, Fusion, Focus, Mondeo, Transit, Transit Connect ve Ranger modelleri için uygulanan kampanyada, 3 aydan 36 aya kadar uzayan vade şeçenekleri ve ''0'' faizden başlayan değişik finansman olanakları sağlanıyor. 
     Farklı alternatiflerin sunulduğu kampanyada, ödeme alışkanlığına göre ''eşit'', ''artan'', ''geri alım garantili'' ve '' 3 ay ödemesiz'' seçenekleri tercih edilebiliyor. 
     
     PEUGEOT 

     Peugeot Otomotiv Pazarlama A.Ş, binek araçlarda 206, 307, 406, 607 ve Partner modelleri için ticari araçlarda da Yeni Partner, Expert, J9 ve Yeni Boxer için kampanya uyguluyor. 
     Binek araçlarda değişik nakit ödeme indirimleri yapılan kampanyada, 24 aya kadar yüzde 3,5 faizle kredi sağlıyor. Vade oranı dilendiği takdirde bayilerin bankalar aracılığıyla aldığı krediyle 36 aya kadar uzatılabiliyor. 
     Ticari araçlarda, kredi uygulamasına gidilmeyen kampanyada, Yeni Partner'de 1-1,6 milyar, Expert'te 2,4-2,7 milyar, J9'da 500 milyon-1 milyar, Yeni Boxer modelinde ise 1,4-2,1 milyar lira arasında peşin ödeme indirimi yapılıyor. 
     
     DAIHATSU 

     Daihatsu ise fiyatlarda yaklaşık yüzde 10'luk indirimi öngören kampanya başlattı. Terios'un fiyatı 27 milyar 434 milyondan 24 milyar 935 milyona, Sirion'un fiyatı 21 milyar 412 milyondan 19 milyar 449 milyona, YRV'nin fiyatı 24 milyar 439 milyondan 22 milyar 41 milyona, Cuore modelinin fiyatı da 15 milyar 980 milyondan 14 milyar 998 milyon liraya düşürüldü. 

     
</TEXT>
</DOC>
