<DOC>
<DOCNO> 171122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun07.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Türkiye ile ilişkiler güçlü" 
</HEADLINE>
<TEXT>

     ABD Dışişleri Bakanı Colin Powell, ABD'nin Ankara büyükelçiliği görevine yeni atanan Eric Edelman'ın yemin töreninde yaptığı konuşmada, Türkiye-ABD ilişkilerinin ''güçlü'' olduğunu söyledi. 
     Edelman'ın, ABD Dışişleri Bakanlığı'nda düzenlenen yemin törenine, Powell'ın yanı sıra ''eski patronu'' ABD Başkan Yardımcısı Dick Cheney ve Irak'taki Amerikalı sivil yönetici Paul Bremer katıldı. 
     Powell, törende yaptığı konuşmada, son zamanlarda yaşanan bazı sıkıntılara karşın, ABD ile Türkiye arasındaki ilişkileri ''güçlü'' olarak nitelendirdi. Edelman'ın diplomat özelliklerini öven Powell, Türk-Amerikan ilişkilerine katkılarından dolayı Türkiye'nin Washington Büyükelçisi Faruk Loğoğlu'na da takdirlerini iletti. 
     Cheney de, 2 buçuk yıldır süren başkan yardımcılığı görevinde kendisine iki numaralı danışmanı olarak hizmet veren Edelman'ı, ''olağanüstü yetenekli bir bürokrat'' olarak tanımlayarak, ''Edelman, bu kritik görev için en uygun isim'' dedi. 
     ABD'nin Ankara Büyükelçisi Robert Pearson'ın ayrılmasıyla boşalan ABD'nin Ankara büyükelçiliği için ağustos ayı ortasında Ankara'ya gidecek olan Edelman'ın, Cumhurbaşkanı Ahmet Necdet Sezer'e güven mektubunu sunarak yeni görevine başlaması bekleniyor. 
     
</TEXT>
</DOC>
