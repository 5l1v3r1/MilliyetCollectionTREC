<DOC>
<DOCNO> 159818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/aeko.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak pastası kurabiye oldu 
</HEADLINE>
<TEXT>

Taşeron şirketler Irak'ta 300 bin ile 1 milyon dolar arasında değişen bedellerde paketler halinde iş alabilecek, güvenliklerini de kendileri sağlayacak 
     SEÇKİN ÜREY Ankara 

     Irak'taki altyapı inşaatlarının müteahhitliğini üstlenen Amerikan Bechtel firması toplam 680 milyon dolarlık işlerin, taşeronlara en küçüğü 300 bin, en büyüğü 1 milyon dolarlık paketler halinde verileceğini açıkladı. Türkiye Müteahhitler Birliği TMB Başkan Vekili Erdal Eren, "Şartlar cesaret kırıcı gözküyor. Bu dönemde en iyisi Irak'a mal satmak" dedi. 
     
     Şartlar cesaret kırıcı 
     TMB yetkilileri geçen hafta Irak'ın yönetiminden sorumlu ORHA ile Bechtel'in toplantılarına katıldı. TMB'nin yanıtını aradığı soruların başında "koalisyona destek veren ve vermeyen ülke" ayrımı olup olmayacağıydı. Bechtel yetkilileri firma seçiminde uluslararası kuralların olduğunu ve ABD yasaları gereğince yasaklı firmaların ihalelere giremeyeceğini belirtti. TMB heyetine başkanlık eden Eren, şunları söyledi 
     "Büyük ihalelerin Irak'ta devlet kurulduktan sonra açılacağı anlatıldı. Şartlar cesaret kırıcı. Bechtel'e dünyadan 10 bin, Türkiye'den 122 firma başvurmuş. Paketlerin büyüklüğü ortada. En fazla 3 - 4 milyon dolarlık iş alınabilir gibi gözüküyor. Büyük Türk müteahhitlik firmalarının istediği türden işler değil." 
     Bechtel, taşeron eliyle yaptırdığı işlerden yüzde 2 komisyon alacak. Bechtel daha önce yaptığı işler ve mali yapılarına göre seçeceği firmaları ihalelerine davet edecek. Teminat mektubu işin yüzde 10'u büyüklüğünde olacak. Sadece Bechtel'in sonradan açıklayacağı bankalardan gelecek teminat mektupları kabul edilecek. 
     
Güvenlik Allah'a emanet      Toplantılara katılanlara ORHA ve Bechtel yetkilileri tarafından, "Orada devlet yok. Güvenliğinizden kendiniz sorumlusunuz. Amerikan askerleri polis görevi yapmıyor. Sizi korumak için orada bulunmuyorlar" denildi. ORHA da dağıttığı dokümanlarda iş takibi için Irak'a gidilmemesi, iş için gidenlerin de deneyimli güvenlik ekibi tutmalarını istedi. Hem Bechtel, hem ORHA Irak'a mal sevkiyatı için giriş kapıları olarak Ürdün ve Kuveyt'i gördüklerini iletti. ABD ve İngiltere'den gelecek malların ve inşaat malzemelerinin Irak'a bu iki ülkeden giriş yapacağı belirtildi. Diğer noktalardan Irak'a mal getirmeye kimsenin karışmayacağını ancak riskin bu noktaları kullananlara ait olduğu ifade edildi. 
     

</TEXT>
</DOC>
