<DOC>
<DOCNO> 154906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo47.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterli Emre'den inciler... 
</HEADLINE>
<TEXT>

     İtalya'nın FC İnter takımında oynayan Emre Belözoğlu, ''Derbi maçlarının öncesi her yerde aynı ama sonrası Türkiye'de farklı. Yenilen evden çıkmaz'' dedi. 
     Avrupa Şampiyonlar Ligi yarı finalinde Siro Stadı'nda yarın akşam oynanacak Milan-İnter maçı öncesinde La Gazzetta dello Sport gazetesine demeç veren Emre, Türkiye'deki derbiler ile İtalya'daki derbileri karşılaştırdı. Emre, şu görüşlerini aktardı 
     ''Takım hazırlanmaları hep aynı. Takım kampa çekilir ve ortamdakiler de buna saygı gösterir. Değişen sonrasıdır. Çünkü eğer kaybedersen, ortalıkta bir süre gözükmemen yararınadır. Galatasaray taraftarı seni tanıdığında, agresifleşip provoke edebilir. Yani bayağı gürültülü bir kavga riski doğabilir. Eğer kazanırsan, o da aynı. Eve kapanmak daha iyidir. Yoksa her adımında etrafını sararlar, kucaklarlar. Kutlamalar yapan halktan rahatsızlık duyarsın.'' Galatasaray-Fenerbahçe derbilerinin çoğunlukta Fenerbahçe tarafından kazanıldığını, bu yüzden sadece kazandıklarını hatırlamayı tercih ettiğini belirten 22 yaşındaki futbolcu, hiçbir derbi maçının favorisi olduğuna inanmadığını ifade etti. Şampiyonlar Ligi'nde yarın akşam oynanacak Milano derbisinde ilk 11'de sahaya çıkmasına kesin gözüyle bakılan Emre, ''Bizim tek düşüncemiz kupayı kazanmak. Finalde Juventus ile karşılaşmak isterim. Juventus'a lig şampiyonluğu, bize de Şampiyonlar Ligi, bana en doğru son gibi geliyor'' değerlendirmesinde bulundu. 
     
     KUPA PRİMLERİ 
     Bu arada, yarın TSİ 21.45'te başlayacak maçta Okan sakatlığından dolayı kadroya dahil edilmezken Emre 19 kişilik kadroda yer alıyor. 
     İtalyan basınında derbi maçı öncesi verilen haberlerde, Şampiyonlar Ligi'nin kazanılması halinde oyuncu başına Milan Kulübü Başkanı Silvio Berlusconi'nin 75 bin Euro, İnter Kulübü Başkanı Massimo Moratti'nin ise 250 bin Euro ödemeyi vaat ettiği ileri sürüldü. 
     
     BERLUSCONİ'NİN GÖNLÜNDEKİ FİNAL 
     Öte yandan, İtalya Başbakanı ve AC Milan Kulübü Başkanı Silvio Berlusconi, La Gazzetta dello Sport gazetesinde bugün yayınlanan demecinde, gönlünde yatan Şampiyonlar Ligi finalinin Milan-Juventus maçı olduğunu bildirdi. 
     Milan-İnter maçından dolayı çok gururlu olduğunu kaydeden 66 yaşındaki Berlusconi, ''İyimserim ve her şeyi istiyorum. Galibiyet ve iyi oyun'' dedi. 
     Real Madrid'in bu sezon ''ulaşılamayacak düzeyde mükemmel maçlar çıkardığını'' dile getiren Milan Kulübü Başkanı, İspanyol takımına karşı oynamanın teknik açıdan güzel gözükmesine rağmen ''yüzde 100 İtalyan bir final tercih ettiğinden Juventus'un turu geçmesini umduğunu'' belirtti. 
     Berlusconi ayrıca Ronaldo, Zidane, Raul, Figo arasında ''hiç şüphe götürmeden Zidane'ı seçeceğini, ama Raul'un Milan'a daha faydalı olacağını düşündüğünü'' kaydetti. 
     
</TEXT>
</DOC>
