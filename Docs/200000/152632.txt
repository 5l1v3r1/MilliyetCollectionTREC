<DOC>
<DOCNO> 152632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur15.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen hangi sendikadansın Promosyonludan... 
</HEADLINE>
<TEXT>

     İşçi sendikaları gibi toplusözleşme ve grev gibi hakları henüz elde edemeyen memur sendikaları, kaza sigortası yaptırdıkları üyelerine indirimli tüp, kırtasiye, kömür ve sağlık hizmeti alma olanağı sağlıyor. 
     Örgütlenmelerini tamamlayan memur sendikaları üye sayılarını artırmak için sundukları cazip olanaklarla birbirleriyle rekabet ediyor. 
     Yasal düzenlemeler nedeniyle memurlara uygulanan ücret politikası, özlük hakları ve çalışma koşulları üzerinde yaptırım güçlerinin olmaması nedeniyle yeteri kadar etkili olamayan memur sendikaları, üyelerine sosyal alanda daha çok bir dernek gibi çalışarak bazı ayrıcalıklar ve avantajlar sunmaya çalışıyor. 
     Bu çalışmalar arasında, maaşlarının yetersizliğinden yakınan memurlara, bazı özel hastanelerin sağlık hizmetinden daha ucuz yararlanmaları, tüp, kömür ve kırtasiyede indirimli alışveriş yapma olanağı gibi imkanlar yer alıyor. Ayrıca, memur sendikaları çeşitli sürelerle üyelerine ferdi kaza sigortası yaptırmanın yanı sıra ücretsiz hukuk danışmanlığı hizmeti de vermeye başladı. 
     Türkiye Kamu-Sen'e bağlı sendikaların önemli bir bölümü üyelerine bir yıllık ferdi kaza sigortası yaptırıyor, Vakıfbank'tan üyelerine özel, düşük faizli çeşitli alışveriş avantajları olan kredi kartları alıyor. 
     Bütün bu hizmet yarışında öğretmenler diğer meslek gruplarına oranla bir adım önde gidiyor. Diğer eğitim sendikalarından daha sonra örgütlenmeye başlayan Eğitim-Bir-Sen, Konya'da üye sayısını artırmak için bu alanda verilen hizmetlere yenisini ekledi. 
     
     KAZA SİGORTASINDAN, İNDİRİMLİ TÜPE KADAR 
     Üyeleri ve ailelerine 4 yıllık kaza sigortası yaptırmakla kalmayan Eğitim-Bir-Sen Konya Şubesi, kırtasiye, kömür, konfeksiyon ve tüpte çeşitli indirim avantajları da sağladı. 
     Dershane, sürücü kursu, özel hastane hizmetlerini öğretmenler için daha ucuz hale getiren sendika, üye öğretmenlere eğitici kol, ünite ve günlük plan gibi şablonları da temin ediyor. 
     Bu konuda henüz çok fazla etkin olmayan KESK'e bağlı Eğitim-Sen de öğretmenlerden gelen öneriler üzerine, firmalarla görüşerek şehirlerarası otobüs biletleri ve konfeksiyon alışverişlerinde üyelerine indirim sağlamak için anlaşma yapmayı planlıyor. 
     Türk Eğitim-Sen Konya Şube Başkanı Sadi Eriş, sendikal çalışmaları yasal düzenlemeler nedeniyle sınırlanan eğitim sendikalarının en azından üyelerine birtakım indirimlerle farklı bir hizmet vermeye çalıştığını söyledi. 
     Gelecekte daha farklı esnaf gruplarıyla indirimli alışveriş için yazılı sözleşmeler yapmayı planladıklarını dile getiren Eriş, enflasyonla maaşları her geçen gün biraz daha eriyen üyelerinin bu yöndeki çalışmaları memnuniyetle karşıladıklarını kaydetti. 
     





</TEXT>
</DOC>
