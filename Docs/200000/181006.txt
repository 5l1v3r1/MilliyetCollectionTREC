<DOC>
<DOCNO> 181006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun15.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kılığına girerek roman yazan Wallraff Casus değilim 
</HEADLINE>
<TEXT>

     Türk kılığına girerek ''En Alttakiler'' adlı romanı yazan ve eski Doğu Alman İstihbarat Teşkilatı STASI adına çalışmakla suçlanan Alman gazeteci-yazar Günter Wallraff, casusluk yaptığı iddialarının ''gerçeklerle hiçbir ilgisinin olmadığını'' söyledi. 
     Wallraff, Köln'de düzenlediği basın toplantısında, ''STASI raporlarındaki iddialara göre, benim süper bir ajan olmam gerekiyor. Bu iddiaların gerçekle hiçbir ilgisi yok. Hiçbir STASI yetkilisiyle temasım olmadı ve STASI'ye hiçbir rapor vermedim'' dedi. 
     STASI arşivlerinde, eski Nazi subayları hakkında araştırma yaptığını, bu tür araştırmaları Spiegel gibi tanınmış dergilerin de yaptığını ifade eden Wallraff, ''STASI'ye Batı'daki biyolojik ve kimyasal silahlar hakkında bilgi verdiğim iddia ediliyor. Bunun için uzmam olmam gerekirdi. Ayrıca bu tür gizli bilgilere ulaşmam mümkün değildi'' diye konuştu. 
     Eski Doğu Almanya'ya bir dönem girmesine bile izin verilmediğini ve kitaplarının yayınlanmasının yasaklandığını hatırlatan Wallraff, bazı STASI görevlilerinin sadece yöneticilerin gözüne girmek amacıyla raporlarında ''yalan yanlış şeyler'' yazdıklarını savundu. 
     ''En Alttakiler'' adlı romanıyla Almanya'da yaşayan yabancıların çektiği zorlukları anlatan Wallraff, yaklaşık bir ay önce STASI adına çalışmakla itham edilmiş, geçen hafta içinde de hakkında yeni suçlamalar dile getirilmişti. 
     
</TEXT>
</DOC>
