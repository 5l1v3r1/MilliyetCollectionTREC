<DOC>
<DOCNO> 173243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun11.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulübeli protesto 
</HEADLINE>
<TEXT>

   Gaziantepli müteahhit Halil Erdoğan, bir beton firmasına açtığı davayı kaybedince, tepkisini bir sütun üzerine ev dikerek gösterdi 
      Gazİantep DHA 

   
   Gaziantepli müteahhit Halit Erdoğan 63 , yaptığı üç katlı evde kullanılan hazır betonun çimentosunun yetersiz olduğu iddiasıyla giriştiği hukuk mücadelesinden yenik çıkınca benzerine rastlanmayacak bir protestoda bulundu. 
   
   Üniversiteye başvurdu 
   Dört yıl önce Emek Mahallesi'nde üç katlı bir ev yaptıran Erdoğan, kısa sürede binada çatlaklar meydana gelince Gaziantep Üniversitesi Mühendislik Fakültesi'ne başvurdu. Hazırlanan raporda, 1 metreküp betonda sözleşme gereği 300 kilo olması gereken çimentonun 198 kiloda kaldığı belirlendi. Erdoğan'ın betonu satan Saray Beton İnşaat AŞ aleyhine açtığı davaysa 23 Şubat 2001'de beraatla bitti. 
   Kararı temyze götüren Erdoğan, mahkeme başkanı Şükrü Doğan'ı da yanlı davrandığı gerekçesiyle Hakimler ve Savcılar Yüksek Kurulu'na HSYK şikayet etti. Ancak 1.5 yıl sonra gelen yanıtta Doğan'ın 2002'de istifa ettiği ve hakkında işlem yapılmasına gerek görülmediği bildirildi. 
   
   'Firma beraat etti' 
   Yargı sürecinden sonuç alamayan Erdoğan, sonunda Burç beldesinde kendisine ait arazide 1.2 metre çapında, 4.5 metre yüksekliğinde bir sütun dikti ve üstüne 49 metrekarelik bir ev inşa etti. 
   Bir oda, mutfak, banyo ve tuvaletten oluşan yeni evinin üç katlı binadan sağlam olduğunu savunan Erdoğan, "Beton firması yetkilisi duruşmalara bile katılmadan beraat etti. Oysa her şey belgeli ve ispatlı. Konuyu Avrupa İnsan Hakları Mahkemesi'ne götürdüm" dedi. 
   
   
   
</TEXT>
</DOC>
