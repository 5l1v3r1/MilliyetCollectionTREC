<DOC>
<DOCNO> 167914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/guncel/gun12.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Artçı korkusu sokakta yatırdı 
</HEADLINE>
<TEXT>

     ERSAN KÜÇÜKKURU Çanakkale DHA 

     Saros Körfezi’nde önceki gece 22.10’da meydana gelen 5.3 büyüklüğündeki deprem Çanakkale ve çevre illerde yaşayanları uykusuz bıraktı. Halk, 20’ye yakın artçı sarsıntı nedeniyle geceyi sokaklarda geçirirken, boş arazilere ve sokak aralarına serdikleri yatak ve battaniyelerin üzerinde sabahladı. 
     İlk şoktan sonra art arda gelen artçı sarsıntılar, paniğe yol açtı. Çanakkale Vali Yardımcısı Halil Yavuz Kaya başkanlığında oluşturulan Kriz Merkezi’ne can ve mal kaybına yönelik herhangi bir bilgi ulaşmazken, sarsıntı sırasında sinir krizi geçiren bir kadın Çanakkale SSK Hastanesi’nde tedaviye alındı. 
     Çanakkale’nin yanı sıra Trakya’daki yerleşim merkezlerinde oturanlar da geceyi dışarıda geçirdi. Marmara Denizi kıyısındaki yerleşim birimlerinde oturan vatandaşlar, kendilerini sokaklara attı. Artçı sarsıntılar nedeniyle 
     özellikle Tekirdağ, Şarköy, Marmara Ereğlisi ve Çerkezköy’deki vatandaşların bir kısmı geceyi dışarıda geçirdi. ERDEM SÜREK, 
     
Beşik gibi sallanıyoruz      İSTANBUL Milliyet 

     SAROS Körfezi açıklarında önceki gece meydana gelen 5.3 büyüklüğündeki depremin artçı sarsıntıları sürüyor. Gece yarısından önce meydana gelen sekiz artçının ardından saat 01.05’te 4.1, 01.42’de 4.1, 02.54’te 3.3, 03.24’te 3.3 ve 03.48’de 3.4 büyüklüklerinde artçı sarsıntılar kaydedildi. Bu arada, Bozcaada’da saat 01.46’da 3.3, Şarköy’de saat 03.01’de 3.0, Gelibolu’da saat 03.02’de 3.2, Ege Denizi’nde saat 06.16’da 3.6, Denizli’nin Güney ilçesinde de saat 07.09’da 3.0 büyüklüğünde depremler meydana geldi. 
     

</TEXT>
</DOC>
