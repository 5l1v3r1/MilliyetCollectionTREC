<DOC>
<DOCNO> 178390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yazar/cemal.html </URL>
<DATE> 2003/08/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yeniçeri Ocağı 
</HEADLINE>
<TEXT>

   
   Türk Silahlı Kuvvetleri'nde kimin nasıl konuşması gerektiği konusunda Genelkurmay Başkanı Orgeneral Hilmi Özkök'ün çektiği kırmızı çizgiler isabetli oldu. MGK Genel Sekreterliği'deki görev değişim töreninden sonra gazetecilerle sohbet ederken şu noktalara işaret ediyordu 
   1 Türk Silahlı Kuvvetleri'nin görüşlerini Genelkurmay Başkanı açıklar. Genelkurmay İkinci Başkanı'yla Genel Sekreteri de bu konuda yetkilidir. 
   2 Kuvvet komutanları ancak kendi kuvvetleri ile ilgili açıklama yaparlar. 
   3 Eski Birinci Ordu Komutanı Orgeneral Doğan'ın Irak'la ilgili açıklamaları kendi ferdi görüşleridir keşke emekli olduktan sonra konuşsaydı. 
   Bu kadar açık. 
   Orgeneral Hilmi Özkök'ün çektiği bu kırmızı çizgiler herhangi bir yorumu gerektirmiyor. 
   Ama not etmekte yarar var 
   Orgeneral Tuncer Kılınç'ın MGK Genel Sekreterliği görevini devrederken yaptığı konuşmanın bu kırmızı çizgileri hiçe saydığı bir gerçektir. Paşa, TBMM'de iktidar ve muhalefet milletvekillerinin oylarıyla kabul edilmiş olan AB ile 7. Uyum Paketi'ni yerden yere vurmuştur. 
   Karşısında Cumhurbaşkanı oturuyor. 
   Paketi onaylayan o. 
   Karşısında Başbakan oturuyor. 
   Paketi oluşturan o. 
   Karşısında Genelkurmay Başkanı oturuyor. 
   Paketi kapalı kapılar arkasında eleştiren, ancak nihai kararı demokrasinin gereği olarak siyasal otoriteye, yani hükümete bırakan da o... 
   Ama Orgeneral Kılınç, yalnız Cumhurbaşkanı'yla Başbakanı değil, Genelkurmay Başkanı'nı da "konuya sahip çıkmadığı" gerekçesiyle biraz üstü örtülü biçimde eleştiriyordu. 
   Nasıl oluyor bu 
   Bu gücü nereden alıyor 
   Televizyonda önceki gün Orgeneral Kılınç'ın konuşmasını izlerken, Dışişleri Bakanlığı'nda görev yapan değerli büyükelçi arkadaşlarımı anımsadım. 
   Ankara'da müsteşar olarak, müsteşar yardımcıları olarak, Washington ve New York'ta, Londra, Paris, Roma ve Madrid'de, Tel Aviv'de, Brüksel'de, diğer önemli başkentlerde Türkiye Cumhuriyeti'nin temsilcileri olarak çalışan dostları düşündüm. 
   Hepsi hemen her gün, Irak olsun, ABD ile, AB ile ilişkiler olsun Türkiye'yi yakından ilgilendiren konuları yazışıp tartışırlar. Bazen kendi bakanlıklarıyla, bazen Genelkurmay'la, bazen hükümetleriyle görüş ayrılığına düşerler kızdıkları, düş kırıklığına uğradıkları olur. 
   Bunların birçok örneği tazedir. 
   Görüş ayrılığına düşen bazen Washington gibi en önemli merkezde görev yapan büyükelçi, ya da Dışişleri Bakanlığı Müsteşarı gibi Türk devlet bürokrasisinin en tepesindeki değerli diplomatımız olabilir. 
   Ama yüreklerine taş basıp susarlar. 
   Hiçbiri kalkıp basına açıklama yapmaz. Son kararın siyasal otoriteye ait olduğunun bilinci içindedirler. 
   Bu onlar için aynı zamanda bir meslek terbiyesidir. Ayrıca yasalar da gelenekler de böyle der. 
   Peki, Kılınç Paşa ayrıcalıklı mı 
   Doğan Paşa ayrıcalıklı mı 
   Hurşit Tolon Paşa ayrıcalıklı mı 
   Son söz 
   Türk Silahlı Kuvvetleri yeniçeri ocağı değildir ve olamaz. O günler Osmanlı'da kaldı, Atatürk tarafından tarihin çöp tenekesine atıldı. 
   
      
   
</TEXT>
</DOC>
