<DOC>
<DOCNO> 197242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun13.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Radikal dincilerle, dindar insanları ayırmamız gerekir" 
</HEADLINE>
<TEXT>

     Almanya Başbakanı Gerhard Schröder, terörü destekleyen radikal dincilerle dindar insanların birbirinden farklı görülmesi gerektiğini söyledi. 
     Schröder, Der Spiegel dergisine yaptığı açıklamada, ''Korkarım, terörizme karşı mücadele uzun sürecek. Ancak terörizme karşı sadece şiddete başvurarak mücadele etmememiz gerekir. Önemli olan, köktendinci olmayan İslamiyet'le diyalogumuzun kopmaması ve terörizmi destekleyen radikal dincilerle terörizme karşı bizimle birlikte mücadele etmek isteyen dindar insanları birbirinden ayırmamız gerekir'' dedi. 
     Birlik partilerinin CDU CSU Federal Meclis Grubu Başkan Yardımcısı Wolfgang Bosbach'ın, Türkiye'nin hızlı bir şekilde AB'ye alınması durumunda terör sorununun Avrupa'ya taşınmış olacağı şeklindeki sözlerini de eleştiren Schröder, ''Türkiye'deki insanların bizim dayanışmamıza ihtiyaçları olduğu böyle bir dönemde bu şekilde konuşmak bence karaktersizliktir. Bu tür açıklamalarla insanların acıları politik malzeme olarak kullanılmaya çalışılıyor'' şeklinde konuştu. 
     Hıristiyan Demokrat Birlik Partisi CDU Genel Başkanı Angela Merkel ise Bild am Sonntag gazetesine yaptığı açıklamada, ''Bu vahşi terör saldırıları herkesi sarsıyor. Kurbanların ailelerinin acılarını paylaşıyoruz. Ancak, Türkiye'nin AB üyeliği hepimizi zorlayacaktır'' dedi. 
     Türkiye ile ''imtiyazlı ortaklıktan'' yana olduğunu tekrarlayan Merkel, ''Bu ortaklığın geliştirilmesi gerekir. Üyelik konusu mevcut şartlar altında her iki tarafı da zorlayacaktır'' şeklinde görüş belirtti. 
     Hıristiyan Sosyal Birlik Partili CSU Bavyera Eyaleti İçişleri Bakanı Günther Beckstein da, ''Türkiye'yi hiçbir şart altında dışlamamalıyız. Türkiye, terörizme karşı mücadelede çok büyük katkılar sağlayacaktır. Ancak Türkiye'nin hızlı bir şekilde AB'ye alınması güncel güvenlik durumundan dolayı çıkarımıza olmayacaktır'' diye konuştu. 
     CDU Federal Meclis grubunun diğer başkan yardımcısı olan Wolfgang Schaeuble ise Türkiye'nin AB üyeliğinin, İstanbul'daki terör saldırılarıyla irtibatlandırılmaması konusunda uyarıda bulundu. 
     Schaeuble, Türkiye'nin AB üyeliğinden bağımsız olarak, terörizme karşı ortak mücadelenin artırılması gerektiğini söyledi. 
     
</TEXT>
</DOC>
