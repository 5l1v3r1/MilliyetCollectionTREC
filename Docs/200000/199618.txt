<DOC>
<DOCNO> 199618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur34.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
9 kişiye mezar olan kafenin sahibi için 5 yıl hapis isteniyor 
</HEADLINE>
<TEXT>

     İzmir'in Bornova İlçesi'nde, geçen ay bir kafeteryada çıkan ve 9 kişinin öldüğü yangından sonra tutuklanan işyeri sahibi hakkında 5 yıl hapis cezası istemiyle dava açıldı. 
     İzmir Cumhuriyet Savcısı Fuat Özsoy, AA muhabirine, soruşturmanın tamamlandığını, konuyla ilgili iddianameyi tamamlamak üzere olduğunu belirtti. 
     Tutuklanan işyeri sahibi Abidin Akkuş'un avukatının, tutuklamaya itiraz ettiğini ancak, itirazın ilgili mahkeme tarafından reddedildiğini kaydeden Savcı Özsoy, sanık hakkında TCK'nın 383. maddesi gereğince ''dikkatsizlik ve tedbirsizlik sonucu ölüme sebebiyet vermek'' suçundan 5 yıl hapis cezası istemiyle dava açtığını söyledi. 
     Özsoy, ruhsatı Abidin Akkuş üzerinde olan ancak, kafeyi işleten Hasan ve Kemal Akkuş kardeşler hakkında da aynı cezayı talep ettiğini kaydetti. 
     Bornova'daki ''Cafe Nağme''de 13 Kasım 2003 tarihinde elektrik panosundaki arızadan yangın çıkmış 4'ü üniversite öğrencisi, 5'i personel 9 kişi hayatını kaybetmişti. 
     
</TEXT>
</DOC>
