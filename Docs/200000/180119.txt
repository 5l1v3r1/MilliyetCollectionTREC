<DOC>
<DOCNO> 180119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur55.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Festival için geri sayım... Hezarfen Rock Kasabası hazır... 
</HEADLINE>
<TEXT>

     Coca Cola'nın sponsorluğunda İstanbul Kültür ve Sanat Vakfı İKSV ile Pozitif Tanıtım işbirliğiyle 6-7 Eylül tarihlerinde gerçekleştirilecek ''Rock'n Coke Festivali'' için Hezarfen Havaalanı'nda Rock Kasabası inşa edildi. 
     İnşası büyük ölçüde tamamlanan kasabanın tanıtımı amacıyla düzenlenen basın toplantısında konuşan Coca Cola Türkiye Kurumsal İletişim Müdürü Temuçin Tüzecan, Rock'n Coke'un bir müzik etkinliği olarak marka olmasını hedeflediklerini söyledi. 
     Böyle büyük bir müzik organizasyonunun sponsor olmadan gerçekleştirilmesinin zorluğuna dikkat çeken Tüzecan, festivalin maliyeti konusunda bir şey söylemek istemediklerini, ancak dünyada bu tür bir organizasyon kaça mal oluyorsa, o kadar para harcandığını dile getirdi. 
     Tüzecan, gazetecilerin, ''bu festivale tepki için 'Barışarock' adlı alternatif bir etkinlik düzenlendiğini'' hatırlatmaları üzerine de, İstanbul'da bu tür etkinliklerin sayısının artması gerektiğini ifade ederek, ''Bizi etkileyecek ama memnuniyetle karşılıyoruz'' dedi. 
     Diğer festivalde yer alan Mor Ötesi adlı grubun, önce kendileriyle anlaştığını sonra ayrıldığını hatırlatan Tüzecan, ancak o grubun daha önce Fanta'nın düzenlediği şenliğe de katıldığını söyledi. 
     Tüzecan, ''İsteyen istediğini yapabilir. Bu tür etkinlikler sponsorsuz yapılamıyor. Biz bu etkinliğin sponsorluğunu yapıyoruz, Rock'ın sahibi değiliz'' dedi. 
     Daha sonra Proje Koordinatörü Fırat Kasapoğlu ve beraberindekiler, Rock Kasabası'nı basına gezdirerek, bilgi verdi. 
     
     ROCK KASABASINDA NELER VAR 
     ''Rock'n Coke Festivali''nin gerçekleştirileceği 250 dönümlük alana kurulan Rock Kasabası, aralarında şehir planlamacıları, mimarlar ve festival organizatörlerinin de bulunduğu 300 kişilik bir ekiple 1 ay süren çalışmayla gerçekleştiriliyor. 
     İnşası büyük oranda tamamlanan kasabada, aynı anda 30 bin kişinin konser izleyebileceği bir ana sahne, DJ'lerin sahne alacağı 5 bin kişilik ''Burn DJ Arena'' kuruldu. 
     Kasabada ayrıca, festival süresince konaklamak ve çadır kurmak isteyenler için festival alanı içinde 5 bin kişinin aynı anda kamp yapabileceği bir alan oluşturuldu. 
     İlkyardım merkezlerinin yanı sıra cerrahi hariç her türlü tıbbı müdahalenin yapılabileceği 15 yataklı bir hastanenin de kurulduğu kasabada, 400 adet seyyar tuvalet ve el-yüz yıkama istasyonları da yer alıyor. 
     
     FESTİVAL 
     ''Rock'n Coke Festivali''ne 12'si dünyaca ünlü 18 müzik grubu, 7'si yabancı olmak üzere de 12 DJ katılıyor. 
     Festival, 6 Eylül'de saat 13.00'de Rashit'in sahne almasıyla başlayacak. Aynı gün, Duman, The Delgados, Dead Kennedys, Guano Apes, MFÖ, Simple Minds, Suede ve Dreadzone müzikseverlerle biraraya gelecek. 
     Festivalin son gününde ise Athena, Nil Karaibrahimgil, Mercan Dede, Dirty Vegas, Echo The Bunnymen, Sugababes, The Cardigans, Pet Shop Boys, Hooverphonic sahne alacak. 
     Ayrıca her iki gün, aralarında Arkın Allen, Daddy G'nin de bulunduğu DJ'ler performanslarını sergileyecek. 
     Bu arada, festival süresince Milli Eğitim Bakanlığı ile UNICEF'in başlattığı ''Haydi Kızlar Okula'' kampanyasına da cep telefonlarından SMS ile destek verilecek. 
     Festival biletleri yarına kadar Biletix'ten, 6-7 Eylül'de de kapıdan 35-40 milyon liraya alınabilecek. 
     
     ULAŞIM 
     Festival boyunca İETT otobüsleri Taksim, Eminönü, Bakırköy, Yenibosna, Kadıköy ve Bostancı'dan Hezarfen Havaalanı'na 09.00-23.00 saatleri arasında hareket edecek. Ayrıca otomobilleriyle festivale gelmek isteyenler için de 3 bin 750 araçlık otopark kuruldu. 
     Bu arada, festival alanında özel güvenlik hizmeti için birim kurulurken, AKUT gönüllüleri de bir acil durum planı hazırladı. 
     
</TEXT>
</DOC>
