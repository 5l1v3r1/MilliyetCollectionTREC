<DOC>
<DOCNO> 197044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/soneko11.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a ikinci bir sınır kapısı açılması kararlaştırıldı... 
</HEADLINE>
<TEXT>

     Devlet Bakanı Kürşad Tüzmen, Türkiye ile Irak arasında Ovaköy mevkiinde ikinci bir sınır kapısı açılması yanında, Nusaybin-Bağdat demiryolu hattının etkin şekilde kullanılmasının kararlaştırıldığını bildirdi. 
     Bu kapsamda Nusaybin-Bağdat demiryolu hattına dönük makina ve ekipman ihtiyacının Türkiye'den karşılanması ve hattın tam kapasite ile çalıştırılması benimsendi. 
     Türkiye ile Irak arasında çeşitli konularda işbirliğini öngören mutabakat zaptı, Dış Ticaret Müsteşarlığı Uğur Ercan salonunda imzalandı. Zapta Türkiye adına Devlet Bakanı Kürşad Tüzmen, Irak adına da Ticaret Bakanı Ali Abdül Emir Allavi imza koydular. Törene, Irak Geçici Hükümet Konseyi Başkanı Celal Talabani de katıldı. 
     Bakan Tüzmen, törende yaptığı konuşmada, Türkiye ile Irak arasında ikili ticarette daha önceden konulan hedeflere uygun şekilde, ticareti geliştirmek amacıyla önemli kararlar aldıklarını söyledi. 
     Tüzmen, Habur Gümrük Kapısını tamamlayıcı bir alternatif teşkil edecek olan Ovaköy sınır kapısının açılmasını karara bağladıklarını, bu konudaki görüşmelerin 2004 yılı Ocak ayında sonuçlandırılması yönünde her türlü çabanın gösterileceğini ifade etti. 
     Irak'a yük taşıyacak nakliyecilerin karşılaştıkları tüm sorunların giderilmesi konusunda, teknik çalışmaları koordineli şekilde yürütmek üzere bir komite kurulması hususunda mutabakata vardıklarını anlatan Tüzmen, Irak ile ticari ilişkilere önemli katkılar sağlayacak ticaret düzenlemesine ilişkin ilk tur görüşmelere 2004 yılı Ocak ayı içerisinde başlaması ve 2 ay içinde sonuçlandırılması kararlaştırdıklarını kaydetti. 
     Tüzmen, Türkiye ile Irak arasında sınır ticaret merkezlerinin kurulmasına yönelik teknik toplantıların ise 2004 yılı Ocak ayının ikinci yarısında Ankara'da yapılmasının benimsendiğini vurguladı. 
     Tüzmen, Türk ''Petrol Karşılığı Gıda Programı'' kapsamında imzalamış oldukları, ancak fonu tahsis edilmemiş bulunan ve 21 Kasım itibariyle değerlendirilme ve önceliklendirme işlemleri geçici konseye devredilen kontratlara destek verileceğini söyledi. 
     Müteahhitlik ve müşavirlik firmalarının temsilcilerinden oluşan bir heyetin, 2004 Ocak ayının sonunda Irak'ı ziyaret etmesinin kararlaştırıldığını ifade eden Tüzmen, Türk Bankalarının Irak'ta şubeler açmasına yönelik görüşmelere önümüzdeki dönemde başlanacağını bildirdi. 
     
     KERKÜK-YUMURTALIK HATTI 
     Kerkük-Yumurtalık Petrol Boru hattının bir an evvel işlerlik kazanması ve güvenlik sorunlarının ele alındığını da anlatan Tüzmen, ''Irak tarafı boru hattının güvenliğini ve düzenli bir biçimde işlemesi için gerekli önlemleri alacak'' dedi. 
     Tüzmen ayrıca, Türk firmalarının petrol araştırma ve saha geliştirme alanında imzaladıkları sözleşmelerin uygulaması sürecinin hızlandırılması konusunda mutabakat sağlandığını kaydetti. 
     Türk sermayesi tarafından Irak'ta kurulan şirketlerin kayıt işlemlerinin hızlandırılmasını talep ettiklerini ifade eden Tüzmen, Irak tarafının, Türk firmalarının başvurularını 1 ay içerisinde sonuçlandırılacağını belirtiklerini söyledi. 
     Irak'tan ithalat yapan firmaların sorunlarının da gündeme geldiğini belirten Tüzmen, Irak tarafının bu sorunların çözüme kavuşturacağı yönünde görüş belirtiklerini kaydetti. Tüzmen, Mutabakat Zaptı'nın Türkiye ile Irak arasındaki ilişkilerin yeni dönemde geliştirilmesi açısından önemli işlev taşıyacağını ve gelecek dönemde yoğun bir görüşme trafiği başlatacağını söyledi. 
     
     TALABANİ 
     Törene katılan Irak Geçici Konsey Dönem Başkanı Celal Talabani ise İstanbul'daki bombalı saldırıları kınadığını, Türk milleti ve hükümetine taziyelerini sunduğunu söyledi. 
     Bu saldırıları, ''insanlığa karşı suç'' olarak niteleyen Talabani, Türkiye ile Irak'ın terörle mücadele konusunda daha sıkı işbirliği yapması gerektiğini ifade etti. 
     Talabani, imzalanan mutabakat zaptı çerçevesinde iki ülke arasında, siyasi, kültürel, ekonomik ve güvenlik açısından ileri bir adım atıldığını kaydetti. 
     Irak Ticaret Bakanı Ali Abdül Emir Allavi de Karşılıklı çıkara dayalı eşit ticari ilişkilerin oluşturulmasının önemine dikkat çekerek, Türk işadamlarını Irak'ın inşaasında görmek istediklerini söyledi. 
     Allavi, ''bu anlaşma normal işlevinin ötesinde, Türkiye ile organik ve temel bir ticari zemin oluşturmaktır'' dedi. 
     Bu arada Devlet Bakanı Tüzmen'in konuşması mütercim olmaması nedeniyle çevrilemezken, Talabani ve Allavi ise İngilizce konuştular. 
     
</TEXT>
</DOC>
