<DOC>
<DOCNO> 181696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko20.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Irak'a asker gönderme konusunda henüz karar vermedik 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak'a asker göndermeye hükümetin henüz karar vermediğini söyledi. 
     Bakan Şahin, Tüm Fuarcılık Yapım A.Ş TÜYAP ile Ofis Mobilyaları Sanayici ve İşadamları Derneği'nin düzenlediği OFİSTEK 2003 7. Ofis Mobilyaları Donanımları Dekorasyonu ve Teknolojisi Furaı'nın açılışı sırasında, gazetecilerin sorularını yanıtladı. 
     Bir gazetecinin AK Parti'nin Ağustos ayında yaptırdığı ankette Parti seçmenlerinin yarısından fazlasının 2B yasasını ve Irak'a asker gönderilmesini istemediğini ifade ederek görüşlerini sorması üzerine, Bakan Şahin, Hükümetin Irak'a asker göndermeye henüz karar vermediğini söyledi. 
     Irak'ın geleceğini kendisinin tayin etmesini, halkının belirleyeceği bir yönetimin işbaşında olmasını arzu ettiklerini belirten Şahin, şunları kaydetti 
     ''Ancak bu noktaya doğru giderken eğer bize ihtiyaçları varsa Irak'ta geçici yönetim, Irak halkı, Irak halkının kanaat önderleri kişiler Bizim Türkiye'ye ihtiyacımız var. Gelsinler burada istikrar sağlanana kadar güvenliğimizde bize yardımcı olsunlar. Binalarımız yıkıldı, altyapı tahrip oldu. Bunların yeniden hayata geçirilmesinde Türkiye yardımcı olsun diyorsa bize, böyle bir talep gelirse, onu önce Bakanlar Kurulu'nda değerlendiririz. Bakanlar Kurulu eğer bir tezkere sevkine karar verirse TBMM buna karar verir. Daha biz bu konuda karar vermedik. 
     Biz sadece jandarma gücü olarak ABD'nin veya onlarla birlikte silahlı güçlerin Irak'ta bulunan ülkelerin eksik olan askeri ve jandarma gücünü tamamlamak için oraya gitmeyeceğimizi ilan ettik. Irak'ın her bakımdan yeniden yapılandırılmasında bize bir görev düşerse gideriz dedik.'' Anket çalışmasında sorunun şeklinin alınan sonuçta belirleyici olduğuna işaret eden Şahin, ''Irak'ın yeniden yapılandırılmasında Irak'taki geçici yönetimin ve halkın daveti üzerine oraya gitme konusunu sorarsanız, benim halkımın büyük bir kısmının evet gidelim diyeceği kanaatindeyim'' dedi. 
     
     11 EYLÜL SALDIRISI... 
     Orman vasfını kaybetmiş Hazine arazilerinin üzerindeki yapılaşma sorununu çözmek için 2B'nin gündeme getirildiğini belirten Şahin, şöyle dedi 
     ''Bu binaları yıkmanın doğru olmadğı kanaatindeyiz. Hazine buradan önemli bir gelir elde etsin, vatandaşlar da tapularına kavuşsun. Yoksa 2B ile bir tek ağacın yok edilmesi diye birşey söz konusu değildir. Kamuoyu yanlış bilgilendirildiği için ankette de öyle sonuç çıkabilir.'' Amerika'da 11 Eylül saldırılarının yıldönümü olduğu hatırlatılarak mesajının olup olmadığının sorulması üzerine Bakan Şahin, hala terörün insanlığın en önemli düşmanlarından birisi olduğunu kaydetti. 
     Hangi ırktan, dinden olursa olsun kimsenin haksız yere can ve mal varlığına yönelik saldırıların tasvip edilemeyeceğini vurgulayan Bakan Şahin, ''11 Eylül'ün yıldönümünde her türlü önyargılarımızdan uzak, sadece terörün sebeplerini ortadan kaldırmaya ve varolan terörle de mücadele ederek insanlığın huzuruna yardımcı olmaya çalışmanın dünya ülkelerinin ve bu ülkeleri yönetenlerin baş görevi olduğu inancındayım'' diye konuştu. 
     Yıllardır Türkiye'nin terörden çok çektiğini dile getiren Bakan Mehmet Ali Şahin, şunları kaydetti 
     ''O Bakımdan terörün ve terörle mücadelenin ne olduğunu en iyi biz biliriz. Terörle mücadele yöntemlerini de dünyada en iyi bilen ülkelerden biriyiz. Bu konuda tecrübelerimiz var. Bu tecrübelerimizden yararlanmak isteyen ülkelere, komşu ülkelere de bu konuda yardımcı olmaya hazır olduğumuzu ifade ettik ve bundan sonra da ediyoruz.'' 
     
</TEXT>
</DOC>
