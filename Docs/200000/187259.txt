<DOC>
<DOCNO> 187259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko07.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kastamonu SEKA, MOPAK Kağıt A.Ş.'ye satıldı... 
</HEADLINE>
<TEXT>

     SEKA'ya ait Kastamonu İşletmesi, ihalede en yüksek teklifi veren Mopak Kağıt Karton Sanayi Ticaret A.Ş'ye satıldı. 
     Özelleştirme Yüksek Kurulu'nun konuya ilişkin kararı, bugünkü Resmi Gazete'de yayımlandı. 
     Buna göre, Kastamonu İşletmesi, 9 milyon 100 bin dolar bedelle Mopak Kağıt A.Ş'ye satılırken, söz konusu şirketin yükümlülüklerini yerine getirmemesi durumunda, geçici teminat irat kaydedilerek, satış için 9 milyon dolar ile 2. en yüksek teklifi veren Julius Glatz GmbH'la görüşmeler yapılacak. Bu şirketin de yükümlülüklerini yerine getirmemesi durumunda ise yine geçici teminat irat kaydedilecek ve ihale iptal edilecek. 
     
     TÜRKİYE'NİN TEK SİGARA KAĞIDI ÜRETİCİSİ 
     Öte yandan, Kastamonu İşletmesi, sigara kağıdı üretimi konusunda Türkiye'nin tek üreticisi konumunda bulunuyor. 
     1984 yılında üretime alınan fabrikanın yıllık 10 bin 200 ton kağıt, 3 bin 630 ton da selüloz üretim kapasitesi bulunuyor. 2001 yılında Türkiye'nin sigara kağıdı talebinin yüzde 62'si fabrika tarafından karşılanırken, geriye kalan bölümü ithal edildi. 
     İşletmede alıcı firma için 3 yıl boyunca 30 milyon dolarlık üretim şartı bulunuyor. 
     
</TEXT>
</DOC>
