<DOC>
<DOCNO> 150718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko12.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa şirketlerinden kısa... kısa... 
</HEADLINE>
<TEXT>

     İşadamı Cavit Çağlar'ın sahibi olduğu Polylen ve Sifaş'da toplu iş sözleşmesi görüşmeleri anlaşmazlıkla sonuçlandı. 
     Polylen ve Sifaş'dan Borsa'ya gönderilen açıklamalara göre, Türkiye Tekstil Örme ve Giyim Sanayi İşçileri Sendikası her iki işyeri için grev kararı aldı. 
     Dün şirketlere tebliğ edilen grev kararları Polylen'de 22 Mayıs'ta, Sifaş'ta ise 23 Mayıs'ta uygulamaya konulacak. 
     
     MENSA MENSUCAT 

     Mensa Mensucat Sanayi ve Ticaret A.Ş. fitilli kadife üretim hattında kapasite artırmak üzere satın alınan makinaların montajının tamamlandığını ve 21 Nisan'da deneme üretimine başlanacağını bildirdi. 
     Mensa Mensucat'tan Borsa'ya gönderilen açıklamada, bu şekilde fitilli kadife üretiminin yüzde 100 artarak günde 24 bin metreye ulaşacağı ve yıl sonu ciro hedefine 12 milyon dolar katkı yapacağı belirtildi. 
     
     BEKO ELEKTRONİK 

     Beko Elektronik'in dün yapılan Genel Kurulu'nda onaylanan ana sözleşmenin kayıtlı sermaye ile ilgili 7. maddesine göre, şirketin kayıtlı sermayesinin 400 trilyon liraya yükseltildiği bildirildi. 
     
     TAT KONSERVE 

     Tat Konserve Genel Kurulu'nda belirlenen Yönetim Kurulu, Başkanlığa Hakkı Hasan Yılmaz'ı, Başkan Vekilliği'ne Nevzat Tüfekçioğlu'nu seçti. 
     
     MUSTAFA YILMAZ 

     Mustafa Yılmaz Yatırım Ortaklığı A.Ş'nin dün yapılan Genel Kurul Toplantısı'nda, Yönetim Kurulu Üyeliklerine Mustafa Yılmaz, Fatma Karagözlü, Özgür Devrim Yılmaz, Anıl Erk Yılmaz ve Alpay Altay seçildi. 
     
     MERKO GIDA 

     Merko Gıda Sanayi ve Ticaret A.Ş'de Citicorp International Finance Corporation'ı temsilen görev yapan Yönetim Kurulu Üyesi Erol Üzümeri'nin istifası kabul edildi. Boşalan Üyeliğe, Merko Holding A.Ş'yi temsilen Hüseyin Avni Kefeli getirildi. 
     
     VAKIF RİSK 

     Vakıf Risk Sermayesi Yatırım Ortaklığı A.Ş. Yönetim Kurulu Üyeliği'nden istifa eden Mahir Aydın'ın yerine Osman Niyazi Akçay atandı. 
     





</TEXT>
</DOC>
