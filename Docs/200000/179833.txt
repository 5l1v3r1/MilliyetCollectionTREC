<DOC>
<DOCNO> 179833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur09.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de gurbetçilere "müzik yayını"... 
</HEADLINE>
<TEXT>

     Edirne Gümrük ve Muhafaza Başmüdürü İbrahim Halil Ekinci, yurtdışında çalışan Türk işçilerinin ülkeye giriş ve çıkışlarında, tüm gümrük sahasından duyulacak şekilde müzik yayını yaptıklarını söyledi. 
     Ekinci, temmuz ve ağustos aylarında gurbetçilerin ülkeye giriş ve çıkışlarının yoğun bir şekilde yaşandığını söyledi. Çalıştıkları ülkelerden izinlerini anavatanda geçirmek üzere gelen gurbetçilerin en çok İpsala ve Kapıkule Sınır Kapısı'nı kullandığını belirten Ekinci, şöyle devam etti 
     ''Gurbetçiler ülkeye ayak bastıklarında ve ayrılırken, tüm gümrük sahasından duyulacak şekilde müzik yayını yapıyoruz. Bu yeni uygulama ile uzun süre vatan hasreti çeken vatandaşlarımız Türkiye'ye girer girmez Türkçe sözlü müzikle karşılaşıyorlar. Bunun güzel bir jest ve karşılama olduğunu düşünüyor ve gurbetçilerimize müzikle moral desteği verdiğimize inanıyoruz.'' Ekinci, müzik parçalarını gümrükte görevli kadın personelin belirlediğini ve her kesime hitap eden parçaların çalındığını söyledi. 
     Gurbetçilerden Turgut Ulukaplan 43 , iznini geçirdiği memleketinden Berlin'e dönüş yaptığını belirterek, müzik yayınından memnun olduklarını söyledi. Ancak şu an ülkeden ayrılmanın burukluğunu yaşadıklarını dile getiren Ulukaplan, ''Müzik yayını Türkiye'ye girişte kulağa daha hoş geliyordu'' dedi. 
     Almanya'da serbest muhasebecilik yapan Mehmet Turan 37 ise müzik yayının hoş olduğunu belirterek, dönüş yolunda yaşadıkları sıkıntı ve stresi biraz olsun müzikle atmaya çalıştıklarını söyledi. 
     
</TEXT>
</DOC>
