<DOC>
<DOCNO> 198522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/eko05.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji faturalarında 'rutin zam' dönemi kapanıyor 
</HEADLINE>
<TEXT>

   Enflasyon ve kur artışına rağmen doğalgaz elektrik ve petrol faturalarında indirim oldu 
      
   Enerji faturalarında yıllardır sürekli zamlara alışan Türkiye, bu yıl enflasyon, kur artışı ve petrol fiyatlarının zirve yapmasına rağmen indirimlerle tanıştı. 
   Geçtiğimiz yıl elektriğe aylık yüzde 3'ler seviyesinde zam yapılırken, bu yıl 'güç bedeli' alınmasına son verildi. Yüzde 3,5 olan TRT payı yüzde 2'ye çekildi. Konutlarda yüksek tüketimde zamlı tarife uygulaması kalktı. Bu da elektrik faturalarını düşürdü. Sanayi elektriğinde yüzde 5 indirim, yüzde 7 olan gecikme faizinin de yüzde 5'e indirilmesi de tüketiciyi rahatlattı. 
   Bu indirimler, pahalı motorinle çalışan mobil santrallerde üretimin durdurulması, doğalgaz santrallarında kısıntıya gidilirken, maliyeti düşük hidroelektrik ve kömür santrallarına ağırlık verilmesi sayesinde sağlandı. 
   Doğalgaz satış fiyatlarında da 2003 yılında, enflasyon ve petrol fiyatlarındaki çıkışlara rağmen konutlarda yüzde 15.31, sanayide yüzde 13.84 indirim oldu. Organize Sanayi Bölgelerine yüzde 4 daha düşük bir fiyattan gaz satıldı. Petrolde, fiyat artışlarının bir kısmı ÖTV'de yapılan düzenlemelerle karşılanarak tüketicilerin daha az etkilenmesi sağlandı. 
   
   2004'te de yeni zam beklenmiyor    Bu arada 2004 yılında da elektrik ve doğalgaz fiyatlarına zam yapılması beklenmiyor. Doğalgazda ise Rusya'dan alınan doğalgaz konusunda varılan anlaşmanın olumlu sonuçlarının fiyatlara yansımasıyla doğalgaz fiyatının daha da cazip hale getirilmesi planlanıyor. Büyük krizler olmaması halinde petrol fiyatlarında da astronomik artışlar beklenmiyor. 
   
   
</TEXT>
</DOC>
