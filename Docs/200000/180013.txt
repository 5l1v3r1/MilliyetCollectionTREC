<DOC>
<DOCNO> 180013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko11.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan borç araştırması Toplam borcumuz yüzde 178 arttı... 
</HEADLINE>
<TEXT>

     Ankara Ticaret Odası ATO tarafından yapılan ''Borç Araştırması''na göre, son 10 yılda Türkiye'de nüfusun yüzde 16 artmasına karşın, iç borç yüzde 396, dış borç yüzde 98, toplam borç ise yüzde 178 oranında artış gösterdi. 
     ATO'dan yapılan açıklamada, araştırmanın dayandığı verilere göre Türkiye'nin 1993 yılında 59.4 milyon nüfusa sahipken, 2003 yılında yaklaşık 69 milyon nüfusa ulaştığı hatırlatıldı. 
     Aynı şekilde 1993 yılında 24.7 milyar dolar iç borca sahip Türkiye'nin, bugün 122.5 milyar dolarlık bir ''iç borç dağıyla boğuşur hale geldiği'', aynı dönemde 67.3 milyar dolarlık kısmen mütevazi bir dış borca karşın da, bugün 133.2 milyar dolarlık ''dış borç sarmalına'' ulaşıldığı kaydedildi. 
     ATO'nun araştırma kapsamında derlediği diğer verilere göre de, 1993 yılında 92 milyar dolar iç ve dış borç stoku bulunan Türkiye, 2003 yılında 255.7 milyar doları bulan ve 234 milyar dolarlık milli gelirinide aşan bir borç sorununu aşmaya çalışıyor. 
     1993 yılında 3 bin dolar olan kişi başı gelir, 10 yılda sadece yüzde 13 artarak 2003 yılında 3 bin 391 dolara yükseldi. 1993 yılında bin 548 dolar olan kişi başı borcun, 10 yılda yüzde 139 artarak 3 bin 706 dolara yükseldiği gözlenirken, 1993 yılında bin 456 dolar fazla veren kişi başı gelir-borç dengesinin, 2003 yılına gelindiğinde 315 dolar kırmızı bakiye verir hale geldiği görüldü. Bu süre içerisinde, her Türk vatandaşının cebinden bin 771 dolar ''buhar olup'' uçtu. 
     
     AYGÜN, ARAŞTIRMA İÇİN NE DEDİ 
     Araştırmaya ilişkin görüşlerini açıklayan ATO Başkanı Sinan Aygün, son 10 yılda devletin de, vatandaşın da borç batağına battığını belirtirken, ''kim borç yiğidin kamçısı diyorsa gelsin ödesin'' dedi. 
     Aygün, 1998 yılında 3 bin 255 dolar olan kişi başı gelirin, 2003 yılına gelindiğinde sadece yüzde 4 artış gösterdiğine işaret ederken, aynı dönemde 2 bin 111 bin dolar olan kişi başı borcun yüzde 76 artış gösterdiğini bildirdi. 
     ''5 yıl önce 134.3 milyar dolar olan toplam devlet borcumuz, bugün 255.7 milyar dolara yükselerek yüzde 90 artış göstermiştir. Vatandaş açısından baktığımızda, üzerimize çöken bu duvar, devletin borç duvarıdır. Vatandaş da bu çöken duvarın altında kalmıştır'' diyen Aygün, şunları kaydetti 
     ''Türkiye'nin yaşadığı bütün bu olumsuzlukların temelinde alınan borçların hesapsızca harcanıp, aynı borcun yeni bir borçla kapatılması yatmaktadır. 1998 yılına gelindiğinde, bir kriz yaşamış Türkiye'yi, son 5 yılda iki krizin eşiğine getiren siyasi kadroların hepsi ayrım yapmaksızın hatalı ve sorumludur. Borç yiğidin kamçısı değildir. Bunu kim söylediyse gelsin ödesin. doğru söz Borç yiyen kesesinden yer olmalıdır. Ancak ne yazık ki devlet, yediği borcu vatandaşın kesesinden yemektedir.'' 
     
</TEXT>
</DOC>
