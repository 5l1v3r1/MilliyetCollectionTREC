<DOC>
<DOCNO> 173317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sondun05.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da depoda patlama 45 ölü 
</HEADLINE>
<TEXT>

     Pakistan'ın kuzeyinde bir köyde bugün meydana gelen patlamada, 45 kişi öldü. 
     Yetkililerin açıklamasına göre, ülkenin kuzeyinde bulunan Gayal köyünde patlayıcı ve yanıcı maddelerin depolandığı bir evde yangın çıktı. Patlayıcılardan haberi olmayan köylüler, yangını söndürmek için yardıma koştular. Alevleri söndürme çalışmaları sırasında, büyük bir patlama oldu. Yetkililer, ölü sayısının artmasından endişe ediyorlar. 
     
     13 KAYIP, 63 YARALI... 

     Pakistan'ın kuzeyinde bir köyde patlayıcı maddelerin depolandığı binada bugün çıkan yangında, en az 45 kişi öldü, 13 kişi kayboldu. 
     Güvenlik güçlerinin bildirdiğine göre, Gilgit kenti yakınlarındaki Gayal köyünde yangın çıktı. Köylüler, alevleri söndürmek için koştular, ancak yol yapımında kullanılan patlayıcıların yanan binada depolandığını bilmiyorlardı. Çok geçmeden büyük bir patlama oldu. 
     Bir yetkili, ''Bilanço çok daha ağır olabilir. 13 kişi kayboldu. Hastanelere 63 yaralı sevkedildi'' dedi. Hastane kaynakları da, yaralılardan 28'inin durumunun ağır olduğunu bildirdi. 
     Patlayıcıların bulunduğu binadaki yangının, elektrik tesisatındaki kısa devre yüzünden çıktığı sanılıyor. 
     
</TEXT>
</DOC>
