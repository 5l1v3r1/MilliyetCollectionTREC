<DOC>
<DOCNO> 183156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko26.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ABD'nin bütçe ve ticaret açıkları endişe veriyor... 
</HEADLINE>
<TEXT>

     Uluslararası Para Fonu IMF dünya ekonomisine ilişkin 6 aylık değerlendirme raporunda, ekonomik toparlanma hakkındaki tahminini teyit etti. 
     Kuruluşun, IMF-Dünya Bankası'nın Dubai'de yapılacak yıllık toplantısı öncesinde yayımladığı ''Dünyanın Ekonomik Görünümü'' raporunda, dünya ekonomisinin bu yıl yüzde 3.2, gelecek yıl ise yüzde 4.1 büyüyeceğine ilişkin daha önceki tahminler korundu. 
     Raporu açıklayan IMF baş ekonomisti Kenneth Rogoff, bununla birlikte, Dünya Ticaret Örgütü'nün DTÖ geçen hafta Cancun'da yapılan toplantısının başarısızlıkla sonuçlanmasının dünya ekonomisi üzerinde öngörülmeyen etkiler yapabileceğini vurguladı. 
     Raporda, ABD ekonomisi için yapılan büyüme tahmini yukarı, Avrupa ekonomisi için yapılan tahmin aşağı çekildi. 
     IMF'ye göre dünyanın en büyük ekonomisi ABD bu yıl yüzde 2.6, gelecek yıl ise yüzde 3.9 oranında büyüyecek. Bu rakamlar, kuruluşun Nisan ayında yaptığı son tahmininde sırasıyla yüzde 2.2 ve yüzde 3.6 idi. 
     Bununla birlikte ABD'nin devasa bütçe ve dış ticaret açıklarının bu ülke ve dünya ekonomisi için önünde sonunda sorun oluşturacağı kaydediliyor. 
     Avrupa Birliği'ne AB gelince, IMF, euro kuşağı için Nisan ayındaki yüzde 1.1'lik tahminini yüzde 0.5'a çekti. Euro kuşağının gelecek yıl için büyüme tahmini de aynı şekilde yüzde 2.3'ten yüzde 1.9'a düşürüldü. 
     Rogoff, AB'nin lokomotifi Almanya'nın içinde bulunduğu durgunluğun resesyon Avrupa ekonomisinin genelini olumsuz etkilediğini belirtti. 
     Dünya ekonomisinin ''uyanan devi'' Çin'in ekonomik büyüme birinciliğini bu ve gelecek yılda da koruması bekleniyor. IMF'nin tahminine göre Çin ekonomisi gerek bu gerek gelecek yıl için yüzde 7.5'luk bir büyüme oranı tutturacak. 
     IMF'ye göre, keyfi yerinde ülkeler arasında Rusya da bulunuyor. Rusya ekonomisinin bu yıl yüzde 6, gelecek yıl ise yüzde 5 büyüyeceği tahmin ediliyor. 
     Japonya ise yıllardır süren durgunluktan yine çıkamayacak. Japon ekonomisinin bu yıl yüzde 2, gelecek yıl da yüzde 1.4 oranında küçülme göstermesi bekleniyor. 

     
</TEXT>
</DOC>
