<DOC>
<DOCNO> 191773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yazar/sazak.html </URL>
<DATE> 2003/10/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ankara ne bekliyor 
</HEADLINE>
<TEXT>

   
   Irak'ta Ramazan kanlı başladı. Önce işgalin mimarlarından ABD Savunma Bakan Yardımcısı Paul Wolfowitz'in kaldığı El Reşit Oteli roketli saldırıya uğradı, dün de Bağdat şiddetli patlamalarla sarsıldı. Kızılhaç'ın da hedef alındığı intihar saldırılarında çoğu sivil 39 kişi yaşamından oldu. 
   Bağdat giderek Beyrutlaşıyor 
   ABD sözcüleri tırmanan şiddeti, 'Can çekişen eski yönetimin umutsuz eylemleri' diye nitelendirip, 'Biz işimize devam edeceğiz' şeklinde konuşsalar da Bush yönetiminin savaş sonrası senaryosu tümüyle çöktü. 
   Beyaz Saray yönetimi 'Irak'ın geleceği' konusunda kendi içinde bölünmüş durumda, Washington'da yapılan 'eve dönüş' gösterileri Bush'un 2004 seçim kampanyasını olumsuz etkileyecek. 
   Saddam'ı deviren ABD yönetimi, Türk askeri konusunda Irak Geçici Konseyi'ne bile söz geçiremez duruma düştü. 
   Bağdat cehenneme dönerken, 'Amerika istiyor' diye Irak'a gönderilecek Türk askerleri açısından şanslı bir noktada durduğumuz kesin. Hükümetin gayretkeşliğine karşın 'Tanrı yardımcımız oldu da gençlerimiz Ramazan'da evlerinde kaldı'. Aksi halde asker ailelerinin yüreği Irak'ta atacak, ABD uğruna riske atılan evlatlarından gelecek haberleri bekleyeceklerdi. 
   Ne yazık ki bu acıyı, Iraklı ve ABD'li aileler yaşıyor. Sivil asker her gün üç dört kayıp veriliyor. Savaştan sonra ölenlerin sayısı yüzlerle ifade ediliyor. 
   ABD işgalinin Irak'ta yol açtığı 'kaos' insanları perişan etti. İç savaş ortamının ne zaman son bulacağını kimse bilmiyor. 
   Irak direnişi, her şeyini kaybetmiş bir halkın öfkesini yansıtıyor. 
   ABD'de Bush'u yönlendiren Pentagon'daki 'neo con'lar Irak'ta 'işleri düzeltmeye çalışırken' her gün biraz daha batıyorlar. 
   Son günlerde Türkiye'ye dönük mesajlar bile Amerikan yönetimindeki 'şaşkınlığı' yansıtmaya yetiyor. 
   ABD'nin Irak'taki yöneticisi Paul Bremer, 'Türk askerine karşı hassasiyetin 400 yıllık Osmanlı sömürgeciliğinden kaynaklandığını' ifade etmiş. Geçen yüzyıldan kalan böyle bir tepkinin Irak'ta hala izleri görülüyorsa ABD yönetiminin günümüzdeki 'işgali' acaba kaç yılda unutulacak 
   Kitle imha silahları yalanıyla haftalarca bombalanan, yıkılan, yağmalanan, 7 bin Iraklıya mezar olan bir ülkede tarih, '21'inci yüzyılın sömürgecilerinin' kim olduğunu yazacak. 
   Türkiye savaşa katılmayarak bu utanca ortak olmadı. 
   Ankara'ya şimdi bir görev daha düşüyor. Paul Bremer'in, 'Türkiye asker gönderme sorununu Irak geçici yönetimiyle halletsin' sözlerindeki onur kırıcı tutumuna yanıt vermek 
   Irak'a asker gönderme iznini Meclis'e iade etmek. 
   ABD istemiyor, Kuzey Iraklı Kürtler ve Araplar istemiyor. Ankara, 'Asker göndermiyoruz' demek için ne bekliyor 
   
      
   
   
</TEXT>
</DOC>
