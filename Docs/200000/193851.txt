<DOC>
<DOCNO> 193851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur19.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kale'de Noel Baba kilisesini su bastı... 
</HEADLINE>
<TEXT>

     Antalya'nın Kale ve Kaş ilçelerinde sabaha karşı başlayan yağış devam ediyor. Yağış nedeniyle Kale İlçesi'ndeki Noel Baba Kilisesi'ni su bastığı, Kaş İlçesi'nde ise su basan camide namaz kılan cemaatin bir süre mahsur kaldığı bildirildi. 
     Şiddetli yağış nedeniyle su basan Noel Baba Kilisesi'nde ziyaretler, saat 12.30'dan itibaren durduruldu. Kilisede su boşaltma sistemlerinin yetersiz kalması nedeniyle çalışmaların güçlükle yapıldığı belirtildi. 
     Kale İlçesi'nde 500 dekar kapalı sera alanı ile seralarda ortakçı olarak çalışanların kaldığı 200'den fazla evi de su bastı. 
     Meteoroloji yetkilileri, aşırı yağışın kendi aletlerini de bozduğunu ifade ederek, saat 05.00'ten 12.00'ye kadar geçen sürede metrekareye 100 kilogram yağmur düştüğünün tahmin edildiğini bildirdiler. 
     
     CAMİDE MAHSUR KALDILAR 
     Kaş İlçesi'nde de aşırı yağışlar nedeniyle su baskınına uğrayan Süleyman Çavuş Camii'nde ikindi namazını kılan yaklaşık 50 kişi, yarım saat camide mahsur kaldı. Camide daha sonra su boşaltma işlemlerine başlandı. 
     İlçe merkezinde de birçok ev ve işyerini su bastı. 
     
</TEXT>
</DOC>
