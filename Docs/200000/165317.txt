<DOC>
<DOCNO> 165317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yazar/gunes.html </URL>
<DATE> 2003/06/25/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Ödemeler dengesi tahminler yönünde gelişiyor 
</HEADLINE>
<TEXT>

     Önce ithalat performansına bakalım. Nisanda ithalat mart ayından düşük kalmış. Bazı meslektaşlarımız ithalattaki patlamayı savaş öncesi öne alınan istifleme olarak niteliyordu. Nisan ayındaki ithalat azalışı ilk bakışta bu görüşü desteklese de, nisan ithalatı ocak ayından yüzde 17, şubat ayından da yüzde 25 daha fazla. Demek ki, savaş öncesi ithalatın bir an önce gerçekleştirilmesi tezi doğru değil. Geçen yıl aynı dört aylık dönemine göre ithalattaki artış ise yüzde 33. 
     İhracatta ise çok farklı bir yapı var. Nisan ayında ihracat performansında bir yorulma gözleniyor marta göre yüzde 8 daha az. Ancak yine de ocak ayına göre yüzde 7, şubat ayına göre de yüzde 22 fazla. Yani ihracattaki başarılı performans şimdilik sürüyor. Geçen yılın aynı dönemine göre artış yüzde 33. Demek ki, ihracattaki ve ithalattaki artış oranları aynı. Fakat, ithalat hacmi daha büyük olduğuna göre dış ticaret açığı da büyüyor. Nisan ayındaki ihracat yorgunlaşması kur ve pariteden kaynaklanıyor olabilir. Bu nedenle mayıs verileri çok önemli. 
     Gelelim sermaye hesaplarına. IMF'nin kullandığı yeni ödemeler dengesi şablonu gerçekten yorum yapabilmeyi kolaylaştırıyor. Doğrudan yatırımlarda önemli bir gelişme gözlenmiyor. Ancak yurtdışına sermaye kaçışı sürüyor. Yılbaşından bu yana 143 milyon dolar gitmiş. 
     Portföy yatırımlarında da ilginç gelişmeler gözleniyor. Geçen yıl ilk dört ayda 1.1 milyar dolarlık yurtdışında yatırım yapılmış. Bu yıl ise yurtdışında yatırımlar durmuş. Ocak ve nisan aylarında yurtdışına para giderken, şubat ve mart aylarında bu olmamış. 
     Bu yıl portföy yatırımı olarak ocak ayında 1.3 milyar dolar para girmiş. Fakat savaşa doğru dengeler değişmiş ve şubatta 494, martta 978 ve nisanda da 163 milyon dolar çıkış yapmış. Yabancılar daha çok bono piyasasında aktif olmuşlar. Hisse senedi piyasasında ise pek gözlenmemişler. Ancak hemen ekleyelim, bu rakamlar büyük ölçüde "bıyıklılardan" oluşuyor. 
     Bankalar ocak ayında 1.7 milyar dolar, şubatta 525 milyon dolar, martta 1.3 milyar dolarlık para girişi sağlamışlardı. Bunlar muhabirden çekilen paralardı. Nisan ayında ise 264 milyon doları geriye koymuşlar. 
     Öte yandan, bankalar yurtdışından borçlanma stratejilerini bu yıl değiştirmiş görünüyor. Geçen yıl aynı dönemde bankalar 1.9 milyar dolarlık dış ödemede bulunmuşlardı. Bu yıl ise 1.4 milyar dolar çekmişler. Kısacası, geçen yıl 1.9 milyar dolar fazlalık veren sermaye hesabı bu yıl 3.6 milyar dolarlık fazlalık vermiş. Ancak bu artış, cari işlemlerdeki artıştan küçük. Özetle döviz dengeleri biraz keyif kaçırıyor. 
     
Ödemeler dengesi Milyon dolar  2002 Ocak-Nisan 2003 Mart 2003 Nisan 2003 Ocak-Nisan CARİ İŞLEMLER HESABI -1.220 -889 -833 -2.962 İhracat FOB 11.985 4.241 3.920 15.031 İthalat FOB -13.696 -5.285 -4.853 -18.166 Mal Dengesi -1.711 -1.044 -933 -3.135 Mal, Hiz. Yatırım Geliri Den. -2.309 -1.169 -1.091 -4.000 Cari Transferler 1.089 280 258 1.038 FİNANS HESABI 1.850 101 -266 3.627 Yurtdışında Doğrudan Yat. -5 -34 -52 -143 Yurtiçinde Doğrudan Yat. 126 37 48 143 Portföy Hesabı Varlıklar -1.098 176 -111 -40 Portföy Hesabı Yüküm. 1.641 -978 -163 -309 Diğer Yatırımlar Varlıklar 2.465 1.302 -306 3.158 Merkez Bankası -9 1 -5 -9 Genel Hükumet    0 Bankalar 2.624 1.335 -264 3.291 Diğer Sektörler -150 -34 -37 -124 Diğer Yat. - Yüküm. -1.279 -402 318 818 Cari, Sermaye ve Fin. Hes. 630 -788 -1.099 665 NET HATA VE NOKSAN -1.289 -163 540 -1.710 GENEL DENGE -659 -951 -559 -1.045      
     
     

</TEXT>
</DOC>
