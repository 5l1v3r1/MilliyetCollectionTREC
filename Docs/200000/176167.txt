<DOC>
<DOCNO> 176167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur08.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fısfıs İsmail" ambulansıyla yine cankurtardı.. 
</HEADLINE>
<TEXT>

     Kağıthane'de şarampole yuvarlanan kamyonda sıkışan sürücü ile Bayrampaşa'da kaldırıma çarpan otomobilin içindeki bir kişi, itfaiye ekiplerince kurtarıldı. 
     Nasır Yel'in kullandığı 54 RA 325 plakalı kamyon, gece saatlerinde TEM Otoyolu Okmeydanı Köprüaltı mevkiinde sürücünün direksiyon hakimiyetini kaybetmesi sonucu kontrolden çıkarak, yol kenarındaki su kanalına düştü. 
     Yaklaşık 15 metre gittikten sonra şarampole yuvarlanan kamyon, ağaç ve çalılara çarpıp, ardından bir çukura düşerek durdu. 
     Kamyonun ön kısmının tavanının çökmesi nedeniyle, sürücü Nasır Yel 37 ile yanında oturan 7 yaşındaki oğlu Yücel Yel ve Tanju Çelik 25 sıkıştı. 
     Yücel Yel ve Tanju Çelik, olay yerine gelen polis ve sağlık görevlilerince araçtan çıkarılarak Şişli Etfal Eğitim ve Araştırma Hastanesi'ne kaldırıldı. 
     Polis ve sağlık görevlilerinin kurtaramadığı Nasır Yel için de, itfaiyeden yardım istendi. 
     Olay yerine gelerek sürücü bölümünün tavanını kesen itfaiye, Nasır Yel'in de kurtarılmasını sağladı. 
     Özel bir televizyon kanalında yayınlanan ''Çocuklar Duymasın'' adlı dizide ''laz İsmail'' tiplemesiyle rol alan Süleyman Yağcı'nın da aralarında bulunduğu sağlık görevlilerince bir sedyeye konulan Yel, Yağcı'nın kullandığı ambulansla Taksim Eğitim ve Araştırma Hastanesi'ne kaldırıldı. 
     Kamyonda yüklü olan şeftali ve domatesler, kaza sırasında çevreye dağıldı. 
     
</TEXT>
</DOC>
