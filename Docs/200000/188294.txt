<DOC>
<DOCNO> 188294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun22.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler'in cesedini yakan yaveri öldü... 
</HEADLINE>
<TEXT>

     Nazi diktatörü Adolf Hitler'in cesedini yakan Otto Günsche 86 yaşında öldü. 
     SS subayı ve Hitler'in yaveri olan Günsche, Hitler ve sevgilisi Eva Braun 30 Nisan 1945'te intihar ettikleri sırada, onlarla beraber aynı sığınaktaydı. 
     Kenti işgal eden Sovyet ordularının eline düşmemesi için Hitler'in cesedini yakan Günsche, birkaç yıl Sovyetlerde esir yaşadıktan sonra, Batı Almanya'da sakin ve sessiz bir hayat sürmüştü. 
     Büyük oğlu Kai'nin açıklamasına göre, Günsche Bonn yakınlarındaki Lohmar kasabasında 2 Ekim'de kalp krizinden öldü. 
     Günsche bir süre önce AP ile yaptığı bir görüşmede, cesedinin yakılması emrini bizzat Hitler'in verdiğini söylemişti. 
     Hitler ve sevgilisi intihar ettikten sonra, Berlin'de Başbakanlık konutu bahçesinde Hitler'in özel kalem müdürü Martin Bormann cesetleri yakmak istedi, ama cesetleri tutuşturan, yanan bez parçasını Günsche attı. 
     Oğlu Günsche'nin cesedinin yakıldığını söyledi. 
     
</TEXT>
</DOC>
