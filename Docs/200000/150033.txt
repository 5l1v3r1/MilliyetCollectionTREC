<DOC>
<DOCNO> 150033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur07.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkan köyüne döndü... 
</HEADLINE>
<TEXT>

     Canlı kalkan olarak gittiği Irak'ın başkenti Bağdat yakınlarındaki enerji santralında 2 ay kalan Gaziantepli Erdoğan Erikçi, köyüne döndü. 
     Erikçi, Gaziantep'in Merkeze bağlı Taşlıca Köyü'nde oturan ailesinin yanına yine kendisi gibi ''canlı kalkan'' olarak Irak'a giden ve 1 ay önce dönen arkadaşı Rıfat Kızıldağlı ile birlikte geldi. 
     İki aydan beri çocuklarını göremeyen ve tedirgin bir bekleyiş içinde olan baba Ali Erikçi 62 ile anne Hatice Erikçi 60 , oğullarına tekrar kavuşmanın mutluluğuyla, hasretle sarılıp ağladılar. 
     Uzamış sakalı, başında bandanası ve elinde Türk Bayrağı ile köyüne gelen Erikçi'nin, konuşması ve hareketlerinden, hala savaşın şokunu üzerinden atamadığı gözlendi. 
     Erdoğan Erikçi, Irak'a gitmeye kendisinin karar verdiğini ve 2 ay orada ''canlı kalkan'' olarak kaldığını belirterek, şunları anlattı 
     ''Amacım, savaşa engel olmaktı. Tek yapabileceğim ise canlı kalkan olabilmekti. Ben de insanlık görevimi yerine getirebilmek için Suriye üzerinden Irak'a geçtim. Değişik otellerde kaldıktan sonra, en son, Bağdat yakınlarında bulunan bir enerji santralına gittim ve burada 48 gün kaldım. 
     Savaşın başından sonuna kadar da bulunduğum bölgeyi terk etmedim. Ölen çocukların, bebeklerin parçalanmış bedenlerini, bombaların, binalara isabet ettiğini gördüm. Ölüm tehlikesi atlattım. Ama hiçbir zaman korkup paniğe kapılmadım ve daha önceden de kararlaştırdığım gibi, savaşın sonuna kadar kalıp, zor durumda olan insanlara yardım etmeye çalıştım. Savaş boyunca, ne benim bulunduğum, ne de diğer bölgelerde hiçbir canlı kalkanın öldüğünü duymadım, görmedim. Bu sevindirici. Ailemi üzmüş olmakla birlikte, insanlık görevimi yapmanın huzuru içinde memleketime, köyüme döndüm.'' 
     
     BABANIN MUTLULUĞU 
     Erdoğan Erikçi'nin babası Ali Erikçi ise 2 aydan beri büyük sıkıntılar çektiğini belirterek, duygularını şöyle dile getirdi 
     ''Erdoğan, 4 oğlumun en küçüğü. Tornacılık yapan Erdoğan, tek bekar oğlum. Irak'a gitmesini istemedim ama kendisi gitmeye karar verip gitti. İki aydır büyük sıkıntı çektik. Her gün televizyonun karşısında savaş haberlerini izleyip, oğlumdan haber almaya çalıştım.'' 
     





</TEXT>
</DOC>
