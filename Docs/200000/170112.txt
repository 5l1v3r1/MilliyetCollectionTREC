<DOC>
<DOCNO> 170112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/siyaset/asiy.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci-Bakan aşkı kulisleri karıştırdı 
</HEADLINE>
<TEXT>

Bir kadın gazeteciyle evli bir bakanın aşk yaşadıkları iddia edildi. Aynı gazetecinin DSP’li koalisyonda da bir bakanla sık görüldüğü iddia edildi 
     ANKARA Milliyet 

     Ankara’da bir bakanla bir kadın gazetecinin aşk yaşadığı iddiası, siyasi kulisleri karıştırdı. "Medyafaresi.com" adlı internet sitesine de yansıyan söylentiye ilişkin metinde, söz konusu şıkların kimlikleri açıklanmazken, kadın gazetecinin büyük bir gazetede çalıştığı belirtildi. 
     Yakın zamanda bakan ve gazetecinin kimler olduğu, nerede aşk yaşadıklarının açıklanacağı söylenen metinde, bakanın kaçamak yapmak istediği bazı akşamlar yalnızlığı tercih ettiği, kimi zaman da peşine polis korumaları taktığı öne sürüldü. Durumdan habersiz korumaların da "evli olan bakanın işinin bitmesini kapıda beklediği" iddia edildi. Metinde, "bazı çevreler ikili görüşmeler’in süresini, AKP hükümetinin iktidar süresine bağlıyor" ifadesi kullanıldı. 
     İddiaya göre, bazı bürokratlar, kadın gazetecinin bakanla yakınlığının yeni olmadığına dikkat çekti. Yine aynı bürokratlara dayandırılan iddiaya göre bakanın ilişkisi, AKP iktidarıyla daha da arttı. Metinde ayrıca şu iddialara yer verildi 
     
DSP’li bakanla ismi geçti      "Bağlı bulunduğu medya kuruluşunun hükümetle ilgili bağlantılarında önemli yeri olan bu kadın gazetecinin, DSP - MHP - ANAP koalisyonu zamanında DSP’nin kilit konumundaki bir bakanıyla da adının sıkça hatırlandığını vurgulayan çevreler, Bu kadın gazeteci için iktidara kimin geldiği önemli değil. Kabinede kimden faydalanacağı önemli. İktidarda Necmettin Erbakan da olsa, Doğu Perinçek de olsa fark etmez’ yorumunu yaptı." Bakanın, Bakanlar Kurulu toplantılarında kadın gazetecinin bağlı olduğu medya grubunun çıkarlarını gözetir kararlar çıkmasına önayak olmaya çalıştığı ileri sürülürken, "Başbakan Recep Tayyip Erdoğan’ın bu teklifleri kabul etmemesi, gazetecinin başka bir bakanı hedef seçebileceği iddialarını kuvvetlendirdi" denildi. 
     

</TEXT>
</DOC>
