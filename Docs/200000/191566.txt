<DOC>
<DOCNO> 191566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun27.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 45 genç kız, 'namus cinayetleri'ne kurban gitti... 
</HEADLINE>
<TEXT>

     İran'ın güneybatısındaki Huzistan eyaletinde iki ayda 20 yaşın altındaki 45 kız ''namus cinayetleri''ne kurban gitti. 
     Reformcu Nesimi Saba gazetesinin haberine göre, Huzistan eyaleti valilik danışmanı Peri Mirbeyk, eyalette halen aşiret geleneğinin sürdüğünü ve bir aşiretten 45 genç kızın babaları, amcaları, kardeşleri ya da amca çocukları tarafından öldürüldüğünü, suç işleyenlerin hiçbirinin mahkemede yargılanamadığını söyledi. 
     Mirbeyk, ellerindeki bilgilere göre bu kızların Mart ve Mayıs aylarında öldürüldüğünü, aşiret içinde kızların öldürülmesinin yanı sıra tecavüz olaylarına da rastlandığını, aşiret içerisinde varlıklı kişilere çocuklarından birini kaybetmesi halinde acılarını dindirmek amacıyla genç kızların ''hediye'' olarak verildiğini kaydetti. 
     Huzistan eyaletindeki aşiret geleneğini ''cahillik dönemine'' benzeten Mirbeyk, aşiretteki erkeklerin kızları bir evliliği reddetmesi, kurallara uygun giyinmemesi, aile üyesi olmayan erkeklerle görüşmesi ya da herhangi bir şüphe üzerine öldürme hakkına sahip olduğunu ve kızları öldürdükten sonra kimliklerini yaktığını belirtti. 
     Mirbeyk, aşirette bir kızın amcasının oğlu ile evlenmesinin zorunlu olduğu ''Nahve'' geleneğinin sürdüğünü, kızın amcasının oğlu ile evlenmeyi reddetmesi halinde amca oğlunun kararıyla ömür boyu evlenmeden baba evinde kalmaya mahkum edildiğini de söyledi. 
     
</TEXT>
</DOC>
