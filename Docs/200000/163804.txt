<DOC>
<DOCNO> 163804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/guncel/gun02.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma çocuklar için seferber oldu... 
</HEADLINE>
<TEXT>

Kapkaça ya da çalışmaya zorlanan çocuklara, jandarmanın özel timi sahip çıktı. Sivil görevliler, sokaktan topladıkları çocukları suç batağından çekip alıyor... 
     ASLI ÖKTENER İstanbul 

     S.T. 7 kapkaç yaptığı, R.Ö. 13 ve R.D. 13 ise ailesince çalıştırılmaya zorlandıkları için jandarma ekiplerince bir bir sokaklardan toplanıyor. Arabaya bindirildiklerinde yüzlerine inen korku dolu ifade, Jandarma İl Komutanlığı'nın Bahçeşehir'de bulunan "Çocuk Suçlarını Önleme Merkezi" parkında oynarken gülümsemeye dönüşüyor. Bahçeşehir'deki jardarmanın kurduğu merkez, suçu kaynağında önlemeyi amaçlıyor. İstismar edilen, aileleri tarafından çalıştırılan ya da suça itilen çocuklara el uzatıyor. Bunu yaparken de onların çocuk olduğunu unutmuyor. Bunda merkezin amiri üsteğmen Başak Yurtsever'in önemli rolü var. 
     
     EKİPTEN KAÇIŞ YOK 
     Merkezin işleyişini bizzat görmek için sivil giyimli Yurtsever ve iki astsubayla Esenyurt sokaklarında tura çıkıyoruz. Önce ayakkabı boyacılığı yapan R.A. 11 , R.Ö. 13 S.A.'yı 13 alıyoruz. M.G. 13 bizi görünce kaçmaya başlıyor. Ekipler arkasından koşuyor, bir süre sonra o da arabada. R.D.'yi 13 ise yol kenarına kurulmuş bir oto tamircisinde buluyoruz. Merkeze gidiyoruz. M.G. ağlamaya başlıyor. Sosyal hizmet uzmanı her biriyle tek tek kameralı özel odada görüşüyor. Savcı ve uzmanlar televizyonun bulunduğu yan odadan onları izliyor. 
     
     'PARA YETİŞMİYOR' 
     T.S 9 ve S.T. 7 de dört gündür merkezdeler. Getirilme nedenleri ise kapkaç. Beyoğlu'nda yaşıyorlar. T.S. ilkokul ikinci sınıfta okulu terketmiş. Biri yedi, diğeri üç kardeş. Anne ve babalarının kendilerini bırakıp kaçtığını ya da öldüğünü, nineleriyle birlikte yaşadıklarını söylüyorlar. 11 yaşındaki R.A. ve ailesi ise, Ordu'dan gelmiş. Üç kardeş olduklarını, bir milyon liraya ayakkabı boyacılığı yaptını anlatan R.A., "Kardeşlerim ve ben de çalışmak istemiyoruz ama mecburuz. Babamın maaşı yetmiyor" diyor. 
     
     AİLELERİ GELMİYOR 
     Seneye ortaokula başlayacak olan R.Ö. ise, "Bir yıl önce Ağrı'dan geldik. Burada bir gecekondu satın aldık. Okul saatleri dışında ayakkabı boyacılığı yapıyorum. Kazandığım para okul harçlığım oluyor. 4 kardeşiz, bir kaç ay sonra Ağrı'ya döneceğiz, bilet paramızı biriktirmek için çalışıyoruz" diye konuşuyor. Çocukların ailelerine ulaşılmaya çalışılıyor. Ancak çoğu onları almaya gelmiyor. Aileleri gelmeyen çocuklar Sosyal Hizmet Müdürlüğü'nün yurtlarına gönderiliyor. Teslim almaya gelenlere ilk etapta tebligatla uyarı yapılıyor, aynı çocuk sokakta çalışırken görüldüğünde ise haklarında suç duyurusunda bulunuluyor. 
     
'Artık yalan söylemiyorlar'      Bugüne kadar 27 çocuğun ailesi hakkında suç duyurusunda bulunduklarını belirten Üsteğmen Başak Yurtsever, "Bu aileler 500 milyon-5 milyar lira arasında para, 6 ay ile 18 aya kadar da hapis cezasına çarptırılıyor" dedi. Merkezin 1.5 yıl önce kurulduğunu hatırlatan Yurtsever, "Şu ana kadar, 360'a yakın çocuğa işlem yapıldı. Bunlardan 32'si korunmaya ve yardıma muhtaç, 24'ü evden kaçmış, 6'sı cinsel istismara uğramış, 180'ü sokakta çalıştırılıyor ve 62'si suça teşvik edilmişti. Çoğu okulu terk etmiş. İşledikleri suç genelde kapkaç" diye konuştu. İki gezici araçla, İstanbul genelinde günaşırı denetime çıktıklarını belirten Yurtsever, "Çocuklar karakola ya da direkt savcıya götürüldüklerinde korkup yalan söylüyor. Merkezimizde ise çocuklar sosyal hizmet uzmanı ya da psikiyatrlarla görüşüyor. Savcı onları televizyondan izliyor. Böylelikle yalan söylemiyorlar" diye konuştu. 
     

</TEXT>
</DOC>
