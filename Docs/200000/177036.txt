<DOC>
<DOCNO> 177036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur13.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Dünkü saldırı, Irak'a asker gönderilmesini etkilemez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Bağdat'taki BM binasına düzenlenen saldırının, Türkiye'nin Irak'a asker göndermesini etkilemeyeceğini söyledi. 
     Gül, Dışişleri Bakanlığı'na gelişinde, gazetecilerin dünkü saldırıya ilişkin sorularını yanıtladı. 
     Saldırının Türkiye'nin Irak'a asker göndermesi üzerinde etkisi olup olmayacağının sorusuna, ''Hayır, bunlar ayrı şeyler'' yanıtını veren Gül, Türkiye'nin Irak'ta istikrar sağlanması için çabaladığını belirtti. 
     Bakan Gül, dünkü saldırının Irak'ın istikrarsızlığını devam ettireceğine işaret ederek, herkesin arzusunun durumun normalleşerek ülkenin istikrara kavuşması olduğunu bildirdi. 
     Irak'ı Iraklıların yönetmeye başlaması, anayasanın ilanı ve seçimlerin yapılmasının önemine dikkat çeken Gül, ''Şüphesiz bunun için bir zamana ihtiyaç var. Ancak bu zaman ne kadar kısa olursa, hem Türkiye, hem de Irak ve bölge için o kadar iyi olur. Türkiye olarak bu zamanı kısaltmak ve Irak'ın bir an önce huzura kavuşması için gayret ediyoruz'' diye konuştu. 
     Abdullah Gül, ''bildiği kadarıyla dünkü saldırıda hayatını kaybedenler arasında Türk bulunmadığını'' söyleyerek, sözlerini şöyle sürdürdü 
     ''Çünkü orada çalışan bir Türk yok. Ama Türk kamyonları, BM organizasyonu adı altında Irak'a insani yardım taşıyor. Bazen de belgelerini BM binasında tasdik ettiriyorlar. Şu anda bize bu konuda bir haber ulaşmadı. Umarım ki bilmediğimiz bir zayiat söz konusu değildir.'' 
     
     DE MELLO'NUN ÖLÜMÜ 
     Saldırıda pek çok BM görevlisinin ve kısa bir süre önce Türkiye'ye gelen BM'nin Irak Temsilcisi Sergio Vieira De Mello'nun da hayatını kaybettiğini hatırlatan Gül, BM'ye ve De Mello'nun ülkesine başsağlığı diledi. 
     Gül, De Mello ile Ankara'da çok faydalı görüşmeler yaptıklarını belirterek, De Mello'nun, Türkiye'nin Irak'ın yeniden yapılanmasında önemli roller oynayabileceğine samimiyetle inanan biri olduğunu kaydetti. 
     De Mello'nun BM'nin seçkin diplomatlarından biri olduğunu, sorunlu bölgelerde görev yaptığını ve Türkiye'de de birçok diplomat dostu bulunduğunu söyleyen Gül, ikisi arasında da iyi bir dostluk başladığını, bu nedenle ölümünün kendilerini üzdüğünü ifade etti. Gül, De Mello'nun, Irak'ta bir an önce sivil bir yönetimin işbaşına geçmesi için üstün bir gayret içinde olduğunu sözlerine ekledi. 
     
</TEXT>
</DOC>
