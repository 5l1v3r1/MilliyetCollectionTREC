<DOC>
<DOCNO> 196154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo17.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent derbisine geri sayım başladı 
</HEADLINE>
<TEXT>

     Gençlerbirliği, hafta sonu ligde karşılaşacağı Ankaragücü maçının hazırlıklarını sürdürdü. 
     Kırmızı-siyahlılar, 1 günlük aradan sonra bugün Beştepe İlhan Cavcav Tesisleri'nde, teknik direktör Ersun Yanal yönetiminde yaklaşık 2 saat ter döktü. 
     Antrenmana milli takımlarda bulanan Youla, El Saka, Deniz, Serkan ve Baki katılmazken, sakatlıkları bulunan kaleci Gökhan, Ümit ve M'Bayo ise salonda çalıştı. 
     Antrenmanda kondisyon çalışmasıyla başlayan Gençlerbirliği, ardından kas gevşetme, topla kafa ve ayak pası çalışması, son olarak da dar alanada çift kale kafa topu oynadılar. 
     İdman sonrasında Gençlerbirliği'nin tecrübeli oyuncusu Ali Tandoğan, Ankaragücü maçına çok iyi hazırlandıklarını belirterek, ''Bu maçta puana çok ihtiyacımız var. Mutlaka galip gelmek zorundayız. Bizim için çok iyi bir maç olacak. Sevinen taraf da biz olacağız. Lige verilen arayı da Ankaragücü maçı için çok iyi değerlendirdik'' diye konuştu. 
     Kırmızı- Siyahlıların forvet oyuncusu Bülent Karman ise Ankaragücü ile her zaman rekabet içinde bulunduklarını ifade ederek, ''Aynı şehrin 2 takımıyız, rekabetimiz hep sürecek. Biz ligde kötü gidiyoruz. Bu maçı kazanarak hak ettiğimiz yere gelmek istiyoruz'' dedi. 
     
</TEXT>
</DOC>
