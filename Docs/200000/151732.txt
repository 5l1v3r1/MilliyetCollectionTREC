<DOC>
<DOCNO> 151732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/ekonomi/eko01.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezon stoku ithalatı patlattı 
</HEADLINE>
<TEXT>

Türk Lirası'nın reel bazda değerlenmesi ithalatı kolaylaştırınca ithalatçılar yeni sezon stokları için ithalata yüklendiler. İlk iki ayda tüketim malları ithalatı yüzde 54.4 arttı 
     EKONOMİ SERVİSİ 

     Türkiye'nin tüketim malları ithalatı, ocak - şubat döneminde, geçen yılın aynı dönemine göre yüzde 54.4 artarak 513.3 milyon dolardan 792.6 milyon dolara yükseldi. Devlet İstatistik Enstitüsü'nün DİE ocak - şubat dönemine ilişkin geçici dış ticaret verilerine göre, bu dönemde, geçen yılın aynı dönemine oranla, sermaye malları ithalatı yüzde 16.2 artarak 966.4 milyon dolara, ara malları ithalatı yüzde 26.3 artarak 5 milyar dolardan 6.3 milyar dolara çıktı. 
     Tüketim malları ithalatındaki artışın, sanayi üretiminin yakın gelecekteki hareketi konusunda fikir veren sermaye ve ara malların artışından fazla olmasının dikkat çekici olduğunu belirten uzmanlar, bunu TL'nin reel bazda yüzde 20'lere varan değerlenmesine ve ithalatın kolaylaşmasına bağladılar. İthalatçıların yeni sezonun başlangıcına denk gelen bu ortamı stok fırsatı olarak gördüklerini belirten uzmanlar, "Bu da tüketim malları ithalatının artmasına neden oldu" dediler. Ancak tüketim malları ithalatının toplam ithalat içindeki payının yüzde 9.7 olduğuna dikkat çeken uzmanlar, bu oran yüzde 10'u aşmadıkça kritik bir durumdan söz edilemeyeceğinin altını çizdiler. 
     
     Açık büyüyor 
     Şubatta ithalat yüzde 30.3, ihracat ise yüzde 14.3 arttı. Şubatta, 2.7 milyar dolarlık ihracat, 3.9 milyar dolarlık da ithalat yapıldı. İthalattaki hızlı artış nedeniyle şubatta dış ticaret açığı, geçen yılın şubatına göre yüzde 91.9 büyüyerek 1.2 milyar dolara yükseldi. İhracatın ithalatı karşılama oranı da yüzde 79.4'ten yüzde 69.6'ya geriledi. 
     Ocak - şubat dönemi itibariyle ise ihracat, geçen yılın aynı dönemine göre yüzde 21.1 artarak, 6 milyar dolara, ithalat da yüzde 27.3 artarak 8.1 milyar dolara yükseldi. Aynı dönemde dış ticaret açığı yüzde 49.7 büyüyerek 2.1 milyar dolara çıktı. 
     
İthalatı en çok artan ürünler Ürün Artış Demir - çelik 147 Ayakkabılar - tozluklar 133.3 Kara taşıtları ve bunların parçaları 132.9 Demiryolu ulaşım araçları 129.4 Örülmemiş giyim eşyası ve aksesuarı 105.5 Eczacılık ürünleri 73 Ham petrol 45.8      


SİYASET 






















</TEXT>
</DOC>
