<DOC>
<DOCNO> 163913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko11.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Euro karşıtlarının sesi yükseliyor... 
</HEADLINE>
<TEXT>

     İngiltere'de halkın Avrupa Birliği AB ve euro konusundaki eğilimini saptamak üzere yapılan son araştırmanının sonuçları, 6 ay önce yüzde 61 olan tek Avrupa Para Birimi Euro'ya karşıt olanların oranının yüzde 63'e yükseldiğini ortaya koydu. 
     Avrupa Komisyonu tarafından yapılan araştırmanın sonuçları hükümetin konuyla ilgili bir referandum yapmak konusundaki istekli tutumu sürerken, euroya destek verenlerin oranının da yüzde 28'den yüzde 24'e düştüğüne dikkat çekti. 
     Sonuçlar İngiliz halkının, AB üyeliğine de sadece yüzde 30'luk bir oranla destek verdiğini ortaya koydu. 
     AB'nin genişleme sürecine olan karşıtlığın da Aralık ayındaki yüzde 32 oranından bugün yüzde 36'ya yükseldiğine işaret eden araştırma, genişlemeyi destekleyenlerin oranının da yüzde 42'den yüzde 36'ya düştüğüne dikkat çekti. 
     Mart ve Nisan aylarında Avrupa Komisyonu tarafından gerçekleştirilen bu araştırmanın sonuçları ayrıca İngiliz halkının AB ile ilgili yaygın bir cehalet içinde bulunduğuna ve ülkede konuyla ilgili müthiş bir kavram ve kafa karışıklığı yaşandığına da işaret etti. 
     Örneğin İngilizlerin yüzde 81'i AB'nin geleceğini yapılandırma çabaları çerçevesinde hazırlanan Konvansiyon hakkında hiçbir şey bilmediğini belirtirken, yüzde 52 oranındaki İngiliz ise, şaşırtıcı bir biçimde bu Konvansiyon tarafından öngörülen AB Anayasası'na destek verdiğini bildirdi. 
     Bu arada yüzde 40'lık bir kesimin AB içindeki ülkelerin milli veto haklarının korunmasını istediklerini, yüzde 12'lik bir azınlık ise, AB ülkelerinin ortak kararlarında çoğunluk şartı aranması gerektiğini ifade etti. 
     İngilizler genel olarak AB'ye bağlı yapılara güvensizlik ortaya koyarken, bu kurumlar içinde İngilizlerden en yüksek güveni kazanan kurum yüzde 34'lük bir oranla Avrupa Parlamentosu oldu. İkinci sırayı ise yüzde 32 oranındaki İngiliz'in güven duyduğunu söylediği Avrupa İnsan Hakları Mahkemesi aldı. 
     
</TEXT>
</DOC>
