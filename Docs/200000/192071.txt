<DOC>
<DOCNO> 192071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur11.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer TBMM'de kutlamaları kabul etti. Törenden ilginç notlar... 
</HEADLINE>
<TEXT>

     Cumhurbaşkanı Ahmet Necdet Sezer, Cumhuriyet'in kuruluş yıldönümü dolayısıyla TBMM'de kutlamaları kabul etti. 
     Anıtkabir'de düzenlenen törenin ardından saat 09.10'da TBMM'ye gelen Cumhurbaşkanı Sezer, Meclis Başkanvekili Nevzat Pakdil tarafından askeri törenle karşılandı. Tören kıtasını, ''Bayramınız Kutlu Olsun'' diye selamlayan Sezer, Tören Salonu'na geçerek kabule kadar Pakdil ile sohbet etti. 
     Cumhurbaşkanı Sezer'in kutlamaları kabulünden önce Başbakan Recep Tayyip Erdoğan, Genelkurmay Başkanı Orgeneral Hilmi Özkök ile Anayasa Mahkemesi Başkanı Mustafa Bumin, Yargıtay Başkanı Eraslan Özkaya ve Danıştay Başkanı Nuri Alan salondaki yerlerini aldılar. Sezer ile Erdoğan el sıkışmakla yetinirken, yalnızca Yargıtay ve Anayasa Mahkemesi başkanları birbiriyle sohbet etti. 
     İstiklal Marşı'nın okunmasının ardından saat 09.30'da başlayan kabul töreninde Sezer, sırasıyla Başbakan Erdoğan, Genelkurmay Başkanı Orgeneral Özkök, Anayasa Mahkemesi Başkanı Bumin, Yargıtay Başkanı Özkaya, Danıştay Başkanı Alan, siyasi parti liderleri Bakanlar Kurulu üyeleri, kuvvet komutanları, YÖK Başkanı Prof. Dr. Kemal Gürüz, TBMM Başkanvekilleri, AK Parti ve CHP Grup Başkanvekilleri ve TBMM üyeleri, Sayıştay Başkanı Mehmet Damar, Yüksek Seçim Kurulu Başkanı Tufan Algan ile askeri ve mülki erkanın kutlamalarını kabul etti. 
     Sezer'i daha sonra büyükelçiler ile uluslararası örgütlerin Ankara temsilcileri kutladı. 
     
     TÖRENDEN NOTLAR 
     Cumhuriyet Bayramı resepsiyonu davetiyelerindeki eşli ve eşsiz ayrımı nedeniyle yaşanan gerginliğe karşın, Başbakan Erdoğan ile birlikte Bakanlar Kurulu üyeleri, AK Parti grup ve parti yöneticileri ile çok sayıda AK Parti'li milletvekili Cumhurbaşkanı Sezer'i tebrik etti. Tebrik edenler arasında, Sezer'i istifaya davet eden AK Parti Ağrı Milletvekili Melik Özmen de yer aldı. 
     Annesinin rahatsızlığından dolayı Bursa'da bulunan TBMM Başkanı Bülent Arınç ile yurtdışında bulunan CHP Genel Başkanı Deniz Baykal kabul töreninde bulunamadı. 
     Cumhurbaşkanı Sezer'i tebrik edenler arasında, Köşk'teki resepsiyona eşli davet edilmediği için tepki gösteren Sayıştay Başkanı Mehmet Damar da yer aldı. Sezer'in eşsiz davet ettiği Anayasa Mahkemesi Başkanvekili Haşim Kılıç ise kutlamaya katılmadı. 
     İstiklal Savaşı'nın hayatta kalan son 7 gazisinden sağlık durumu elveren 103 yaşındaki Ömer Küyük de Cumhurbaşkanı Sezer'i Cumhuriyet Bayramı dolayısıyla tebrik etti. Sezer de Çorum-İskilip'ten gelen gazinin bayramını kutladı. 
     Cumhurbaşkanı Sezer, kabulden sonra gazetecilerin soru sorma girişimlerini, ''Bayram kutluyoruz'' diyerek geri çevirdi. Gazetecilerin ''Resepsiyonda mı konuşacaksınız '' sorusunu ise kafasını ''evet'' anlamında sallayarak yanıtladı. 
     Cumhurbaşkanı Sezer, saat 10.20'de askeri törenle TBMM'den uğurlandı. 
     Başbakan Recep Tayyip Erdoğan ise Sezer'i tebrik ettikten sonra aralarında Başbakan Yardımcıları Abdullah Gül, Mehmet Ali Şahin başta olmak üzere bazı bakanlarla Meclis'teki çalışma odasında sohbet etti. Erdoğan, herhangi bir açıklama yapmadan saat 10.50'de Meclis'ten ayrıldı. 
     
</TEXT>
</DOC>
