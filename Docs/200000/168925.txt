<DOC>
<DOCNO> 168925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/guclu.html </URL>
<DATE> 2003/07/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakanlık bursları 
</HEADLINE>
<TEXT>

     Ateş düştüğü yeri yakarmış derler. Hükümet üyeleri için belki bu burs miktarları çok düşük gelebilir. Ama öğrenciler için çok önemli. Başbakan Erdoğan ve Milli Eğitim Bakanı Çelik, her seferinde boşa giden YÖK'e yönelik çabalarının onda birini Yurt - Kur'u yeniden yapılandırmak için harcamış olsalardı şimdiye kadar yüz binlerce aileyi mutlu etmiş olurlardı. Ama nafile... 
     Yakında ÖSS sonuçları açıklanacak. Ardından kayıtlar ve yeni öğretim yılı gelecek. Ama hala öğrenim harçlarının durumu belli değil. Bursları iyileştirme konusunda hiçbir adım atılmadı. Barınma sorunu, yine on binlerce öğrenciyi mağdur edecek. Öğretim üyelerine verilen zam sözü de unutuldu gitti. Araştırma fonlarına hala kaynak ayrılmıyor. Durum böylesine vahim iken YÖK ve üniversite rektörleri ile kayıkçı kavgası yapılması hiç hoş değil... 
     Yaz geldi geçiyor. Ve hala eğitim adına ciddi adımlar atılabilmiş değil. Oysa Bakan Çelik'in gündemi çok yüklü. Umarız YÖK'e yönelik yasal düzenleme, eylül sonrasına kalır. Yoksa Milli Eğitim'in acil çözüm bekleyen onlarca sorunu ortada kalır. Yeni öğretim yılı da sorunlar ile açılır. Bunun da hiç kimseye bir yararı olmaz... 
     Başbakan Erdoğan, diğer konulara karşı gösterdiği özeni ve önemi eğitime de göstermek zorunda. Sadece YÖK yasası gibi tartışmalı bir konuda değil çok daha önemli diğer konularda da Bakan Çelik'in yanında olduğunu hissettirmelidir. En çok oyu velilerden ve gençlerden aldığını unutmamalıdır. Onları ihmal edenlerin ne duruma düştüklerini de en iyi kendisi biliyor. Bu vurdumduymazlığı hala devam ederse sonunda üzülen, ah vah eden kendisi olur. Tıpkı bir önceki hükümetin başbakanı ve milli eğitim bakanları gibi... 
     
     YÖK'te taktik savaşı 
     Hükümet ile YÖK arasında kıyasıya bir taktik savaşı yaşanıyor. Dünkü YÖK Genel Kurul toplantısından sonra yapılan açıklama bunun en açık göstergesi. YÖK, ortaya bir tasarı çıksın ona göre değerlendirme yapalım diyor. Yani topu hükümete atıyor. Oysa aynı YÖK, bir önceki Bakan Erkan Mumcu'nun yasa tasarısı kendilerine gönderildiğinde, görüş bildirmeme kararı almış ve üniversiteleri de bu yönde hareket etmeye zorlamıştı. Şimdi akıllarınca hükümeti köşeye sıkıştırmaya çalışıyorlar. 
     Hükümetin konuya yaklaşımı da YÖK'ten farksız. Daha önce bu yasayı öyle ya da böyle çıkartacağız. YÖK, mök dinlemeyiz diyen hükümet, şimdi rektörleri de, YÖK'ü de işin içine katma kararı aldı. Bu karar kamuoyunun tansiyonunu düşürmeye yönelik mi yoksa gerçekten ortak çözüm arayışı istediğinden kaynaklanıyor, henüz belli değil. 
     Ortaya çıkan son tablo şu Ne hükümet ne de YÖK, çözüm konusunda samimi. İçlerinde konuya önyargısız olarak yaklaşan ve bir an önce çözüm isteyen tek taraf üniversiteler. Ama onların da fillerin kapışması sırasında ezilen çimlerden farkı yok. 
     Özetin özeti Kamuoyunun özlemini duyduğu çağdaş bir yükseköğrenim yasasının yolu, üç S formülünden geçiyor Sabır, samimiyet ve serinkanlılık. 
     
     

</TEXT>
</DOC>
