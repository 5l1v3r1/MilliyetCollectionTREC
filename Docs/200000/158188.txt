<DOC>
<DOCNO> 158188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/sazak.html </URL>
<DATE> 2003/05/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Merkezden sola çark 
</HEADLINE>
<TEXT>

     Baykal, 'CHP çağdaş sosyal demokrat partidir. Bizim kimlik arayışına ihtiyacımız yoktur' diyerek tartışmalara noktayı koydu. 
     Ancak CHP'de 'merkeze yaslanma' arayışının hangi ihtiyaçtan doğduğu ve 'yenilenme' retoriğinin partiyi sağa çekmeden nasıl başarılacağı konusundaki soru işaretleri ortadan kalkmış değil. CHP, 3 Kasım seçimlerinin gerçekçi bir analizini yapmadığı sürece bu tartışma bitmez 
     Baykal ve Derviş'in, AKP ile 'ikili yarış'a dayalı 3 Kasım kampanyası CHP'ye iktidar değil, 'şerefli ikincilik' getirdi. Erken seçimde Türkiye için önerilen 'yeni senaryo'nun sonucu AKP'nin 'tek başına' yönetime gelmesi oldu. 
     Ortada bir ülkenin siyasi kaderi değil de, sportif mücadele olsa 'şerefli ikincilik' de başarı sayılır, örneğin bu yıl Beşiktaş şampiyon olursa Galatasaray da Şampiyonlar Ligi'ne katılacak. 
     Ancak siz bir ülkeyi erken seçime götürüp, iktidarı beş yıllığına rakip partiye ikram ederseniz iki partili Meclis'te gelecek seçim dönemini beklemekten başka çareniz kalmaz. 
     CHP şimdi bu çaresizlik içinde seçim başarısızlığını gizlemek üzere yeni tezler üretiyor. Seçmeni sola çekmek yerine, partiyi sağa çekerek oy toplayacağının hesabını yapıyor. 
     Hürriyet'te Şaban Sevinç'le söyleşisinde Baykal, 'Sosyal demokrasiyi merkez yapıyoruz, merkezi sosyal demokrasiye çekiyoruz' diyerek bir orta yol bulmaya çalışmış. 
     Baykal'ın yapması gereken, kavramları merkeze çekmek değil, 'sosyal demokratları iktidar yapmaktır ' CHP lideri yıllardır bunu yapamıyor. 
     Bir sol parti muhalefette 'merkez'e oynamaz Hele Türkiye gibi ekonomisi dibe vurmuş, borç batağında sürüklenen, insanların yoksulluk ve işsizlikten kıvrandığı bir ülkede muhalefet 'düzen'i değil 'düzen değişikliği'ni savunur. İktidar ise tam tersine - AKP'nin yapmaya çalıştığı gibi - güç odaklarıyla ilişkilerini yeniden düzenler, söylemini yumuşatır. Tayyip Erdoğan Milli Görüşçü çizgiden koparak merkeze yöneliyor 
     Baykal, 'seçmenin sağcı partiler tarafından parsellendiği' görüşünden hareketle CHP'nin solda değil, merkezde konumlanması halinde bu kitleden oy alabileceğini umuyor. Sağ partilerin böyle garantili oyu olsa, ANAP, DYP, hatta MHP bugün Meclis'te olurdu. O kulvarda şimdi Genç Parti yükseliyor 
     Muhalefetteki bir sol parti ille 'merkez'e gelmek istiyorsa bunu seçimlere makul bir süre kala, kurultayında tüzük ve programını değiştirerek yapabilir. Tony Blair bunu yaptı ve seçim kazandı. Alman Sosyal Demokratları ise soldan vazgeçmeyerek ancak Schröder'i başbakan adayı yaparak iktidara geldiler. 
     Derviş'li CHP modeli de 3 Kasım'da bunun denemesiydi. Olmadı, AKP iktidara geldi. Muhalefetteki CHP ise iyice devletçi, statükocu çizgiye kaydı. Bunun nedeni partinin 'sol'da olması değil, seçmenin CHP Politbürosu'na güvensizliğidir. 
     
     

</TEXT>
</DOC>
