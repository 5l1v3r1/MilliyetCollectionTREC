<DOC>
<DOCNO> 168899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/spor/spo04.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
COULİBALİ SÜRPRİZİ 
</HEADLINE>
<TEXT>

Trabzonspor, Lee'nin dönmemesi halinde, yerine ön protokol yaptığı Lokerenli oyuncuyu renklerine katacak 
     3 yıllık anlaşma 
     BORDO - Mavili takım, Belçika'nın Lokeren takımının oyuncusu Mamadou Coulibali ile 3 yıllık ön protokol imzaladı. Yönetim Kurulu üyesi Hüseyin Tütüncü, Belçika'da Coulibali ile bir görüşme yaptıklarını ve her konuda anlaştıklarını açıkladı. Tütüncü, Trabzon'dan ayrılan G. Koreli Lee Yong'un tekrar dönmemesi halinde Coulibali'yi kadrolarına dahil edeceklerini de söyledi. 
     
     Tercih Lee Yong 
     HÜSEYİN Tütüncü, Lee'nin aklını menajerinin çeldiğini belirtti. Trabzonlu yönetici şöyle devam eti "Ancak Lee, bize tekrar Trabzonspor'da forma giymeyi istediğini söyledi. Bu futbolcunun hafta sonuna kadar Türkiye'ye dönmesini bekliyoruz. Uyum sorunu yaşamayacağı için G.Koreli futbolcumuzu tercih ediyoruz. Ama, eğer dönmezse, anlaşmayı yürürlüğe koyacağız." 
     
Dortmund'la özel gün      TRABZONSPOR, ikinci hazırlık maçını bugün Almanya'nın güçlü ekiplerinden B. Dortmund ile yapacak. Kapfenberg Stadı'ndaki müsabaka TSİ 19.30'da başlayacak. Bu arada Oumar zatürree başlangıcı nedeniyle Graz'da hastaneye kaldırıldı. Siyahi oyuncunun hemen tedavisine başlandığı bildirildi. 
     
İlk ceza 11 Altın Adam'dan      IŞIK Sigorta tarafından düzenlenen 11 Altın Adam Yarışması'nda altın adam seçilen Trabzonsporlu Fatih Tekke'nin bu unvanı düşürüldü. Avusturya'da yapılan hazırlık maçında hakeme tokat atan futbolcunun centilmenlik dışı davrandığını belirten değerlendirme kurulu, en çok oy alan Fenerbahçeli Tuncay Şanlı'yı altın 11'e seçti. 
     

</TEXT>
</DOC>
