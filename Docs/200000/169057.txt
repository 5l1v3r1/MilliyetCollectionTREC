<DOC>
<DOCNO> 169057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/spo05.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
RÜŞTÜ BİR NUMARA 
</HEADLINE>
<TEXT>

Dünya Kupası'nın en iyi 16 futbolcusunu değerlendiren Danimarka'nın Extra Bladet Gazetesi, Rüştü'yü göklere çıkardı, Hasan Şaş'ın vasatın aldında kaldığını yazdı. Alpay'ın sezonunun ise kabus olduğunu hatırlattı 
     İRFAN KURTULMUŞ 

     Bir yıl sonra 
     DANİMARKA'NIN önde gelen gazetelerinden Extra Bladet, Dünya Kupası'nda yıldızlaşan 16 futbolcunun son bir yılını değerlendirdi ve Türkiye'den Rüştü, Hasan Şaş ve Alpay'ı kantara koydu. "Bir yıl sonra dünya takımı" başlıklı haberde futbolculara 0 ile 13 arasında puan verildi. Değerlendirmede Ronaldo, Roberto Carlos ve Ballack, 11 ile en yüksek puanı aldı. 13 ve 12 puana değer hiçbir futbolcu ise bulunamadı. 
     
     Kahn'ı geçti 
     2002 Dünya Kupası sonrası otoritelerin belirlediği takımda yer alan kaleci Rüştü, 10 puanla mükemmel olarak tanımlandı. Milli kalecimiz hakkında şu ifadeler kullanıldı "Rüştü, kulübü Fenerbahçe'de çok büyük bir sezon geçirdi. Gösterdiği performansla dünyanın bir numarası seçilen Kahn'ı geride bıraktı. Başarılı oyunu sonrasında da Barcelona ile 4 yıllık anlaşma imzaladı." Kahn ise puanlamada 9 aldı. 
     
     Hayal kırıklığı 
     GALATASARAY'DA geçen sezon sıkıntılı bir dönem geçiren Hasan Şaş ise 7 alarak vasatın altında kaldı. Gazete, "Dünya Kupası'nda en iyi altıncı futbolcu unvanını alan Hasan, kupadan sonra Fenerbahçe, Inter ve Monaco ile ilişki içinde olduğu dedikodularının arasında kaldı. Bu sezon beklenen varlığı gösteremedi. Sonunda yine Galatasaray ile devam kararı aldı. Sezon onun için büyük bir hayal kırıklığı oldu" yorumunu yaptı. 
     
     Kabus gibi sezon 
     OTORİTELERİN en iyi 16 futbolcu arasında gösterdiği Alpay Özalan ise, Dünya Kupası sonrasındaki performansıyla ancak 0.3 puan alabildi. Haberde şunlar belirtildi "Mükemmel bir Dünya Kupası ardından son 12 ay Alpay için gerçek bir kabustu. Aston Villa'daki eski menajeri Graham Taylor ile yaşadığı bir tartışma, onu sezon boyu saha kenarına itti. David O'Leary'nin göreve gelmesi belki Alpay için yeni bir ışık açacak." 
     

</TEXT>
</DOC>
