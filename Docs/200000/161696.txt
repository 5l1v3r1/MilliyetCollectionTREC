<DOC>
<DOCNO> 161696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo07.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, Bursaspor'a 4 Romen milli futbolcu getirecek... 
</HEADLINE>
<TEXT>

     Bursaspor'un 17 Haziran'da yapılacak kongresinde, ''gerekli koşulların oluşması durumunda'' başkan adayı olacağını açıklayan Fikret Üstenci, takımın başına teknik direktör olarak getirmeyi düşündüğü Rumen Georghe Hagi ile prensip anlaşmasına vardığını bildirdi. 
     Fikret Üstenci, 2 gündür Romanya'da görüşüp her konuda anlaştıkları Hagi'nin, kongrede başkanlığa seçilmesi durumunda 2003-2004 sezonunda Bursaspor'un teknik direktörü olacağını söyledi. 
     ''Karpatların Maradona'sı'' olarak bilinen Hagi ile uzun süren görüşmede, Bursaspor'un gelecek sezon için düşündüğü hedefe ulaşma rotasını belirlediklerini ifade eden Üstenci, ''Seçildiğimiz taktirde Hagi ile çalışacağız, kendisiyle prensipte anlaştık'' dedi. 
     Üstenci, Hagi'nin uzun süredir Bursaspor'un ve pilot takım Bursa Merinosspor'un kasetlerini izlediğini anlatarak, gelecek hafta teknik adamlardan kurulu bir ekibi Romanya'ya göndereceklerini, bu ekibin Rumen teknik adama kulüple ilgili brifing vereceğini bildirdi. 
     Brifingin ardından takımda kalacak veya gidecek oyuncuların büyük ölçüde netleşeceğini belirten Üstenci, ''Hagi, takımı çok iyi etüt etmiş. Hatta dünkü görüşmemizde Hagi, birkaç Bursa Merinossporlu futbolcuyu, adları ve forma numaralarıyla bize söyledi. Kalacak ya da gidecek oyuncuların belirlenmesinin ardından, takımın eksiğine göre takviye yapılacak. Hagi, Romanya'dan milli kariyerli 3-4 oyuncu getirecek'' diye konuştu. 
     Üstenci, gelecek sezon için üst sıraları zorlayacak bir takım oluşturmayı amaçladıklarını, ancak öncelikli hedeflerinin, hırslı, kazanmak için sahada mücadele eden, yitirilen maçlarda dahi taraftarların, ''Yenildik ama takım kazanmak için herşeyini yaptı'' diyeceği bir Bursaspor olduğunu söyledi. 
     
     LİSTE HAZIRLIKLARI 
     Bursaspor'un 17 Haziran'da yapılacak olağanüstü genel kurulunda, gerekli koşulların oluşması durumunda aday olabileceğini açıkladığını hatırlatan Üstenci, istediği koşulların oluşmaya başladığını söyledi. 
     Üstenci, daha önce adaylıkla ilgili açıklamasını bugün yapacağını bildirdiğini, ancak Hagi ile Romanya'da yaptıkları görüşmeler nedeniyle listesini netleştiremediğini anlatarak, ''2 günümü Romanya'da geçirince, görüşmelere ara vermek zorunda kaldık. Büyük oranda aday olacağımı söyleyebilirim. Daha listemi tam olarak oluşturmadım ama büyük aşama kaydettim. Sanıyorum gelecek hafta başında açıklama yapacağım'' dedi. 
     
</TEXT>
</DOC>
