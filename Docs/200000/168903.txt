<DOC>
<DOCNO> 168903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/spor/spo15.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Teberru bitti      2003-2004 sezonunun statüsünü belirleyen Futbol Federasyonu, bu sezondan itibaren kulüplerin teberrulu bilet satamayacağını hükme bağladı. Konuk seyircilere stadın yüzde 5'i oranında bilet ayrılacağı vurgulanırken, kupalarda gümüş gol uygulamasının başlayacağı belirtildi. Kullanılan forma numaraları, herhangi bir nedenle başka bir futbolcuya verilmeyecek. Bunun yanında hava şartları dışında maçlar hiçbir şekilde ertelenmeyecek. 
     
Güvenlik toplantısı      TÜRK ve İngiliz yetkililer, 11 Ekim'de oynanacak Türkiye - İngiltere maçında çıkabilecek olası olaylar nedeniyle dün UEFA nezdinde toplandı ve anlaşmaya vardı. UEFA Başkanı Gerhard Aigner yönetiminde İsviçre'nin Nyon kentinde yapılan toplantıda, Türk heyetine UEFA Asbaşkanı ve FIFA üyesi Şenes Erzik, İngiliz heyetine ise Futbol Federasyonu Başkanı Geoff Thompson başkanlık etti. 
     
Avşar kızı kortta      ULUSLARARASI Erkekler Satellite Tenis Turnuvası'nın 4. ve son ayağı olan "Aldo Perahya TED"de, Vlaski ile Magdincev finalist oldu. Final bugün 17.00'de başlayacak. Bu maç öncesindeki gösteri karşılaşmasında Hülya Avşar ile eski milli tenisçilerden Yavuz Erkangil'den oluşan ikili, Gülberk Gültekin Rıfat Perahya çiftiyle karşılaşacak. 
     
Pirelli Rallisi bugün başlıyor      TÜRKİYE Ralli Şampiyonası'nın 4. ayağı olan 24. Pirelli Rallisi'nin startı bugün veriliyor. İstanbul Otomobil Sporları Kulübü İSOK tarafından organize edilen ve Levent'teki Metro City Alışveriş Merkezi'nin önünden startı verilecek yarışlar, bu yıl asfalt yolda yapılacak. 
     
Kick Boks şöleni      KÜÇÜKÇEKMECE Belediyesi ve Imperial Spor Okulu'nun organize ettiği Uluslararası 3. Kick Boks Dostluk Turnuvası bugün 19.00'da yapılacak. Turnuvaya ülkemizin yanı sıra Bulgaristan, Sırbistan - Karadağ, Hırvatistan ve Makedonya katılacak. Küçükçekmece Belediye Başkanı Halidun Özbatur, İstanbul İl Müdürü Tamer Taşpınar ve WAKO Uluslararası Kick Boks Federasyonu Başkanı Başkanı Ennio Falsoni dün turnuvayla ilgili bilgi verdi. 
     
Kore'yi devirdik      YUNANİSTAN'IN Selanik kentinde devam eden 7. Dünya Genç Erkekler Basketbol Şampiyonası'nda Türkiye, Güney Kore'yi 81 - 80 yenerek ilk galibiyetini aldı. Karşılaşmanın ilk yarısını da 39 - 37 önde kapatan millilerimiz gruptaki son maçını bugün TSİ 21.15'te Arjantin ile oynayacak. 
     

</TEXT>
</DOC>
