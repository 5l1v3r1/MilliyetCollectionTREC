<DOC>
<DOCNO> 170593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur01.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün salonunda 'kapkaç' yapıyorlardı... 
</HEADLINE>
<TEXT>

     Bornova ilçesindeki bir düğün salonundan hırsızlık yapan, aralarında 9 yaşında bir kız çocuğunun da bulunduğu 5 kişilik ''kapkaç çetesi'' yakalandı. 
     Pınarbaşı semtindeki Pınar Düğün Salonu şef garsonu İbrahim Bilgiç 25 , kendilerini davetli olarak tanıtan Hanım K. 16 , Deniz Hecellioğlu 24 ve Merve D.'nin 9 , davetlilerden Vasfiye Ataş 36 ve Birgül Turgut'un 36 çantalarını yere düşürerek aldıklarını gördü. 
     Şef garsonun kendilerini fark etmesi üzerine kaçmaya başlayan kapkaççılar, düğün salonu önünde gözcülük yapan Cemil Akkapı 20 ile birlikte, Bayram B.'nin 22 kullandığı 35 CPB 41 plakalı araca binerek uzaklaştılar. 
     Kapkaç olayına karışan 5 kişi, polis ekiplerince Pınarbaşı Mezarlığı'nda ele geçirilerek, göz altına alındı. 
     Polisin, otomobilde yaptığı aramada ise Kemeraltı'ndaki ''Mis Garage'' mağazasından çalındığı belirlenen 6 adet pantolon ile 2 adet cep telefonu ele geçirildi. 
     Öte yandan, Bornova 404 1 Sokak Dalan Sabun Fabrikası önünde de ayakkabı imalatçısı Hasan Avcı 48 , kendisinden para isteyen ve kimliği belirlenemeyen 2 kişi tarafından bıçaklandı. 
     Bornova Devlet Hastanesi'ne kaldırılan Hasan Avcı'nın hayati tehlikesinin bulunduğu öğrenildi. 
     
     PAZARYERİ KAVGASINDA 3 KİŞİ BIÇAKLANDI 
     Karşıyaka'nın Gümüşpala semtindeki Kubilay Caddesi üzerinde de pazaryeri yüzünden İsmail Yıldız 39 ile Salman Gökdere 39 , Eşref Söğüt 24 ve Turan Gül 19 arasında kavga çıktı. 
     Kavga sırasında İsmail Yıldız, yanındaki bıçakla Salman Gökdere'yi sağ bacağından, Eşref Söğüt'ü sol karın boşluğundan, Turan Gül'ü ise belinden yaraladı. 
     Karşıyaka Devlet Hastanesi'ne kaldırılan yaralılardan Gökdere ile Gül'ün tedavisi ayakta yapıldı. Ağır yaralanan Söğüt ise ilk tedavisinden sonra Yenişehir SSK Hastanesi'ne sevk edildi. 
     İsmail Yıldız, olayın ardından karakola giderek teslim olurken, Salman Gökdere'nin bıçaklandığını öğrenen anne Asiye Gökdere 75 fenalaşarak, kalp krizi geçirdi. Karşıyaka Devlet Hastanesi'ne kaldırılan yaşlı kadın, yolda hayatını kaybetti. 
     
     ÇARPTIĞI YAYAYI BIRAKIP KAÇTI 
     Konak'taki Eskiizmir Karaselvi Durağı'ndan yolun karşısına geçmek isteyen Abdullah Tozbay'a 39 , sürücüsünün kimliği belirlenemeyen 35 ZE 208 plakalı özel otomobil çarptı. Yayayı yaklaşık 30 metre sürükleyen sürücü, olay yerinden kaçarak izini kaybettirdi. 
     Bozyaka SSK Hastanesi'ne kaldırılan Tozbay'ın hayati tehlikesinin bulunmadığı öğrenildi. 
     Konak Karabağlar 5683 Sokak'taki ahşap bir evde elektrik kontağından çıkan yangında ise evin ikinci katı tamamen yandı. 
     Olaylarla ilgili soruşturmanın sürdürüldüğü kaydedildi. 
     
</TEXT>
</DOC>
