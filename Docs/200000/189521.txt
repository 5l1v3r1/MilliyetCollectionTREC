<DOC>
<DOCNO> 189521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/soneko08.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük petrol pompalamaya başladı... 
</HEADLINE>
<TEXT>

     Kerkük-Yumurtalık hattından petrol pompolanmaya yeniden başlandı. 
     Enerji ve Tabii Kaynaklar Bakanlığı'ndan edinilen bilgiye göre, yapılan sabotajlar nedeniyle kapalı bulunan Kerkük-Yumurtalık petrol hattından petrol pompalanmasına yapılan onarım çalışmaları ardından bugün saat 11.00'den itibaren yeniden başlandı. 
     Amerikan ordusunun işgalinin ardından, Kerkük-Yumurtalık boru hattına birçok kez sabotaj düzenlenmiş, ancak sabotajları kimlerin ne amaçla yaptığı bir türlü belirlenememişti. 
     Irak petrolü, ülkenin yeniden yapılanma çalışmaları kapsamında dış yardımlardan sonra en büyük gelir kaynağı olarak görülüyor. 
     ABD'nin Irak'taki sivil yöneticisi Paul Bremer, daha önce yaptığı açıklamada, petrol boru hattından Türkiye'ye ihracat yapılamaması nedeniyle Irak'ın her gün 7 milyon dolar kaybettiğini söylemişti. 
     Irak savaşından sonra eylül ayında 3 günlüğüne açılan boru hattı, ardı ardına meydana gelen 3 patlamayla yeniden kapanmıştı. 
     Irak Petrol Bakanlığı'ndan bir kaynak yaptığı açıklamada, hatta onarım çalışmalarının halen devam ettiğini ve bu ay sonuna doğru günlük 250 bin varillik petrol pompalamaya hazır hale gelebileceğini ifade etmişti. 
     
     YUMURTALIK'A ULAŞAMADI 

     Kerkük'ten bu sabah petrol pompalanmasına yeniden başlanırken, boru hattındaki arıza nedeniyle petrolün Adana'nın Yumurtalık İlçesi'ndeki BOTAŞ Tesisleri'ne aktarılamadığı bildirildi. 
     Botaş Bölge Müdürü Gürhan Gür, A.A muhabirine yaptığı açıklamada, hattan, petrol pompalama çalışmasının Irak Petrol Bakanlığı'nın daha önceden açıkladığı şekilde bugünden itibaren yeniden başladığını kaydetti. 
     Gür, yaklaşık 1.5-2 saat süren pompalamanın flanşlardaki sızıntı nedeniyle durduğunu, bu nedenle Yumurtalık'taki Botaş Tesisleri'ne petrolün ulaştırılamadığını bildirdi. 
     Gürhan Gür, boru hattında tamir çalışmalarına başlandığını öğrendiklerini, çalışmanın tamamlanmasıyla birlikte petrol aktarma işlemine başlanacağını belirtti. 
     
</TEXT>
</DOC>
