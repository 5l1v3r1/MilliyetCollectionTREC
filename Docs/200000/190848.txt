<DOC>
<DOCNO> 190848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur45.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Parti Meclisi'nin üye sayısı 80'e çıkarıldı 
</HEADLINE>
<TEXT>

     CHP 30. Olağan Kurultayı'nda gerçekleştirilen tüzük değişiklikleriyle, Parti Meclisi'nin PM üye sayısı 72'den 80'e çıkarıldı. 
     Kurultayda kabul edilen değişiklik önerilerinin ilki, belde örgütü yönetim kurulları üye sayısını düzenliyor. Belde örgütünün belde başkanı ile 3-11 kişiden kurulan yönetim kurulundan oluşacağına ilişkin hüküm, ''belde örgütü, belde başkanı ile 4-10 kişiden kurulan yönetim kurulundan oluşur'' şeklinde değiştirildi. 
     Kabul edilen 2. maddeyle de, il yönetim kurullarıyla ilgili düzenlemeleri içeren tüzüğün 33. maddesinden, ''il sekreteri kurul üyeleri arasından iki yardımcı seçer ve kurulun bilgisine sunar'' hükmü çıkarıldı. 
     Değişiklik önerisinin kabul edilen 3. maddesi ile de PM'nin üye sayısı 72'den 80'e çıkarıldı. PM'nin yedek üye sayısı ise 36'dan 20'ye düşürüldü. 
     Tüzüğün ''görevin boşalması'' başlıklı 42. maddesinde de değişiklik yapıldı. Bu düzenleme, il ve ilçe yönetim kurulları, boşalan il ve ilçe başkanlığına seçim yapabilecek yeter sayıyı kaybettiğinde merkez yönetim kurulunun il ve ilçe başkanını seçmesini ve geçici kuruldaki boş üyelikleri doldurmasını öngörüyor. 
     Kabul edilen 5. madde ile de, tüzüğün 44. maddesine bir fıkra eklenerek il, ilçe başkan ve yönetim kurullarının görevden alınması sonrasında, MYK tarafından atanan geçici yönetim kurulunda görev alanların olağanüstü kongrede başkanlığa veya üyeliğe aday olmaları engellendi. 
     
</TEXT>
</DOC>
