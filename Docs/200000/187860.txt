<DOC>
<DOCNO> 187860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/dunya/adun.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pürüzler çözülecek 
</HEADLINE>
<TEXT>

   ABD, Iraklıların Türk askerine itirazlarının giderileceğine inanırken, Ankara da mutabakatın 'en geç bir - iki ayda' sağlanmasını bekliyor 
      YASEMİN ÇONGAR WASHINGTON 

   
   Bush yönetimi, Irak'taki çeşitli kesimlerden gelen itirazlara ve Ankara ile Washington arasında "askerin görev yeri ve koşulları" konusunda henüz bir mutabakat sağlanmamasına rağmen, Türkiye'nin Irak'a asker gönderme kararını aksatacak herhangi bir gelişme beklemiyor. Türk diplomatları da, asker konusundaki müzakerelerin "birkaç hafta ya da en geç, bir iki - ay içinde" tamamlanacağını belirtiyorlar. 
   Türk askerlerinin nerede ve nasıl görev yapacakları, bölgeye intikal ve ikmalin hangi güzerg htan gerçekleşeceği, giderlerinin nasıl karşılanacağı gibi konular, önümüzdeki günlerde başlaması beklenen Türk - Amerikan müzakerelerinde netleştirilecek. Bu müzakereler hem askeri, hem sivil düzeyde ve ağırlıklı olarak Ankara'da gerçekleşecek. 
   Türkiye'nin Washington Büyükelçisi Faruk Loğoğlu önceki gün, ABD Ulusal Güvenlik Konseyi yetkilileriyle, asker gönderme konusunda yapılacak müzakerelere ilişkin ön görüşmede bulundu. Loğoğlu, dün de aynı kapsamda ABD Savunma Bakan Yardımcısı Paul Wolfowitz ile görüştü. 
   
   Göstergeler olumlu 
   ABD Dışişleri Bakanlığı Sözcüsü Richard Boucher, basın brifinginde, "Türk askerinin Irak'ta görev yapmasından tümden vazgeçilebilir mi " şeklindeki bir soru üzerine, ABD'nin Irak'taki sivil yöneticisi Paul Bremer'in, Türk askerinin yapacağı katkı konusunda Irak Geçici Yönetim Konseyi ile görüşmelerini sürdüreceğini belirtti. Boucher, Türkiye'nin asker göndermeye karar verdiğini, kendilerinin de Türk askerinin katkısını istediklerini belirterek, bu konudaki pürüzlerin, "tarafları memnun edecek bir şekilde" çözüleceğine inandığını ve "bütün göstergelerin, Türk askerinin Irak'ta görev yapması yönünde olduğunu" bildirdi. 
   
   Konsey, ABD kuklası değilmiş 
   Öte yandan Washington'daki bir Türk diplomatı, Irak Geçici Yönetim Konseyi'nin Türk askerine karşı olumsuz bir tutuma kilitlenmemesi için ABD'nin gayret sarf ettiğini, buna karşın Konsey'e, "Amerika'nın kuklası" gözüyle bakmanın yanlış olacağını vurguladı. 
   
   
</TEXT>
</DOC>
