<DOC>
<DOCNO> 174999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun21.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ve İngiliz işgali, Iraklılar'ı canından bezdirdi 
</HEADLINE>
<TEXT>

     Iraklıların, Basra kentinde temel ihtiyaçları karşılanmadığı için kızgınlıklarını olaylar çıkararak göstermeleri, Amerikan ve İngiliz işgali altında yaşamaktan bıktıklarını gösterdi. 
     Elektrik ve petrol sıkıntısının yanı sıra aşırı sıcaktan bunalan Iraklılar, kızgınlıklarını şiddete döküyor. Basra dışında başkent Bağdat'ta da temel ihtiyaçlardan mahrum kalan Iraklılar, aynı zamanda güvenlik tehdidi altında yaşıyor. 
     Bağdat'ta sokak satıcılığı yapan Sadık Cafer, ''Eğer durumu iyiye götürecek bir şey yapmazlarsa Bağdat, Basra'da ve diğer yerlerde daha fazla şiddetin olmasını bekliyoruz. Özgürlüğü kazandık ama güvenliği ve temel ihtiyaçları kaybettik'' dedi. 
     Amerikan askerlerinin gerilla direnişi ve suçlara karşı uyguladığı güç taktikleri, masum sivilleri şiddetin içine çekerken düzenli olarak sohbetlerin de konusu oluyor. Kontrol noktasında aracını durdurmadığı için erkek kardeşi Amerikan askerleri tarafından öldürülen Sami Tuma da duygularını şöyle ifade ediyor 
     ''Eğer biri, oğlunuzu, karınızı ya da erkek kardeşinizi hiçbir neden olmadan öldürürse ne yaparsınız Kötülüğe kötülükle karşılık verirsiniz. Amerikalılar şu ana kadar kalplerimizi kazanmadı çünkü bize davranışları zalim.'' Bağdatlı dükkan sahibi Ali Murtada ise ''Amerika süper güç ve politikasını değiştirip günlük sorunlarımıza çabuk çözümler bulacağına inanmıyorum'' derken, emekli öğretmen Ebu Muhammed, ''Laf değiş eylem istiyoruz'' dedi. 
     Irak'ta her gün dehşet verici cinayet ve kaçırma dedikoduları dolaşırken, yeni özgürlüğe alışan gazeteler her gün cinayet, soygun ve gasp olaylarına yer veriyor. 
     Devrik lider Saddam Hüseyin yönetiminde birçok yetkili halkın yaşamını perişan etmesine rağmen, Iraklılar yeni bir tür anarşiyle tanışıyor. 
     
</TEXT>
</DOC>
