<DOC>
<DOCNO> 179973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yazar/toruner.html </URL>
<DATE> 2003/09/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Herkes iş peşinde 
</HEADLINE>
<TEXT>

   
   Antep sorunlarının önemli bölümünü çözebilmiş bir ilimiz. Burada, Ticaret Odası Başkanı Mehmet Arslan'la, Belediye Başkan Yardımcısı Bahattin Bozgeyik'le, Gaziantepspor İkinci Başkanı ve sanayici Asım Atmaz'la ve Sanko Holding Yönetim Kurulu ve Sanayi Odası Başkanı Abdülkadir Konukoğlu ile ilin sorunlarını görüştük. 
   Vatandaşları da dinledikten sonra Gaziantep'in nasıl olup da, birçok ilin önüne geçip büyük bir sanayi devi olduğunu, yani "Anteplinin sırrı"nı araştırdım. Bulduğum yanıtlar şunlardı 
   a Antepli yalnız kendi sorunları ile değil, yakın illerin sorunları ile de ilgili. Komşuları gelişmeyen bir ilin gelişemeyeceğini biliyor. 
   b Antepli ülkedeki düzelmenin ve istikrarın en çok kendilerine yarayacağının bilincinde. 
   c Antep 119 yabancı ülke ile ticaret yapıyor. Dış politikayı ve bilhassa Ortadoğu ülkeleri ile olan ilişkileri yakından takip ediyor. Çünkü, bu pazarlardan pay kapmanın önemini anlamış. 
   d Parasını yatırıma dönüştürüyor. Her Antepli küçük de olsa bir iş yapma peşinde. Rantiye sınıfı çok az. Hatta, tefeciye kız verilmiyor. Bu nedenle, İmarzedelerin çok az bir bölümü Antep'te. 
   e Antepli çalışmayı seviyor. "Hazır yemek" burada çok ayıp. Herkes çalışıyor ama eğlenmesini, dinlenmesini de biliyor. 
   f İstedikleri tek teşvik, yabancılarla aynı fiyatlarla enerji satın alabilmek. Antepliler zenginliği kendileri yaratıyor. Enerjiyi uluslararası fiyatlardan almak istemeleri de en büyük hakları. Çünkü, rekabetin aynı şartlarla yapılacağını biliyorlar. 
   g Artık, Antep "sanat"ın önemini de anlamış. Şimdi tiyatroları da geliyor. Eski Antep sokakları ve eski eserler, tarihi görünüşlerine sadık kalınarak onarılıyor. 
   
   Yeşilin önemi anlaşılmış    h "Yeşil"in önemi anlaşılmış. Antep'te dünyanın en büyük insan yapısı orman var. Yeşillendirme giderek artıyor. 
   i Antepli her şeyi devletten beklemiyor. Devletin yaptığı okul sayısına eşit sayıda okul, özel sektör tarafından yapılmış. Yeni bir kampanya ile il, 15 yeni okula daha kavuşuyor. 
   j Antep Belediyesi altyapı sorunlarını bitirmiş. Şehrin kanalizasyon, su, yol, elektrik ve telefon sorunu yok. Her ihtiyacı karşılayacak otelleri var. 
   k Antepliler nereye giderlerse gitsinler birbirlerini tutuyor ve yardımlaşıyorlar. 
   İşte başarılarının sırları bunlar. 
   
      
   
</TEXT>
</DOC>
