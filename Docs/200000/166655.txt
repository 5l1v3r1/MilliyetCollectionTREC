<DOC>
<DOCNO> 166655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo13.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da 2 yeni transfer... 
</HEADLINE>
<TEXT>

     Birinci Süper Futbol Ligi'nin yeni ekiplerinden Akçaabat Sebatspor, daha önce prensipte anlaştığı İstanbul Büyükşehir Belediyesi'nden Metin ve Gençlerbirliği'nden Korhan ile sözleşme imzaladı. 
     Akçaabat Sebatspor Kulübü Tesisleri'nde yapılan imza töreninde, Metin 2 yıllığına, Korhan ise kiralık olarak kendilerini kırmızı-beyazlı takımın renklerine bağlayan sözleşmeye imza attı. 
     Kulüp asbaşkanı Veli Sezgin, kırmızı-beyazlı kulüpte transfer çalışmalarının sürdüğünü ve bugün de 2 oyuncuyla anlaştıklarını belirterek, ''Güçlü bir kadro oluşturuyoruz. Bunun için elimizden geleni yapıyoruz. Yeni transferlerimiz de takıma büyük katkı sağlayacaklardır'' dedi. 
     Kırmızı-beyazlı takımın yeni transferleri de takıma katkı sağlamak için çalışacaklarını ve Akçaabat Sebatspor'u ligde hak ettiği yere taşımak istediklerini bildirdiler. 
     
     SIRADA MUZAFFER VE ERMAN ÖZGÜR 
     Veli Sezgin, geçen sezon Trabzonspor'da forma giyen Muzaffer ve Erman Özgür'ü kadrolarına dahil etmeye çalıştıklarını söyledi. 
     Sezgin, Erman Özgür'ün transferinde Konyaspor'un da devrede olduğunu ve bu futbolcunun büyük olasılıkla bugün bu 2 kulüpten biri konusunda karar vereceğini kaydetti. 
     Kırmızı-beyazlı kulübün Muzaffer ile fiyat konusunda anlaşmaya çalıştığı bildirildi. 
     
</TEXT>
</DOC>
