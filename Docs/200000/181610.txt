<DOC>
<DOCNO> 181610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo05.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
   Rüya gerçek oluyor 
   Formula 1'i Türkiye'ye taşıyacak Kurtköy'deki pistin temeli, Başbakan Recep Tayyip Erdoğan tarafından atıldı. 1.5 yılda bitecek pistte ilk yarış Ağustos 2005'te yapılacak 
      SERHAT OĞUZ 

   
   Besmeleli temel 
   DÜNYANIN en çok izlenen sporlarından biri olan Formula 1'i Türkiye'ye taşıyacak olan pist ve tesislerin temeli, dün Başbakan Recep Tayyip Erdoğan tarafından besmele çekilerek atıldı. Erdoğan, 203 ülkede 1.5 milyar kişinin izlediği Formula 1'in Türkiye'nin tanıtımına, turizmine ve ekonomisine büyük yarar sağlayacağını belirtirken, organizasyona karşı çıkan çevrecileri de eleştirdi, "Bir tek ağaç dikmeyenler konuşuyor" dedi. 
   
   Çevrecilere sitem 
   KURTKÖY Tepeören Mevkii'ndeki arazide düzenlenen temel atma töreninde Erdoğan, ne zaman ülkenin hayrına bir işe kalkışılsa, karşılarına çevreci adıyla birilerinin dikildiğini söyleyerek, "Formula yatırımında sadece doğal olan ağaçlar yer almakla kalmayacak, plan proje dahilinde yeni ağaçlar da dikilecek" diye konuştu. Erdoğan yarışları TV'den takip ettiğini ancak artık İstanbul'da izleyeceğini ve favorisinin Alman Michael Schumacher olduğunu ifade etti. 
   
      Ecclestone'dan övgü 
   FOA Başkanı Bernie Ecclestone da "Yarışlar Türkiye'ye büyük katkılar sağlayacak. 10 yıldır bunu istiyorduk. F1 sayesinde Türkiye'ye onbinlerce seyirci gelecek" diye konuştu. Projeyi üstlenen İTO Başkanı Mehmet Yıldırım da inşaatın 31 Mart 2005'e kadar tamamlanacağını ve Ağustos ayında da ilk yarışın yapılacağını açıkladı. Yıldırım, inşaat nedeniyle sökülecek ağaçların başka alanlara aktarılacağını ve 10 bin yeni çam dikeleceğini belirtti. 
   
   RAKAMLARLA İSTANBUL PİSTİ 
   Toplam alan 2.200 dönüm 
   Pit binası 350x30 metre 
   Pit sayısı 30 
   Paddock binası 30 bin metrekare 
   Tabii tribün 40 bin kişi 
   Sabit tribün 20 bin kişi 
   Genel kabul 85 bin kişi 
   Etap uzunluğu 5.3 kilometre 
   Dönüşler Sol 5, Sağ 10, Düz 8 
   Pist genişliği 16 metre 
   En uzun düz yol 928 metre 
   Toplam viraj 16 
   En hızlı sürat 321 km. 
   En yavaş sürat 96 km 
   Çevre servis yolları 7 km 
   Servis binası 3 bin metrekare 
   Kapı girişi 8 adet 
   
   Yedi yıl bizde 
   Tuzla İlçesi Tepeören Mevkii'nde inşaa edilecek pistte, yapılan anlaşma gereği 2005'ten itibaren 7 yıl yarış organize edilecek. Herşey yolunda giderse, beş yıllık ek sözleşme yürürlüğe girecek. Yarış için yıllık 13.5 milyon dolarlık teminat verilirken, Türk Tanıtma Fonu'ndan 27 milyon dolarlık fon ayrıldı. İTO'nun yapımını üstlendiği pistin maliyeti ise yaklaşık 60 milyon dolar olacak ve 31 Mart 2005'e kadar tamamlanacak. Vakıflar Genel Müdürlüğü de 20 yıllığına kiraladığı pist arazisinden gelir elde edecek. 50 bine yakın yeni istihdam yaratması beklenen Formula 1, yan gelirleriyle birlikte toplam 3 milyar dolarlık bir organizasyon olacak. 
   
   FIA torpil yaptı    Dünya Otomobil Federasyonu ilk sınavından başarıyla ayrılan Türkiye'yi ödüllendirerek 2004'te ralli için en uygun ay Haziran'ı ülkemize ayırdı 
   Başarı ödülü 
   FIA Dünya Otomobil Federasyonu , Dünya Ralli Şampiyonası'nın 2004 takvimini belirledi ve Türkiye Rallisi'nin 25 - 27 Haziran tarihleri arasında yapılacağını açıkladı. Kötü hava koşullarına rağmen geçen yıl ilk kez üstlendiği dev organizasyondan yüzakıyla ayrılan ve FIA'dan taktir alan Türkiye, ralli için çok uygun olan bu tarihle adeta ödüllendirilmiş oldu. 
   
   Kural değişiklikleri 
   YENİ sezonda 16 yarıştan oluşacak Dünya Ralli Şampiyonası'nda önemli kural değişikliklerine de gidilecek. Buna göre, takımlar markalar şampiyonasına sadece iki takım kaydı yapabilecekler. Şampiyonanın yeni yarışları da belli oldu. Meksika ve Japonya şampiyonaya ilk kez dahil olurken, organizasyon bozuklukları nedeniyle programdan çıkarılan Korsika Rallisi takvime geri döndü. 
   
   Wrangler Cup nefes kesti    İSTANBUL Off-Road Kulübü'nün Goodyear'ın ana sponsorluğunda düzenlediği Goodyear Wrangler Cup'ın ikinci ayağı yine nefes kesen görüntülere sahne oldu. Wattabe Doğa Sporları Merkezi'nde yapılan tek tip lastiklerin kullanıldığı yarışa 20 pilot katıldı. Yaklaşık 3 kilometre uzunluğundaki bir pistte gerçekleştirilen zorlu mücadelede Necmi İnan, Jeep CJ5'i ile birinciliği elde etti. Erkan Birinci Suziki Samurai aracıyla ikinci, Saim Tekin ise Jeep CJ5'i ile üçüncü sırada yer aldı. 
   
   Ozan çok Mutlu    MUTLU Aküleri'nin ana sponsorluğunda Safari Yarış Okulu tarafından düzenlenen Mutlu Cup'ta zafer Ozan Şer'in oldu. İzmit Körfez Pisti'nde yapılan şampiyonanın altıncı ve son ayağında yarışa pole pozisyonda başlayan Şer, 20 turluk mücadelede liderliği rakiplerine kaptırmadan finişi gördü ve şampiyonluğunu ilan etti. Sezona 15 pilotla başlayan Mutlu Cup'ın altıncı ve son yarışında 9 pilot start alırken genel klasmanda ikinciliği Ragıp Dönmez, üçüncülüğü ise Cahit Kızıldel elde etti. 
   
   Genim şampiyon    RALLİ Dünyası'nın tecrübeli ve kurt ismi Ethem Genim sezonun bitimine iki yarış kala şampiyonluğunu ilan etti. Körfez Pisti'nde yapılan Türkiye Pist Şampiyonası'nın dördüncü ayağına yine fırtına gibi bir başlangıç yapan ve sıralama turlarında ele geçirdiği liderliği yarışta da sürdüren Genim, finişe 2003 Grup A şampiyonu olarak girdi. Zorlu mücadelede 4 yıl aradan sonra pistlere dönen Opel Motor Sport'un başarılı pilotu Tarık Öktem ikinci sırada yer aldı. Grup SP'de Cengiz Yıldız, Grup N'de Korgün Şengün ve Grup F3'de Hakan Kopan 4. ayağı lider olarak tamamladı. 
   
   Kopan fırtına gibi    TÜRKİYE Pist Şampiyonası'nda F3 şampiyonluğu için mücadele eden Opel Motor Sport pilotu Hakan Kopan birincilik serisini Körfez Pisti'nde de sürdürdü ve bir yarış eksiğine rağmen zirveye ortak oldu. Sıralama turlarında kendisinin en iyi zamanını geliştirerek yarışta 4. cepten start almaya hak kazanan tecrübeli pilot, kendi sınıfındaki rakiplerini bir bir geride bırakarak genel klasman üçüncülüğüne kadar yükseldi. Oldukça rahat bir yarış çıkartan Kopan, geleneği bozmadı ve kategorisinde elde ettiği birincilikle puanını 60'ya çıkartarak yarış eksiğine rağmen rakibi Selim Bacıoğlu ile zirveyi paylaştı. 
   
   En zorlu viraj    FORMULA 1'de Ferrari'nin evi olarak kabul edilen Monza Pisti, bu hafta sonu İtalyan ekibi için son yılların en zorlu etaplarından biri olacak. Ferrari'nin şampiyon pilotu Michael Schumacher'i beş yarışlık şanssızlığını kırmaya çalışacağı yarış, ev sahibi ekip için en kritik viraj olma niteliğini taşıyor. Geçen yıl yine Ferrari'nin Barrichello ve Schumacher ile ilk iki sırayı aldığı Monza'da bu kez durum farklı. Çünkü lider Schumacher'in bir puan gerisinde Williams'tan Montoya, onun da bir puan gerisinde McLaren'den Raikkonen var. Ve sezonun bitmesine de Monza'dan sonra iki yarış kaldı. 
   
   
</TEXT>
</DOC>
