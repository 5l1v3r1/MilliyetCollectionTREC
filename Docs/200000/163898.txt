<DOC>
<DOCNO> 163898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun28.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te bir İranlı kadın daha protesto için kendini yaktı 
</HEADLINE>
<TEXT>

     Fransa'nın başkenti Paris'te, İran'daki rejimin muhalifi Halkın Mücahitleri Örgütü'ne HMÖ karşı başlatılan operasyonu protesto eden bir İranlı kadın daha kendini yaktı. 
     Polis kaynaklarına göre, çok sayıda İranlının İçişleri Bakanlığı'na ait bir binanın önündeki protestosu sırasında Marziye Babahani adlı bir kadının kendini yakmasından sonra, bir İranlı kadın daha kendini ateşe verdi. 
     Polis, adının Sedigiye Mohaceri olduğu belirlenen kadının 30 yaşında olduğunu açıkladı. 
     Göstericilerden biri, acil yardım ekiplerinin müdahale ettiği kadının ''ciddi şekilde yandığını'' söyledi. 
     Paris'te HMÖ'ye karşı başlatılan geniş çaplı operasyonda, aralarında örgüt lideri Mesud Recavi'nin eşi Meryem'in de bulunduğu 165 kişi gözaltına alınmıştı. 
     
</TEXT>
</DOC>
