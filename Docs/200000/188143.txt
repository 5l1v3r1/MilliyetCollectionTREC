<DOC>
<DOCNO> 188143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun15.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel Alanya'ya yerleşen Almanların sayısı artıyor 
</HEADLINE>
<TEXT>

     Alman Der Spiegel dergisi, Alanya ve çevresine yerleşen Almanların sayısının hızla arttığını yazdı. 
     Haberde, emekli olan Almanların çoğunun, artık İspanya'nın Mallorca adası yerine, yerleşmek için Alanya'yı tercih ettikleri belirtildi. 
     Habere göre, Alanya'da hava İspanya'daki kadar güzel, fiyatlar ise çok daha düşük ve Türkler yabancılara çok saygılı davranıyor. 
     Emekli Alman kamyon şoförü olan ve geçen yılın Şubat ayından bu yana eşi Loni ile birlikte Alanya'da yaşayan Günter Wojciechowski, başlangıçta Türkiye'ye karşı bazı önyargıları bulunduğunu belirterek, ''Türkiye'ye ilk geldiğimde, tüm önyargılarım ortadan kalktı. Bir yere ya bir kez gelirsiniz ve bir daha hiç gelmezsiniz, ya da bir kez gelir ve hep buraya gelmeye devam edersiniz'' dedi. 
     Türkiye'deki Almanya Büyükelçiliği'nin, ülkede yerleşik olarak yaşayan Almanların sayısını 12 bin ila 20 bin olarak verdiği kaydedilen haberde, Alanya Belediye Başkanı Hasan Sipahioğlu'nun, ''Almanları, daha rahat etmeleri için entegre etmek istediklerini'' söylediği belirtildi. 
     Alanya'da, Alman turistler için domuz eti satıldığı, 2 haftada bir Almanca gazete çıkarıldığı ifade edilen haberde, Alanya'da defnedilmek isteyen Almanların sayısının artmasından dolayı Hıristiyanlar için bir mezarlık da açıldığı ve geçen yıl burada 50 Alman vatandaşının defnedildiği bildirildi. 
     Haberde ayrıca, Almanların cenazesi sırasında dua eden imam Muhammed Gevher'in, ''Türkiye'deki hoşgörü çok büyüktür. Neden bir Hıristiyan'ın mezarı başında dua etmeyeyim ki Almanlar burada, Almanya'da olduğu gibi bizim komşularımız ve Allah'ın huzurunda tüm insanlar eşittir'' sözlerine yer verildi. 
     
</TEXT>
</DOC>
