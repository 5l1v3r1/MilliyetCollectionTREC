<DOC>
<DOCNO> 195965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur37.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İl Sağlık Müdürlüğü 303 yaralının 237'si taburcu edildi... 
</HEADLINE>
<TEXT>

     İstanbul'da dün meydana gelen bombalı saldırılarda yaralanan 303 kişiden 237'sinin taburcu olduğu bildirildi. 
     İstanbul İl Sağlık Müdürlüğü'nce yapılan yazılı açıklamada, dün Şişhane ve Osmanbey'de meydana gelen patlamaların ardından İstanbul Sağlık Müdürlüğü 112 Sağlık Hizmetleri, Kriz Merkezi ve Basın Bürosu'nun koordineli olarak çalışmalarına başladığı belirtildi. 
     112 Acil Sağlık Hizmetleri'nin, patlamanın ardından ilk ambulans 3 dakikada olmak üzere ilk 15 dakika içinde 26 ambulans ve sağlık ekibi ile olay yerine ulaştığı dile getirilen açıklamada, ardından ambulans sayısının 50'ye çıkarıldığı kaydedildi. 
     Açıklamada, bu ambulanslar ile sahada görev yapan 170 sağlık personelinin yaralılara müdahale ettiği, 24 hastanenin acil servisinin, 112 Acil Sağlık Hizmetleri Merkezi ve Sağlık Müdürlüğü Kriz Merkezi'nin direktifleri ile yaralıları kabul edip gerekli tıbbi müdahalede bulunduğu ifade edildi. 
     Açıklamada, ''Hastanelerin acil servislerine kaldırılan 303 yaralıdan 237'si gerekli müdahale yapılarak taburcu edildi. Halen yaralılardan 10'u yoğun bakımda tedavi görmektedir'' denildi. 
     
</TEXT>
</DOC>
