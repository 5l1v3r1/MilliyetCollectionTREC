<DOC>
<DOCNO> 156646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo07.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hido 3 attı, Kings yenilgiden kurtulamadı... 
</HEADLINE>
<TEXT>

     ABD Profesyonel Basketbol Ligi NBA konferans yarı finallerinde 7 maçlık seride, Hidayet'in 3 sayı attığı maçta Sacramento Kings, deplasmanda Dallas Mavericks'e 112-93 yenilince, Mavericks 3-2 öne geçti. Evinde son 3 sezonun şampiyonu Los Angeles Lakers'ı 96-94'lük skorla deviren San Antonio Spurs da 3-2 üstünlük sağladı. 
     Ligde bugün Batı Konferansı'nda 2 maç yapıldı. Kings, Mavericks ile Dallas'ta karşı karşıya geldi. 
     Chris Webber'in yokluğunda ilk 5'te forma giymeyi sürdüren Hidayet Türkoğlu, 27 dakika oynadığı maçta, 5 şuttan 1'ini değerlendirerek 3 sayı attı, 1'i hücumdan 4 ribaunt aldı, 2 asist ve 1 blok yaptı. Türkoğlu, 2 sayılık atışlarda 3'te 1 isabet sağlarken, 2 kez kullandığı 3 sayılık atışta topu çemberden geçiremedi, serbest atışlarda da 2'de 1 başarı sağladı. 
     39 dakika forma giyen Doug Christie, 21 ile sayı liderliğini elde ederken, 42 dakikayla oyunda en fazla kalan oyuncu Sırp forvet Predrag Stojakoviç, 19 sayı gerçekleştirdi. 
     İlk 5'te oynayan tüm oyuncuların ve yedek Nick Van Exel'ın çift haneli skorlar gerçekleştirdiği Dallas Mavericks'de, bir önceki maçta yalnızca 6 sayı atabilen Kanadalı oyun kurucuSteve Nash, 25 sayıyla hem takımın hem maçın en skorer oyuncusu oldu. Nash, 12 şuttan yalnızca 5'ini sayıya çevirmesine karşın serbest atışlarda 16'da 15 isabet sağladı. Takımda Alman forvet Dirk Nowitzki, 16 sayı, hepsi savunmadan 15 ribaunt ve 9 asistle kariyerinde bir maçtaki en fazla asistini gerçekleştirirken az bir farkla ''triple-double'' şansını kaçırdı. 
     4 gecede 3 maç oynayan 2 takım arasındaki 6. maç, cuma sabaha karşı Sacramento'da yapılacak. 
     Gecenin diğer maçında, normal sezonun en başarılı takımı San Antonio Spurs, evinde Los Angeles Lakers'ı 2 sayı farkla yenerek 3-2 üstünlük sağladı. 
     San Antonio'da yapılan karşılaşmada 1999 yılının şampiyonu Spurs'da, Tim Duncan 27 sayı ve 14 ribauntla en başarılı istatistiği yakalarken, skora Fransız oyun kurucu Tony Parker 21 sayı ekledi. 
     Lakers'da ise Kobe Bryant, 36 sayıyla gecenin en skorer oyuncusu olurken, Shaquille O'Neal, 20 sayı ve 12 ribaudla ''double-double'' gerçekleştirdi. 
     2 takım arasındaki 6. maç, cuma sabaha karşın Los Angeles'da oynanacak. 
     
</TEXT>
</DOC>
