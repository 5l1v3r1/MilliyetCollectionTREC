<DOC>
<DOCNO> 175092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur15.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD'ye birçok soru sorduk, yanıt bekliyoruz... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'a asker gönderilmesi konusunda ABD'ye sorular sorulduğunu ve bunlara yanıt beklendiğini belirtti. 
     Gül, Dışişleri Bakanlığı'na gelişinde, yarın Çankaya Köşkü'nde yapılacak Irak zirvesinden nasıl bir sonuç çıkacağının sorulması üzerine, bir şey söylemek için erken olduğunu, konunun Bakanlar Kurulu'nda da ele alınacağını kaydetti. 
     ABD'ye Türk askerlerinin nerede ve nasıl görev yapacağı gibi konularda birçok sorular sorulduğunu söyleyen Gül, bu sorulara yanıt beklendiğini kaydetti. 
     Genelkurmay İkinci Başkanı Orgeneral Yaşar Büyükanıt da, basınla dünkü buluşmasında, ABD'ye sualname gönderildiğini ve yanıtın beklendiğini ifade etmişti. 
     Org. Büyükanıt, ABD ile temasların sürdüğünü belirtirken, geçen hafta ABD'ye Irak'la ilgili yazılı sorular gönderdiklerini açıklamıştı. 
     Org.Büyükanıt, bu soruların, Türkiye'nin Irak'a asker göndermesi halinde durumu netleştirmeye dönük olduğunu vurgulamış ve örnek olarak, "Türk askerine hangi sektörde görev verilmesi düşünülüyor. Bu belirlenmeli. Örneğin, bunu sorduk. Nerede, hangi işlevle görev öneriliyor. Orada nasıl bir çalışma sistemi düşünülüyor, gibi teknik sorular. Bunları sorduk. Yanıt bekliyoruz" demişti. 
     


     
</TEXT>
</DOC>
