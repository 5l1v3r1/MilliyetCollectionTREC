<DOC>
<DOCNO> 155479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/guncel/gun20.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

KESK eylem hazırlığında      KESK Genel Başkanı Sami Evren, AKP'nin zorunlu tasarrufların hak sahiplerine ödenmesi konusundaki tutumunu reddettiklerini belirterek, 20 Mayıs tarihinden itibaren meydanlara çıkacaklarını bildirdi. KESK'e üye bir grup, Tandoğan'daki Ziraat Bankası önünde toplanarak, zorunlu tasarruflarla ilgili hükümetin ödeme planını ve anaparanın ödenmesinde yaşanan sorunları ıslık ve alkışlarla protesto etti. Evren, "AKP, tercihini emekçiden yana değil, sermaye çevrelerinden ve Hazine'nin başka fonlarında olmasından yana kullanmıştır" dedi. 
     
SARS virüsü Rusya'ya sıçradı      Rusya'da ilk SARS vakasına rastlandı. Haber ajansları, Amur bölgesindeki Blagoveşensk kasabasında yaşayan Denis Soynikov'un 25 4 Mayıs'ta SARS kuşkusuyla hastaneye kaldırıldığını, yapılan testlerin gence virüs bulaştığını doğruladığını bildirdi. Soynikov'un durumunun ağır olduğu açıklandı. Rusya Sağlık Bakanı Gennadiy Onişenko, yapılan testlerin Soynikov'un SARS virüsü taşıdığını gösterdiğini söyledi. İlk SARS vakasının belirlenmesi üzerine hükümet, dün akşam olağanüstü toplantı yaparak alınacak önlemleri değerlendirdi. n CENK BAŞLAMIŞ 
     
Duran kamyona çarptı 1 kişi öldü      Okmeydanı'ndan Çağlayan yönüne giden Sami Koçak yönetimindeki otomobil, Çağlayan Köprüsü yakınında, orta refüjdeki aydınlatma çalışması nedeniyle sol şeritte duran bir taşeron şirkete kamyona arkadan çarptı. Koçak, itfaiye ekiplerinin yaklaşık yarım saat süren çalışmaları sırasında yaşamını yitirdi. Kapısı kesilen otomobilden çıkarılan Koçak'ın cesedi Şişli Etfal Hastanesi'nin morguna kaldırıldı. Koçak'ın hızla gelerek uyarı dubalarının üzerinden geçtiği, kamyona arkadan çarptığı belirtildi. 
     
Ataköylüler için yeni bir dergi      İstanbul'un en önemli ve yoğun nüfuslu bölgelerinden Ataköy'ün de özel bir dergisi oldu. YAYSAT tarafından dağıtılan ve tüm market ile bayilerde bulunan Ataköy Aktüel dergisi 2 milyon liradan satılıyor ve içeriğinde ilçeyle ilgili tüm haberler bulunuyor. 
     
ÇYDD'den Anneler Günü Şenliği      Çağdaş Yaşamı Destekleme Derneği ÇYDD Bakırköy Şubesi, Anneler Günü nedeniyle bugün şenlik düzenliyor. Dernek bahçesindeki etkinlikte Ulusal Eğitime Destek Kampanyası çerçevesinde yetişkin okuma yazma kursunu bitiren kursiyerlere de diplomaları verilecek. 
     
Uçurtması olan Maçka'ya      Maçka Demokrasi Parkı'nda, Nişantaşı Bahar Şenliği kapsamında pazar günü uçurtma şenliği düzenlenecek. 11.00 - 19.00 saatleri arasında yapılacak "Ariston Uçurtma Şenliği"ne Şişli Belediye Başkanı Mustafa Sarıgül de katılacak. 
     

</TEXT>
</DOC>
