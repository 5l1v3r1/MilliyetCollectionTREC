<DOC>
<DOCNO> 172882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/eko12.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango özelleştiriliyor 
</HEADLINE>
<TEXT>

   
   Özelleştirme sürecinin hızlandırılması ile Türk Telekom ve Milli Piyango İdaresi'ni özelleştirme kapsamına alan yasa tasarısı, TBMM Genel Kurulu'nda kabul edildi. Yasa uyarınca, devlet bakanı sayısının azalması da dikkate alınarak Özelleştirme Yüksek Kurulu'nun ÖYK üye sayısı dörde indirildi. ÖYK, Başbakan'ın başkanlığında ve belirleyeceği 4 bakandan oluşacak. Yasayla, Telgraf ve Telefon Kanunu'na bir geçici madde eklenerek, Türk Telekom tarafından kurulan GSM şirketi Aycell'in başka bir şirket ile birleşmesi konusunda Kurum yetkili kılınıyor. Milli Piyango İdaresi'nin şans oyunlarına ilişkin faaliyetleri ile düzenleme ve denetim faaliyetleri birbirinden ayrılarak, oynatılan şans oyunları ile bundan sonra oynatılacak şans oyunlarının lisansının ihale sonucunda en fazla 10 yıla kadar gerçek ve tüzel kişilere devrine imkan tanınıyor. 
   
   
</TEXT>
</DOC>
