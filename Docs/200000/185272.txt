<DOC>
<DOCNO> 185272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun05.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Wesley Clark başkan olursa Rumsfeld'i kovacak... 
</HEADLINE>
<TEXT>

     Demokrat Parti'nin 2004 ABD başkanlık seçiminde aday adayı olan emekli Orgeneral Wesley Clark, ABD Başkanı olursa ilk işinin Savunma Bakanı Donald Rumsfeld'i kovmak olduğunu açıkladı. 
     New Hampshire eyaletinde katıldığı bir toplantıda konuşan Clark, bütün hayatı boyunca yalnızca bir kişiyi işten attığını belirtirken, ikinci olarak kovmak istediği kişinin Rumsfeld olduğunu söyledi. 
     Rumsfeld'in yanı sıra ABD Başkanı George W. Bush'un Ulusal Güvenlik Danışmanı Condoleeza Rice'ı da eleştiren Clark, Rice'ın dünya görüşünü beğenmediğini ifade etti. 
     Emekli olduktan sonra, hem Bush'un partisi olan Cumhuriyetçi Parti, hem de Demokrat Parti'ye dikkatli baktığını ve Demokrat Parti'yi seçtiğini belirten Clark, ''Önce Rice'a baktım. Onun dış politika görüşlerini beğenmediğimi anladım. Rice, Amerikan askerlerinin barış gücü operasyonu yapmaması gerektiğini, gerçek savaşa katılması gerektiğini söyledi. Fakat o bir akademisyen, nereden bilebilir Ben ise ön cephedeydim. Rice'a açıklamaya çalıştım. O da bana kendisinin görevde olduğuna işaret etti'' dedi. 
     Kendisini Cumhuriyetçi Parti içinde tanımlayamadığını belirten Clark, ''Ben her gün aynı şeyi söylemiyorum. Her gün olgunlaşıyorum'' diye konuştu. 
     Clark, Washington'da ABD Kongresi siyahlar dostluk grubunda katıldığı bir başka toplantıda ise Amerikalıların, ''Bush'tan utandığını'' savundu. 
     Clark, Bush'un ekonomik planının ''başarısız'', Irak savaşının ''gereksiz'' olduğunu ve Irak'tan bir ''çıkış stratejisi'' bulunmadığını ileri sürdü. 
     
</TEXT>
</DOC>
