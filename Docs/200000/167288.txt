<DOC>
<DOCNO> 167288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko12.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilci Kararlılık özelleştirmede başarı getirir... 
</HEADLINE>
<TEXT>

     Özelleştirme İdaresi Başkanı ÖİB Metin Kilci, özelleştirme programının başarısının, yabancı sermayenin büyük projelerde etkinlikle yeralması ve özelleştirme konusundaki kararlığının net şekilde hissediliyor olmasına bağlı olduğunu bildirdi. 
     Stratejik, Teknik Araştırmalar Merkezi STEAM tarafından düzenlenen 2. Sermaye Arenası'nda konuşan Kilci, 2003 yılı özelleştirme programına ilişkin bilgi verdi. 
     Amaçlarının, öncelikle uzun yıllardır portföyde bulunan özelleştirmesi gecikmiş şirketler ve kuruluşların satışını gerçekleştirmek olduğunu söyleyen Kilci, aynı zamanda, Petkim, Tekel ve TÜPRAŞ gibi büyük özelleştirme projelerini gerçekleştirmek istediklerini söyledi. 
     Türk Telekom özelleştirmesinde yeniden başarızlığa mahal vermeyecek şekilde çok dikkatli bir ön hazırlık çalışması yaptıklarını da belirten Kilci, Türk Telekom'un özelleştirilmesi stratejisinin bu yılın sonuna kadar hazır olacağını bildirdi. 
     Enerjide üretim ve dağıtım tesislerinin özelleştirilmesine ilişkin hazırlıkların devam ettiği de anlatan Kilci, bunların 2004 yılında portföye dahil edilmesini beklediklerini söyledi. 
     Özelleştirme programında yeralan büyük ölçekli kuruluşların özelleştirilmesinde, taleplerin de dikkate alınarak talebi ve pazarını oluşturmaya çalışan bir pazarlama stratejisi izlediklerini anlatan Kilci, özellikle Tekel ve TÜPRAŞ'a yurt dışı fonlarının dikkatinin çekilmesi için atak bir özelleştirme stratejisi uyguladıklarını kaydetti. 
     
</TEXT>
</DOC>
