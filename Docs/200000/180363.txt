<DOC>
<DOCNO> 180363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur46.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopan ayak tüm fanksiyonlarını kaybedince yerine dikilemedi 
</HEADLINE>
<TEXT>

     Trafik kazası ya da başka nedenlerle kopan bir uzvun, kişiye yeniden kazandırılması için öncelikle bu uzvun buza sarılmaması ve 6 saatte hastaneye yetiştirilmesi gerektiği bildirildi. 
     Adana-Pozantı TEM Otoyolu'nda, Uzman Çavuş Hasan Uğuş 23 yönetimindeki 55 H 4351 plakalı otomobil, sürücüsünün direksiyon hakimiyetini kaybetmesi sonucu bariyerlere çarparak takla attı. Kazada, sürücü Hasan Uğuş, annesi Hürü Uğuş 54 , babası Mustafa Uğuş ile Kaire Uğuş 59 yaralandı. 
     Çevredeki vatandaşların ihbarı üzerine olay yerine gelen 112 Hızır Acil Servis görevlileri kaza sırasında sol ayağı kopan Hürü Uğuş'u kopan uzvu ile birlikte Adana Numune Hastanesi'ne getirdiler. Burada ameliyata alınan 10 çocuk annesi Hürü Uğuş'un kopan ayağı diz kapağından itibaren tüm dokuları yıpranmış ve fonksiyonlarını kaybetmiş olması nedeniyle yerine dikilemedi. 
     Kazada yaralanan Hasan Uğuş Adana Askeri Hastanesi'nde, diğer yaralılar ise Numune Hastanesi'nde tedavi altına alındılar. 
     
     KOPAN UZVU NASIL TAŞIMALI 
     Çukurova Üniversitesi Ç.Ü Tıp Fakültesi Ortopedi ve Travmatoloji Anabilim Dalı Öğretim Üyesi Prof. Dr. Hüseyin Bayram, vücuttan kopan bir parçanın yeniden kişiye kazandırılmasının tıpta ''replantasyon'' adı verilen işlemle mümkün olduğunu söyledi. 
     Bayram, kopan bir uzvun işlevlerini yeniden kazanabilmesi için taşınma şeklinin ve hastaneye geliş süresinin büyük önem taşıdığını, ancak, birçok kişinin kopan uzvu derhal buz üzerine koyma gibi bir yanlışa düştüklerini anlatarak, şöyle konuştu 
     ''Vücuttan kopan bir parça artı 4 ile 8 derece arasında değişen soğuk su içinde taşınmalı. Bunun için bir kova içine kırılmış buz parçaları koyup aynı oranda su ilave etmek yeterli olur. Ancak, genelde uzuv doğrudan buzun üzerine konulunca o parça donuyor ve tamamen işlevsiz hale geliyor.'' Bayram, günümüzde artık replantasyon işlemlerinin oldukça sık yapılan ameliyatlar arasında yer aldığını, bunun için kopan uzvun en geç 6 saat içinde uygun koşullarda hastaneye getirilmesinin yeterli olacağını sözlerine ekledi. 
     
</TEXT>
</DOC>
