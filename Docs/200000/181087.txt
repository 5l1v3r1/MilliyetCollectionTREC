<DOC>
<DOCNO> 181087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo30.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan Mansız bayramı... 
</HEADLINE>
<TEXT>

     Beşiktaş'ta, Gökhan Keskin'in jübilesinde Bursaspor ile yapılan maçta 2 gol atan ve başarılı bir görüntü ortaya koyan İlhan Mansız sevinci yaşanıyor. 
     Beşiktaş Kulübü İletişim Komitesi Başkanı Mete Düren, İlhan'ın jübile maçında gösterdiği performansın sevindirici olduğunu belirterek, ''İlhan'ın hazırlık maçında gösterdiği performans yurtdışında tedavisini kısmen yapan ekiple, burada tedavisini sürdüren sağlık ekibimizin ortak başarısıdır'' dedi. 
     Düren, İlhan'ın sakatlıktan çıkması ve eski günlerine dönmesinin hem Beşiktaş'ın, hem de Milli Takımı'nın kazancı olacağını vurgulayarak, ''İlhan, kendisine iyi bakıp bu performansını devam ettirdiği sürece kısa süre içinde gerek Beşiktaş'ta, gerekse Milli Takım'daki yerini yeniden alacağına inancımız tamdır. İlhan'ın iyileşmesi ve takımda sakat oyuncuların azalmasıyla her mevkiye iki oyuncu hazır hale gelecektir. Bu da teknik direktörümüz Lucescu için tatlı bir sorun olacaktır. Önemli olan takımda yaşanacak rekabetin arkadaşlık, dostluk ve Beşiktaş'ın çıkarları için ön planda olmasıdır. Oyuncularımız da bunu başaracak güçtedirler'' diye konuştu. 
     Mete Düren, İlhan'ın sakatlığının ortaya çıkmasıyla iki ay öncesinden, bu oyuncunun 15 Eylül tarihine kadar hazır hale gelebileceğini söylediklerini dile getirerek, sözlerini şöyle tamamladı 
     ''O dönemlerde İlhan'ın futbol hayatının bittiği yönünde haberler çıktı. Ancak biz bunları yalanladık. Kamuoyunu bu konuda bilgilendirmeye çalıştık. Haftalar öncesinden bu oyuncuyla ilgili hesabımız 15 Eylül tarihi olarak şekillenmişti. Dünkü maçta da 12 Eylül Cuma günü Malatyaspor ile yapacağımız maçtan 1 hafta önce İlhan'ın hazır olduğunu gördük. İlhan, Malatyaspor maçında forma giyebilecek. Tabiki bu Lucescu'nun takdirine kalmış bir durum.'' 
     
</TEXT>
</DOC>
