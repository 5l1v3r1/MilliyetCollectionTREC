<DOC>
<DOCNO> 190852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur49.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da "Bavyera" gecesi... 
</HEADLINE>
<TEXT>

     Almanya'nın İstanbul Başkonsolosluğu'nda ''Bavyera'' gecesi düzenlendi. 
     Gecede konuşan Almanya'nın İstanbul Başkonsolosu Reiner Möckelmann, Bavyera Eyaleti'ndeki şirketlerle Türkiye'deki birçok şirketin işbirliğine gittiğini belirterek, bugün de ağırlıklı olarak enerji üretimi yapan, su ve çevre ile ilgili, Türkiye ve Bavyera'dan 5'er şirketin işbirliği anlaşması yaptığını kaydetti. 
     Bavyera Eyaleti Ekonomi Ulaştırma ve Teknoloji Bakanlığı Müsteşarı Hans Spitzner de eyalette yaklaşık 240 bin Türkün yaşadığını belirterek, ''Eyaletin bugüne taşınmasında Türkler büyük rol oynamıştır. Türkiye, Bavyera için büyük önem taşıyor. Yapılan işbirliği anlaşmasının iyi sonuçlar vereceğini umuyorum'' dedi. 
     Gecede, Bavyera Eyaleti'nden getirilen bir orkestra, eyalete özgü müzikler çaldı. 
     Ada Mühendislik, Biyad İnşaat ve Piyonak Otomasyon A.Ş'nin de aralarında bulunduğu Türkiye'den 5 şirket ile Bavyera Eyaleti'nden 5 şirket arasında bugün bir işbirliği anlaşması imzalandığı belirtildi. 
     
</TEXT>
</DOC>
