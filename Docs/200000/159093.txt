<DOC>
<DOCNO> 159093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur07.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İki amca kızını öldürdü, cesedi bagaja koyup karakola gitti 
</HEADLINE>
<TEXT>

     Cem BAKIRCI ERZURUM, DHA 
     Erzurum'da erkeklerle dolaştıkları dedikodusu yüzünden biri lise öğrencisi iki amca kızını bıçakla öldüren 29 yaşındaki Murat Algül, cesetlerden birini otomobilin bagajına koydu ve karakola gitti. Soğukkanlılıkla ikisi de 18 yaşında olan Leyla Algül ve Emine Algül'ü öldürdüğünü itiraf eden ve cesedi gösteren Murat Algül, "Namus meselesi, hesabım daha bitmedi. Amca kızlarımla gezen adamları bulamadım'' dedi ve gözaltına alındı. 
     Aşağı Sanayi Mahallesi'nde oturan ve işsiz olan Murat Algül, çıkan dedikoduları araştırmak için Cumhuriyet Lisesi ikinci sınıf öğrencisi Leyla Algül'ü "Gel biraz konuşalım'' diyerek, otomobiline bindirdi. Amcasının kızı Leyla Algül'ü 25 EN 356 plakalı otomobile bindiren Murat Algül, önceki gece saat 22.30'da Çevre Yolu'na götürdü ve ıssız bir yerde durdu. Burada yanında bulunan şişeden bir miktar alkol alan Algül, ailesinin razı olmamasına karşın okuması için liseye yazdırdığı amcasının kızı Leyla'ya "Niçin ders çalışmıyor, erkeklerle geziyorsun'' dedi. Çıkan tartışma sonrası Leyla Algül'ü, bıçakla 17 yerinden yaralayarak öldürüp cesedini bagaja koyan Murat Algül, bu kez evlenip boşanan diğer amcasının kızı Emine Algül'ü evinden yine konuşma bahanesiyle aldı. 
     Yine henüz tamamlanmadığı için hizmete girmeyen EBK Kombinası altındaki Çevre Yolu'na giden Murat Algül, önce genç kadına Leyla'nın bagajdaki cesedini gösterdi. "Sizin yüzünüzden sokağa çıkamaz oldum. Utanmıyor musunuz '' diyen Murat Algül, kanlı bıçağını bu kez Emine Algül'e saplamaya başladı. Emine Algül'ün, öldüğüne inandıktan sonra cesedini tren yolunun kenarına bırakan Murat Algül, soğukkanlıkla Şehit Fatih Bodur Polis Merkezi'nden içeri igirdi. Elbiseleri kanlı, yüzünde tırnak izleri bulunan Murat Algül, "Namus meselesi yüzünden iki amcamın kızını öldürdüm. Cesedin biri otomobilimin bagajında, diğeri ise tren yolunun kenarında'' dedi. 
     Emniyet Müdürlüğü Ağır Suçlar Büro Amirliği tarafından el konulan olayla ilgili olarak Murat Algül, "Pişman değilim. Bu bir namus meselesidir. Hesabım daha bitmedi'' diye konuştu. 

     
</TEXT>
</DOC>
