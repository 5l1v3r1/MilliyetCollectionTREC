<DOC>
<DOCNO> 155675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur15.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kıbrıs'ta iki ayrı devlet vardır 
</HEADLINE>
<TEXT>

     Başbakan Recep Tayyip Erdoğan, Kıbrıs'ta, her açıdan eşit, dini ve dili ayrı iki halk, iki ayrı demokratik düzen ve iki ayrı devlet olduğunu belirterek, ''Kıbrıs'ta çözüm çabaları da bu gerçeklere dayanmalıdır'' dedi. 
     Kıbrıs Türk halkından huzur ve güven içinde olmalarını isteyen Erdoğan, ''Türkiye devleti ve milletiyle sizlerin yanında olmaya devam edecektir. Bizim derdimiz, sizin derdinizdir. Sizin derdiniz, bizim derdimizdir'' diye konuştu. 
     Kuzey Kıbrıs Türk Cumhuriyeti KKTC ziyareti çerçevesinde, Geçitkale Havaalanı'nda kendisini karşılayanlara hitap eden Başbakan Erdoğan, ''Değerli Kıbrıslı Türk kardeşlerim'' diye sözlerine başladı. Kıbrıs'ta bulunmaktan farklı ve anlamlı bir heyecan duyduğunu ifade eden Erdoğan, bu heyecanın duyduğu kıvancı da artırdığını kaydetti. Erdoğan, ''Siz kardeşlerimle birarada bulunmaktan büyük mutluluk duymaktayım. Sizleri sevgiyle kucaklarken, anavatan Türkiye'nin selamlarını da adeta bir elçi olarak sizlere ulaştırmayı görev telakki etmekteyim'' dedi. 
     Erdoğan, geleceğine sahip çıkabilecek güçte olan, inandığı dava uğruna birlikte harekete geçebilen milletlerin yaşam hakkı bulduğunu ve geleceklerine yön verdiklerini tarihin gösterdiğine işaret ederek, Kıbrıs Türkünün, adada Türklüğü yaşatma azmi, kendi benliğini koruma mücadelesinin çok eski yılları dayandığını anımsattı. 
     Kıbrıs Türk halkının 40 yıldır devam eden hak, hürriyet ve eşitlilik mücadelesinin emsali olmadığını ifade eden Başbakan Erdoğan, ''Kıbrıs Türkü, her türlü imkansızlığı aşarak haklarına ve özgürlüğüne sahip çıkmasını bilmiştir, başarmıştır. Bu başarının mutlaka birçok sebebi vardır. Ancak, inanç, gönül birliği, milli dava etrafında kenetlenme, birlik ve beraberliğin muhafazası herhalde en önemli etkenler olmuştur'' diye konuştu. 
     Başbakan Erdoğan, sözlerini şöyle sürdürdü 
     ''Kıbrıs'ta, her açıdan eşit, dini ve dili ayrı iki halk, iki ayrı demokratik düzen ve iki ayrı devlet vardır. Kıbrıs'ta çözüm çabaları da bu gerçeklere dayanmalıdır. Kıbrıs'taki iki halk herşeyden önce adada yanyana, barış içinde yaşamanın koşullarını meydana getirmelidir. Birlikte kuracakları yeni ortaklığı güven ortamı üzerine inşa etmenin yollarını aramalıdırlar.'' 
     
     ''KKTC'NİN DİRAYETLİ TUTUMUNU DESTEKLİYORUZ'' 

     Cumhurbaşkanı Rauf Denktaş'ın, Türk ve Rum halkları arasında güven ortamı yaratılması için yaptığı çağrıları ve attığı adımları memnuniyetle karşıladıklarını bildiren Erdoğan, özellikle son atılan olumlu adımın neler başardığının, yalnız Kıbrıs halkı değil, Türkiye ve tüm dünyanın övgüyle izlediğini belirtti. Erdoğan, ''Kıbrıs Türklerini güvenli bir geleceğe kavuşturmak kadar, adada barış ve huzuru hakim kılmak yönünde, KKTC yönetiminin izlediği bu dirayetli tutumu destekliyoruz. KKTC'nin iktidarı ve muhalefetiyle oluşturduğu çoğulcu demokratik yapı ve tartışmayı, Kıbrıs Türk halkının en büyük zenginliği olarak görüyorum'' dedi. 
     KKTC Cumhurbaşkanı Dentaş, Başbakan Derviş Eroğlu ve hükümet yetkilileriyle bütün meseleleri etraflıca değerlendirme imkanı bulacaklarını anlatan Erdoğan, işbirliğini en ileri boyutlara götürmenin yollarını arayacaklarını, muhalefet partilerinin yetkilileriyle de görüş alışverişinde bulunacaklarını söyledi. 
     
     ''AMBARGOLAR KALDIRILMALI'' 

     Erdoğan, Türkiye'nin, adadaki gerçekler temelinde adil ve kalıcı bir çözüme ulaşılmasından yana olduğunu belirterek, bu yöndeki çabaların, KKTC yönetimiyle sürdürme niyetinde olduklarını ifade etti. Erdoğan, şöyle konuştu 
     ''KKTC Hükümeti'nin geçişlerin serbestleştirilmesi ve bunu tamamlayacağı yönde attığı adımların iki taraf arasındaki ilişkilerin normalleşmesine katkıda bulunacağı gibi, adil ve kalıcı bir çözümü kolaylaştıracağına inanıyoruz. Kıbrıs Türk tarafının bu önerilerinin heba edilmesi ve bütün taraflarca dikkate değerlendirmesi gereken önemli bir fırsat olarak önümüzde durmaktadır. Burada bir gerçeği altını çizerek KKTC'den tüm dünyaya haykırıyorum. Bugün bizim için anlamlı bir gündür diye sözlerime başladım. Kıbrıs Türk halkının 40 yıldır maruz bırakıldığı insanlık dışı ambargoların artık kaldırılmasının zamanı gelmiştir, bunun altını çiziyorum. Bugün Kıbrıs'ta en acil mesele budur. Biz aslında tüm ambargolara karşıyız ve bunların kaldırılmasını istiyoruz. Türkiye olarak da buna hazırız. Kıbrıs Türk halkı yıllardır hak etmediği engellerle karşı karşıya bırakılmıştır. 
     Ancak tüm bu engellere karşın, KKTC'de gelinmiş olan nokta övgüye değerdir. Bu başarı sizlerin gayretleriyle elde edilmiştir.'' 
     
     ''SİZİ YALNIZ BIRAKMAYACAĞIZ'' 

     Kıbrıs Türk halkının ekonomik gelişmeyi sağlayacak güç ve enerjiye sahip olduğuna inandığını ifade eden Erdoğan, ''Bu yolda sizi yalnız bırakmayacağız. Hükümetimiz siz kardeşlerimizin daha huzurlu ve daha müreffeh bir hayat sürmesini sağlamak için her türlü tedbir almaya kararlıdır'' dedi. Ekonominin sorunlarını çözmenin yollarını aradıklarını, ekonomik ve sosyal meseleleri duyarlılıkla ele alacaklarını belirten Erdoğan, şöyle konuştu 
     ''Değerli kardeşlerim, huzur ve güven içinde olun. Türkiye devleti ve milletiyle sizlerin yanında olmaya devam edecektir. Ahdi ve tarihi sorumlulukları doğrultusunda Türkiye, hiçbir zaman sizlerden desteğini esirgemeyecek. Bundan hiç kimsenin şüphesi olmasın. Bizim derdimiz, sizin derdinizdir. Sizin derdiniz, bizim derdimizdir. 
     Asla ulusal beraberliğinize gölge düşürmeyin, beraberliğinize gölge düşürmeyin, birbirinizi sevin, dayanışma içinde olun. Sizleri birbirinden ayırma suretiyle zayıf düşürmek olsa olsa Kuzey Kıbrıs üzerinde hesabı olanların işine yarar. İnanıyorum ki bu oyunu siz bozacaksınız. Öyleyse başımızı her zaman iki elimiz arasına alacağız ve Kuzey Kıbrıs'ta yaşayan tüm vatandaşlarımızın özgürlükler, insan hakları, paylaşımcılığın egemen olduğu bir dünyada insanca yaşamanın gururunu paylaşma hususunda, inanıyorum ki birliğiniz, beraberliğiniz ve inancınız en büyük azminiz olacaktır. Aydınlık yarınların yakın olmasını diliyorum.'' 
     
</TEXT>
</DOC>
