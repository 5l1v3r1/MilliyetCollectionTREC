<DOC>
<DOCNO> 180250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun31.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki "namus cinayetleri" Fransız basınında... 
</HEADLINE>
<TEXT>

     Türkiye'de namus uğruna işlenen cinayetler, Fransa'da yayınlanan Le Monde gazetesine araştırma konusu oldu. 
     Gazetede, ''Ailedeki cinayetler'' başlığıyla tam sayfa olarak yer verilen araştırmada, namus meselesi yüzünden genç kızlar ya da evli kadınların aile fertleri tarafından nasıl ve neden öldürüldüğü anlatıldı. 
     Namus cinayetlerine genelde Güneydoğu Anadolu'da ve kırsal kesimde rastlandığını belirten gazete, evlilik dışı ilişkiye girdikleri ya da evli olduğu halde başka bir erkekle kaçtıkları için aile fertleri tarafından öldürülen kadınlardan örnekler verdi. Gazete, aile bireylerinin bu tür olaylara göz yummaları halinde, toplumun yoğun baskısı altında kaldıklarını ve tecrit edildiklerini savundu. 
     Le Monde'un araştırmasında, aile içi şiddete hedef olan kadınları korumak için Diyarbakır'da kurulan ''KAMER'' adlı derneğin çalışmalarına da geniş yer verildi. 
     
</TEXT>
</DOC>
