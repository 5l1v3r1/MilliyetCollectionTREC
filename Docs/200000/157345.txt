<DOC>
<DOCNO> 157345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur24.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde 19 Mayıs Bayramı'nda açıkgörüş... 
</HEADLINE>
<TEXT>

     Ceza infaz kurumlarında, 19 Mayıs Atatürk'ü Anma, Gençlik ve Spor Bayramı dolayısıyla açık görüş yapılıyor. 
     Bayrampaşa Kapalı Cezaevi'nde kalan hükümlü ve tutuklular, bugünden itibaren 4 gün süreyle açık görüşten yararlanacaklar. 
     Adana, Ankara, Antalya, Aydın, Bakırköy-Metris, Bakırköy Kadın ve Çocuk, Bayrampaşa H Tipi, Bursa E Tipi, Gaziantep E Tipi, İzmir-Buca, Kartal, Konya, Mersin ve Paşakapısı Kapalı cezaevlerinde kalan hükümlü ve tutuklular ise bugünden itibaren 3 gün açık görüş yapacaklar. 
     Diğer bütün ceza infaz kurumlarında kalan hükümlü ve tutuklulara ise bugün ve yarın açık görüş yaptırılacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     ŞARTLAR 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülüyor. Bu akrabalar dışında kalan diğer kişilerle görüşme yapılmasına izin verilmiyor. Hükümlü ve tutukluların eşi olduğunu ifade ederek görüş yapmak isteyen kişilerden, resmi nikahlı eş olduklarına ilişkin belge isteniyor. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanıyor. 
     Belirtilen gün ve saatler dışında görüş yaptırılmıyor bir defa görüş yapan hükümlü ve tutuklular ile ziyaretçilere, ikinci defa izin verilmiyor. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında gerçekleştiriliyor. 
     Normal haftalık ziyaretler ile aylık eş, çocuk, anne ve baba ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüşten iki gün sonra yaptırılacak. 
     Kamuoyunda yanlış anlaşılma, tartışma ve polemiklere neden olduğundan, gazetecilerin açık görüşü izlemelerine izin verilmiyor. 
     
</TEXT>
</DOC>
