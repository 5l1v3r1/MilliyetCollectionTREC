<DOC>
<DOCNO> 155463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/eko06.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ bu yıl 4.6 katrilyon vergi ödeyecek 
</HEADLINE>
<TEXT>

Geçen yıl devlete 3.4 katrilyon liralık vergi ödeyen özelleştirme sonrası örnek şirket olan POAŞ, bu yıl 4.6 katrilyonluk vergi ödemeyi hedefliyor 
     POAŞ Yönetim Kurulu, dünkü Sabah gazetesinde yer alan POAŞ'ın ödeyeceği vergilere ilişkin kamuoyunu yanıltıcı nitelikte haber üzerine yaptığı açıklamada, geçen yıl Hazine'ye 3.4 katrilyon liralık vergi ödeyen POAŞ'ın 2003 yılında 4.6 katrilyon liralık vergi ödemeyi hedeflediğini bildirdi. Açıklamada şöyle denildi 
     "Tamamen yasal ve şeffaf olarak her aşaması devletin ilgili kurumlarının bilgisi dahilinde gerçekleşmiş olan İş - Doğan Petrol Yatırımları ve POAŞ birleşmesi, ülkemizde yaşanan tek örnek değildir. Kendisinden önce gelen Körfezbank Osmanlı Bankası ve Garanti Bankası birleşmelerini, Turcas ve Tabaş birleşmesini, Enka İnşaat ve Enka Holding, Maret Pastavilla Sek Süt ve Tat Konserve, Finansbank ve Fiba Holding birleşmelerini kamuoyuna hatırlatmak isteriz. Bütün dünyada da olan ve ilgili devletlerce desteklenen bu tür birleşmelerin amacı verimliliği artırmaktır. 
     Ülkemizin en önemli milli kuruluşlarından olan İş Bankası ve Doğan Holding ortaklığı ile toplam 700 milyon dolar özkaynak konarak Türkiye'nin en büyük özelleştirmesi sonucu satın alınan ve kaydettiği ilerlemenin yanı sıra profesyonel ve şeffaf yönetimi ile tüm kurumlara örnek teşkil eden POAŞ'ın isminin haksız ithamlara karıştırılmasını esefle karşılıyoruz." 
     

</TEXT>
</DOC>
