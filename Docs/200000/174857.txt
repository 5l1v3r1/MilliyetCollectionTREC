<DOC>
<DOCNO> 174857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo13.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Hedefimiz Avrupa, CSKA Sofya maçı çok önemli... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Diyarbakırspor ile dün yaptıkları maçta Atatürk Olimpiyat Stadı'nın ortamını ve koşullarını olumlu bulduğunu söyledi. 
     Karşılaşma sonrasında stadda İstanbul Vali Yardımcısı başkanlığında, yetkililerin de katıldığı bir toplantı yaptıklarını vurgulayan Ali Dürüst, ''Stadın girişi, çıkışı ve ulaşımı çok uygundu. Yetkililer çok iyi çalıştı. Tahliye problemi de olmadı. Bilindiği gibi 10 bin otoparklık yerimiz var ve 20 bin kişi otobüslerle stada geldi. Bunlara rağmen önemli bir problem olmadı'' diye konuştu. 
     Dürüst, maçta ışıkların kesilmesi olayına da değinerek, sözlerini şöyle sürdürdü 
     ''Bu her statta olabilir. Ali Sami Yen Stadı'nda da elektrikler kesilebilir. Atatürk Olimpiyat Stadı'nda mükemmel bir sistem var. Stattaki jeneratörlerden birinin kart sisteminde bir arıza tespit edildi. Jeneratör sisteminde gecikme olunca lambalar soğudu. Burada bir ihmal yoktu, arıza olabilir. Elektronik bir sistemde normal.'' 
     
     FRANSA'DAN UZMAN GELİYOR 
     Dürüst, bu sistemlerin arızasının giderilebilmesi için yarın Fransa'dan uzmanların geleceğini söyledi. 
     Bu aksaklıkların hemen giderileceğini anlatan Dürüst, ayrıca rüzgar panellerini oluşturmak için de 1 milyon Euro tutarında bir yatırım yaptıklarını vurguladı. 
     
     HEDEF AVRUPA 
     Dürüst, bu sezon hedeflerinin Avrupa olduğunu dile getirerek, ''Bu nedenle çarşamba günü yapacağımız CSKA Sofya maçında avantajlı bir skor almalıyız'' dedi. 
     Avrupa Şampiyonlar Ligi'nin değişmez bir oyuncusu olduklarını ifade eden Dürüst, ''Bu platformda olmak için bu maçı iyi bir şekilde geçmeliyiz, çünkü Bulgaristan'da bizi ateşli bir seyirci bekliyor'' diye konuştu. 
     
     İLK YARIDA STRESLİYDİK 
     Dürüst, Diyarbakırspor maçının ilk yarısında stresli oynadıklarını vurguladı. 
     İlk kez resmi bir maçta Ali Sami Yen Stadı'nın dışında oynadıklarını anlatan Dürüst, sözlerini şöyle tamamladı 
     ''İlk maçlar her zaman zor olur. İlk yarıda hazırlık maçı oynar havasındaydık. Ancak, ikinci devrede lige başladık ve Hakan Şükür'ün attığı gollerle kazandık. Böyle bir maçta önemli olan 3 puandır. Bunu da almayı başardık.'' 
     
</TEXT>
</DOC>
