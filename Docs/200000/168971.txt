<DOC>
<DOCNO> 168971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sonspo11.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Hooijdonk İstanbul'da... 
</HEADLINE>
<TEXT>

     Fenerbahçe'nin yeni transferi Hollandalı futbolcu Pierre van Hooijdonk, özel bir uçakla İstanbul'a geldi. 
     Menajeri ve eşiyle birlikte Sabiha Gökçen Uluslararası Havaalanı'na inen Hollandalı futbolcuyu, havalanında Fenerbahçe Kulübü Profesyonel Futbol Takımı İdari İşler Sorumlusu Volkan Ballı ve kulüp dış ilişkiler müdürü Turgut Acar çiçekle karşıladı. 
     Havaalanında bir basın toplantısı düzenleyen Hooijdonk, büyük Fenerbahçe'de oynayacak olması nedeniyle mutlu ve gururlu olduğunu söyledi. 
     Bir gazetecinin, ''Transferinde Galatasaray da devreye girmişti, neden Fenerbahçe'yi seçtin '' şeklindeki sorusuna, ''Fenerbahçe'nin beni istemesi bana gurur verdi. Geçen sezon Şampiyonlar Ligi'nde Fenerbahçe ile yaptığımız maçta Fenerbahçe Şükrü Saracoğlu Stadı'nda taraftarların bana gösterdiği ilgi hoşuma gittiği için sarı-lacivertli kulübü seçtim. Şu anda dışarda taraftarların benim için yaptığı tezahüratlar gurur verici. Onlar benim buraya gelişimin sebebidir'' diye cevap verdi. 
     Fenerbahçe'nin kendisini ilk kez 1998 yılında transfer etmek istediğini ifade eden Hollandalı futbolcu, o zaman transferinin gerçekleşmediğini, bazı şeyleri düşündükten sonra şimdi Fenerbahçe'ye gelmeye karar verdiğini söyledi. 
     Hooijdonk, ''Ortega ile oynamak ister miydin '' şeklindeki bir soruya ise, ''Ortega'yı çok iyi tanıyorum. Tabii ki Onunla oynamak isterim'' dedi. 
     Basın toplantısının sonunda bir gazetecinin Türkçe ''Şampiyon Fenerbahçe'' demesini istemesi üzerine Hollandalı futbolcu, ''Bunu söylemekten çok gerçekleştirmeyi isterim. Şampiyon olduktan sonra bunu çok kez söyleyeceğim'' dedi. 
     Basın toplantısının sonunda, bir taraftar Hooijdonk'a sarı-lacivert atkı hediye etti. Hollandalı futbolcu atkıyla basın mensuplarına poz verdi. 
     Bu arada Hooijdonk, havalanında pasaport işlemleri nedeniyle bir süre bekletildi. 
     
     TARAFTARLARLA KÖŞE KAPMACA 

     Havalanına Hooijdonk'u karşılamaya gelen yaklaşık 100 kişilik sarı-lacivertli taraftarlar, yeni transferlerine tezahüratlarla sevgi gösterisinde bulundu. 
     Taraftarların yoğun ilgisi nedeniyle izdiham olabileceği düşüncesiyle Hooijdonk farklı bir yerden çıkarılmak istenirken, taraftarlarla yeni transfer arasında adeta köşe kapmaca oynandı. Önce VIP'e giden Hooijdonk, taraftarların burada birikmesi üzerine dış hatlar çıkışına yönlendirildi. Ancak taraftarlar koşup oraya da gelince bu kez kargo çıkışı denendi. Uzun süren kovalamacanın ardından Hooijdonk ve beraberindekiler taraftarları atlatıp, havalanından çıkmayı başardı. 
     Hollandalı futbolcu, eşiyle birlikte kalacağı Swissotel'e geçti. 
     34 yaşındaki Hollandalı futbolcu, kariyerinde Roosendal, NAC Breda, Celtic, Nottingham Forest, Vitesse, Benfica ve Feyenoord'da forma giydi. 
     Öte yandan, Hooijdonk'un İstanbul'a gelişini çok sayıda medya mensubu takip etti. 
     
     İMZA TÖRENİ YARIN 

     Hollanda'da kulüp başkanı Aziz Yıldırım ve teknik direktör Christoph Daum'un 2 yıllık sözleşme imzalattığı Hooijdonk, yarın basın önünde de imza atacak. 
     Tüm takım ve teknik heyetle birlikte yarın önce Özel Acıbadem Hastanesi'nde sağlık kontrolünden geçecek olan Hollandalı futbolcu, saat 12.00'de kulüp binasında basın önünde 2 yıllık sözleşme imzalayacağı bildirildi. 
     Hooijdonk, imza töreni sonrasında sağlık kontrolünden gelecek diğer oyuncularla birlikte, Fenerbahçe Şükrü Saracoğlu Stadı'ndaki Fenerium Mağazası'nda ve kombine kartların satıldığı bölümde, sarı-lacivertli taraftarlarla buluşacak. 
     Yarın saat 18.00'de Rotterdam'a gidecek Van Hooijdonk, 14 Temmuz Pazartesi günü kamp için Almanya'ya geçerek, kafileye katılacak. 
     Öte yandan Fenerbahçe'nin diğer transferi Brezilyalı Fabio Luciano'nun da yarın öğleden sonra ülkesine gideceği, Almanya kampına bir hafta sonra dahil olacağı açıklandı. 
     
</TEXT>
</DOC>
