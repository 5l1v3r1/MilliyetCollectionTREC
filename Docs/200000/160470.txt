<DOC>
<DOCNO> 160470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/yasam/ayas.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cizre'ye hem umut hem kitap yağdırdı 
</HEADLINE>
<TEXT>

Öğretmen Şeyda Aykuş'un tayini Cizre'ye çıktı. "Gitme" dediler. Ama o gitti ve "Cizre'ye Kitap Yağdıralım" kampanyasıyla 20 bin kitap topladı 
     PINAR AKTAŞ İstanbul 

     Mimar Sinan Üniversitesi Sanat Tarihi Bölümü'nde eğitim gören Şeyda Aykuş, mezun olduktan sonra öğretmen olmak istedi. Tercihleri arasında aynı üniversitede master yaptığı için İstanbul ve çevresi vardı, ancak tayini Cizre'ye çıktı. 23 yaşındaki Aykuş, Cizre'nin ismini sadece terör olayları nedeniyle duymuştu. Bütün çevresi ona "Gitme" diye baskı yaptı. Ancak O gitmekte kararlıydı. 
     
     TÜRKÇEYİ AZ BİLİYORLAR 
     9 Aralık 2002'de 500 öğrencili Cizre Vatan İlköğretim Okulu'nda göreve başladı. Sınıfındaki öğrenciler çok az Türkçe biliyordu. Ama bu onların iyi iletişim kurmalarını engel olmadı. Aykuş'un Cizre'ye alıştıktan sonraki ilk işi, kütüphaneyle uğraşmak oldu. Ancak ortada bir kütüphaneden çok kitaplık durumunda bir yer vardı. Cizre'deki resmi makamların da desteğini yanına alarak kolları sıvadı. İstanbul'daki arkadaşı Ertuğrul Tetik'i aradı. "Bir kampanya başlatalım. Toplayabildiğin kitapları bana gönder" dedi. 
     
     GURBETÇİLERDEN GELDİ.. 
     Ertuğrul Tetik, Aykuş'la birlikte yazarı olduğu 'Ekşi Sözlük' internet sitesinin sahibi Sedat Kapanoğlu'ndan kendilerine yardımcı olmasını istedi. Amerika'nın Irak'a yönelik operasyonu sırasında Cizre'ye de bomba düşebileceği ihtimali de gündemde olduğu için kampanyaya şu adı uygun gördüler "Cizre'ye Kitap Yağdıralım..." 
     İnternet üzerinden yapılan yoğun tanıtımlar sonucu beklenmedik bir şekilde kitap yağmaya başladı. Bugün itibariyle Amerika, İtalya, Avusturya, Almanya ve Belçika'daki gurbetçilerin yanı sıra Türkiye'nin dört bir yanından 20 binin üzerinde kitap toplandı. Kampanyaya birçok yayınevi de destek verdi. O kadar çok kitap toplandı ki Vatan İlköğretim Okulu'nda öğrenciler ve öğretmenler için iki ayrı kütüphane kurulmasına karar verildi. Geri kalan kitapların da ilçedeki diğer okullara dağıtılması kararlaştırıldı. 
     
'Orada korkulacak hiçbir şey yok'      Şeyda Aykuş, önümüzdeki yıl dondurduğu master öğrenimini tamamlamak için İstanbul'a dönmeyi planlıyor. Ancak Cizre'yi unutmayacağını belirterek, "O çocukları çok sevdim. Asi bir tarafları var. Kalabalık ailede yetiştikleri için özgür bırakılmışlar. Umarım bu kitaplar onlar için iyi olur" diyor. Genç öğretmen en duygulandığı anı ise "Sadece gözlerini görebildiğim 50-60 yaşlarındaki bir kadın, yaptıklarımdan dolayı bana teşekkür etmek için ellerimi öpmeye kalktı" sözleriyle anlatıyor. Aykuş'un şimdi iki isteği var "Okulumuzda bilgisayara ihtiyacımız var. Bir de ataması bizim taraflara yapılan öğretmenler muhakkak oralara gelsin. Korkulacak bir şey yok." 
     

</TEXT>
</DOC>
