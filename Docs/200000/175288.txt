<DOC>
<DOCNO> 175288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo22.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç bu kez engelliler için dalacak... 
</HEADLINE>
<TEXT>

     Dünya rekortmeni dalgıç Yasemin Dalkılıç'ın 2003 yılının Avrupa'da Engelliler Yılı ilan edilmesi nedeniyle 24 Ağustos'ta Bodrum'da engellilerle birlikte bir dalış gerçekleştireceği bildirildi. 
     Yasemin Dalkılıç'ın resmi sponsoru Quantum saatlerinden yapılan açıklamada, Dalkılıç'ın fiziksel engelli Berna adlı bir kızla dalış yapacağı, serbest dalış kategorisinde tüpsüz olarak yapılacak dalışta limitleri Berna'nın belirleyeceği bildirildi. 
     Dalış sırasında Yasemin'in Berna'ya refakat edeceği belirtilen açıklamada, şöyle denildi 
     ''Berna, dalışını tamamladıktan sonra Yasemin Dalkılıç ve engelli dalgıçlar suyun 20 metre altında engelliler anısına bir anıt indirerek engellilere destek olalım çağrısında bulunacaklar. Bodrum'da gerçekleştirilecek bu organizasyon su altı kameraları tarafından görüntülenerek televizyon kanalları tarafından canlı olarak yayınlanacaktır.'' 
     
</TEXT>
</DOC>
