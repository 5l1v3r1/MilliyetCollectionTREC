<DOC>
<DOCNO> 186586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yazar/theper.html </URL>
<DATE> 2003/10/05/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Aile mahkemeleri nasıl çalışır 2 
</HEADLINE>
<TEXT>

   
   Dün size aile mahkemelerinin boşanmak isteyen eşleri öncelikle sulha davet edeceğini yazdım. Aşağıdaki konuşma bir aile mahkemesinde geçmiştir. Karı koca duruşmaya bizzat katılmış ve boşanma talebinde bulunmuştur. Davacı hanım, davalı ise eşidir. 
   Hakim davacı hanıma sorar 
   H- Eşinle anlaşamıyor musun 
   K- Hayır anlaşamıyoruz. 
   H- Anlaşamamanızın nedeni nedir 
   K- Kafalarımız uyuşmuyor. 
   H- Nedir kafalarınızda uyuşmayan, kafalarınızın şekli mi değişik 
   K- Hayır efendim, fikren uyuşmuyoruz. 
   H- Ayrı takımları mı tutuyorsunuz 
   K- Hayır efendim, sadece takım meselesi değil. 
   H- Siyasi görüşünüz mü farklı 
   K- Hayır, takım da, siyasi görüş meselesi de değil. 
   H- Peki bunlarda ihtilaf yoksa niye anlaşamıyorsunuz 
   K- Eşim iyi bir insan ama iyi bir koca değil. 
   H- Peki iyi koca nasıl olunur 
   K- En azından hasta iken yanınızda olur. 
   H- Siz çok mu hasta oluyorsunuz 
   K- Hayır. Hep bana mı soracaksınız, eşime bir şey sormayacak mısınız 
   Bu defa sorular kocaya 
   H- Niye anlaşamıyorsunuz 
   E- İşimden dolayı eve geç geliyorum, huzursuzluk bundan çıkıyor. 
   H- Eve geldiğinde eşin seni kapıda karşılıyor mu, eve geldiğinde eşin seni öpüyor mu 
   E- Hayır, eşim yerinden bile kalkmıyor. 
   H- Peki ayrı mı yatıyorsunuz, yani sırt sırta mı dönüyorsunuz 
   E- ...... 
   H- Yatakta problem yaşıyor musunuz, erkeklik durumu 
   E- Hayır. 
   ...... 
   Bu kabil birkaç sorudan sonra mübaşir duruşma salonunda kağıt mendil aramaya başlar çünkü davalı erkek bu kabil sorulardan öyle bunalmış ki ağlamaya başlamıştır. Mendil bulunur ve hakim kararını açıklar 
   "Eşlerin barışma ihtimaline binaen bir yıl müddetle ayrı yaşamalarına..." 
   İşte eşleri barıştırma teşebbüsüne bir örnek, barıştırma deyince yöntem herkese göre ne kadar değişiyor, karı koca birbirini bir yıl görmeyecek ve mutlu bir aile birliği içinde barışacaklar. Durun bakalım daha neler göreceğiz 
   
      
   
</TEXT>
</DOC>
