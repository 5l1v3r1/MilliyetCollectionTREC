<DOC>
<DOCNO> 172065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yasam/ayas.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kırık kalbe' merhem bizden 
</HEADLINE>
<TEXT>

Aşk acısı çekenler bu haberi mutlaka okuyun... Önce 'kitabından' kırık kalbi onarma yöntemleri, sonra hipnozla aşk acısı tedavisi... 
     NEVSAL ELEVLİ Londra 

     Sevgiliniz sizi terk etti... Dünya başınıza yıkılmış durumda... Peki, hayat hep böyle mi geçecek Bunun kararını siz vereceksiniz... Psikoterapist Hugh Willbourn ve dünyaca ünlü hipnotizmacı Paul McKenna, 'Kırık Kalp Nasıl Tamir Edilir' How to Mend a Broken Heart adlı kitapta, umutsuz aşktan kurtulma yollarını özetle şöyle anlatıyor 
     
     1- Ona ihtiyacınız yok 
     Hep yanınızda olmasına, problemleri beraberce göğüslemeye alıştığınız kişi artık yok. Bu fikre alışın. Şunu unutmayın ilişki bir obje değildir, tutmaya çalışmayın. O seçimini yaptı ve siz bu seçimde yoksunuz. Gerçek aşk ayrıldığınız kişiye mutluluk dilemektir. 
     
     2 - Yolunuza devam edin 
     Bir mucizeyle hayat eski haline dönmeyecek ama gelecek kim bilir ne güzellikler getirecek. Yaşantınızda değişiklikler yapın. Örneğin hep görmek istediğiniz yere gidin veya bir jimnastik salonuna üye olun. 
     
     3 - Olumsuz düşünceleri atın 
     Kendinize unutma fırsatı tanıyın. Olumsuz düşünceleri belleğinizin gerilerine itin. Ayrılığı bir felaket olarak değil, yeni deneyimlerin, fırsatların, başarıların başlangıcı olarak görmeye çalışın. 
     
     4 - Onu küçültün, küçültün 
     Anılar ve hayalleri, gerçekleri nasıl tasvir ettiğimiz belirler. Eski aşkınızdan kalan imajı bütün renklerden arındırıp eski, siyah beyaz bir resim haline getirin ve bir nokta olana kadar küçültün. 
     
     5 - Daha iyiyi hayal edin 
     Eski partnerinizin olmadığı bir yaşantı düşleyin. Bırakın hayal gücünüz taşkınlık yapsın. 20 dakika ile başlayıp bu egzersizi hergün yapın ve süresini zamanla uzatın. 
     
     6 - Herşey hep kötü olamaz 
     Bir deneyiminiz kötü olduysa hepsi öyle olacak demek değildir. Yeni aşkınız farklı olabilir. Siz de yeni bir ilişkide farklı davranmaya hazır olun. 
     
     7 - Aşk için acele etmeyin 
     Önce moralinizi düzeltin ve özgüveninizi kazanın. Yeni insanlar tanıyın, eğlenin. Yeni ilişkiler için standartlarınızı yüksek tutun. Kişilerin kötü tarafları, zayıflıkları için mazeret bulmayın ve hep en iyisini isteyin. 
     
Hipnozla aşk acısı tedavisiİnternete girip hipnotize edilecek ve aşk acısını 'şıp' diye unutacaksınız... Hem de bedava... Yakında... 
     Aşk acısı çekenler, çok yakında açılacak 'www.positivity.com' adlı web sitesinde, hipnozda dünyaca ünlü bir isim olan Paul McKenna eliyle 'tedavi' olabilecekler. 
     İnsanları hipnoz yolu ile yıllardır sigara illetinden kurtaran McKenna'ya göre, aşk tedavisinin sigarayı bıraktırmaktan fazla bir farkı yok. Aşkı beyinde kimyasal bir oluşum olarak gören McKenna, "Aşk beyindeki elektrik etkileşimdir. Bu etkiler ortadan kalkarsa sorun çözülür" diyor. 
     
     Nasıl olacak 
     McKenna, siteyi ziyaret edenleri kendi sesiyle internet üzerinden hipnotize edecek. Ancak tam anlamıyla hipnotize olunmayacak, yarı uyur yarı uyanık kalınacak. Ancak bu tedavi için, sitede verilen talimatlara harfiyen uymak gerekiyor. 
     

</TEXT>
</DOC>
