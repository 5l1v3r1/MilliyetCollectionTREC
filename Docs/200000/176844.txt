<DOC>
<DOCNO> 176844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko07.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankadan 10 bin 'back up' kaçırıldı 
</HEADLINE>
<TEXT>

   İmar Bankası soruşturmasında, bankanın kayıtlarının tutulduğu 10 bin 'back up'ın eski yönetimce kaçırıldığı ortaya çıktı 
   SEMRA PELEK İstanbul 
   
   Şişli Savcılığı'nın yürüttüğü İmar Bankası yolsuzluğuyla ilgili soruşturmada bankanın kayıtlarının tutulduğu yaklaşık 10 bin "back up"ın eski yönetimce kaçırıldığı tespit edildi. Bankada yapılan günlük işlemlerin tutulduğu, "back up" olarak adlandırılan kasetlerin son üç aya ait olduğu ve bunların yer aldığı Merkez Yatırım Ticaret AŞ'deki 15 dolabın tamamen boşaltıldığı belirlendi. Polis kayıp "back up"ların üçte birini ancak ele geçirebildi. 
   
   Üçte biri ele geçti 
   Savcılığın izniyle Uzanlar'a ait ev ve şirketlerde arama yapan Mali Şube polisinin kayıp 10 bin "back up"ın üçte birini ele geçirdiği belirtildi. Ayrıca Merkez Yatırım A. Ş.'de bulunan tüm bilgisayar kartuşlarının da çıkarılıp götürüldüğü ve polisin bunları aradığı kaydedildi. 
   Soruşturmayı yürüten savcılar Sait Kunt, Mecit Ceylan ve Suudi Güner dün yaklaşık 1.5 saatlik bir toplantı yaptı. Toplantıda, İmar Bankası ve Merkez Yatırım AŞ'nin eski sahipleri ile banka eski yönetim kurulu üyelerinin listesinin çıkarıldığı belirtildi. 
   Öte yandan bankadaki görevlerinden dolayı ihtiyati tedbir kararı içine alınan avukatlar Berrin Özeş ve Murat Ertan Ertınaz ile İmarbank Off Shore'un avukatlık hizmetlerini yürüten Turgut Tavşanoğlu, söz konusu kararın Avukatlık Yasası'na aykırı olduğunu belirterek, kaldırılması için Şişli Nöbetçi Asliye Ceza Mahkemesi'ne başvurdular. Başvuruları inceleyen hakim, Berrin Özeş ve Murat Ertan Ertınaz hakkındaki ihtiyati tedbiri kaldırırken, Tavşanoğlu'nun başvurusunu ise bugün değerlendirecek. 
   
   
</TEXT>
</DOC>
