<DOC>
<DOCNO> 159558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur16.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da lise bahçesinde bomba patladı... 
</HEADLINE>
<TEXT>

     Kartal Rahmanlar'daki Süleyman Demirel Lisesi'nin bahçesine konulan parça tesirli bomba patladı. Olayda yaralanan olmadı. 
     Rahmanlar Beyaz Köşk Caddesi Elif Sokak'taki Süleyman Demirel Lisesi'nin bahçe duvarı yakınındaki çöp kutusunun üzerine konulan patlayıcı, saat 11.30 sıralarında patladı. Öğrencilerin derste olduğu sırada meydana gelen patlamada, yaralanan olmadı. 
     Patlamanın yarattığı gürültü nedeniyle öğretmenler okul bahçesine çıkarken, öğrenciler de sınıfların penceresinden olayı seyretti. 
     Polis yetkilileri, patlamaya ''boru tipi parça tesirli bombanın'' neden olduğunu belirttiler. Olay yerinde inceleme yapan polis, patlamaya neden olan bombanın parçalarını topladı. Bu arada, görgü tanıklarının, 15-16 yaşlarında bir kişinin bisikletle olay yerinden uzaklaştığını söylemeleri üzerine eşkali belirlenen bu kişinin aranmasına başlandı. 
     Okulda derslerin devam ettiği bildirildi. 

     
</TEXT>
</DOC>
