<DOC>
<DOCNO> 171022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur36.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'nın Türkiye temsilcisi Robert Kolej'de okumuş... 
</HEADLINE>
<TEXT>

     Maliye Bakanı Kemal Unakıtan, Dünya Bankası'nın yeni Türkiye Temsilcisi Andrew Vorkink ile TBMM'de tanıştı. 
     Unakıtan, Plan ve Bütçe Komisyonu Başkanı Sait Açba'nın makam odasında Dünya Bankası Türkiye Temsilcisi Ajay Chhibber ve yakında bu göreve başlayacak olan Andrew Vorkink ile görüştü. 
     Bakan Unakıtan, görüşme sonrasında gazetecilerin sorularını yanıtlarken, Vorkink'in kendisiyle tanışmak üzere geldiğini belirterek, ''Kendisi de Robert Koleji'nde okumuş. Türkçe bilen birisi. Şu anda Hırvatistan'da görev yapıyor'' dedi. 
     Vorkink'in bugün Türkiye'den ayrılacak olması nedeniyle görüşmenin TBMM'de gerçekleştiği öğrenildi. 
     
     PETKİM'İN SATIŞI 

     PETKİM'in satışına ilişkin soruları da yanıtlayan Unakıtan, ''Parayı getirirler, Özelleştirme İdaresi'nin istediği teminat mektubunu getirirler bu iş tamamlanır. Aksi takdirde...'' diye konuştu. 
     Unakıtan, bu konuda BDDK'dan görüş istenip istenmediği yönündeki soruya ise ''İdare olarak görüş istediler'' yanıtını verdi. 
     Maliye Bakanı Unakıtan, Irak operasyonu kapsamında ABD'den gelecek 1 milyar dolarlık hibe krediye ilişkin soruyu yanıtlarken de, ''1 milyar dolarlık hibe konusundaki süreç ilerliyor. Şartlardan birisi de IMF ile programın sürdürülmesiydi. Beşinci gözden geçirme bitince onun da tamamlanacağını tahmin ediyorum'' dedi. 
     
</TEXT>
</DOC>
