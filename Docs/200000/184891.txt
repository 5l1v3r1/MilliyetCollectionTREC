<DOC>
<DOCNO> 184891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy03.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'O'nun kavgası 10 yıl önce başlamış... 
</HEADLINE>
<TEXT>

   YÖK'ün 1993'te sınava girmesini engellediği Ayva, yasa değişikliğinin şart olduğunu söyledi 
      ELİF KORAP İstanbul 

   
   Öğrencilik yıllarında YÖK'le girdiği mücadeleyi kazanan AKP İstanbul Milletvekili Lokman Ayva, rektörlerin duygusal davrandıklarını belirterek, "Hükümetin çabalarına destek versinler" dedi. Görme engelli milletvekili Ayva, 1993'te Boğaziçi Üniversitesi'ni yeni bitirmiş bir gençken YÖK'ün Yurtdışı Yüksek Lisans Sınavı'na girmek istedi. Sınav belgesini alan Ayva'ya sınava bir hafta kala YÖK'ten bir telgraf geldi. Telgrafta şöyle yazıyordu "Sağlık durumunuz yurtdışında öğrenim görmeye elverişli olmadığından 1993-YLS sınavına başvurunuz geçersiz sayılmıştır." 
   Yani YÖK, Ayva'ya "gözleri görmediği" için sınava girme hakkını elinden aldığını söylüyordu. Ayva yılmadı. Konunun basında ve kamuoyunda büyük yankı uyandırması sonucu YÖK kararını değiştirdi ve genç adam mücadeleyi kazanarak sınava girme hakkını korudu. Üstelik YÖK'ün engellilere yönelik bu uygulaması da bu olayla sona erdi. O dönem yaşadıklarını anlatan Ayva, üniversiteyi işportacılık yaparak okuduğunu belirterek, "Haydut, terörist, hırsız olabilecek bütün şartlara sahiptim. Ama bütün bunlara hayır diyerek okumaya çalıştım. Buna rağmen devletin aydın dediğiniz kurumu benim önümü tıkıyor. Ama ben YÖK'e rağmen engelleri aştım. Biz engeller değil, üniversiteler bilim üretsin istiyoruz" dedi. 
   Son günlerde rektörlerin yaptığı çıkışı da "çok duygusal" bulduğunu söyleyen Ayva, şöyle konuştu "1993'te benim yaşadıklarım da, bugünkü öğrencilerin yaşadıkları da YÖK yasasında değişikliğin şart olduğunu gösteriyor. Biz hükümet olarak daha bilimsel eğitim yapabilen, özgür üniversiteler istiyoruz." 
   
</TEXT>
</DOC>
