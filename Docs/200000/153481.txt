<DOC>
<DOCNO> 153481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun40.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Ulusal Konseyi, KKTC'den Maraş'ın iadesini istedi.. 
</HEADLINE>
<TEXT>

     Kıbrıs Rum Ulusal Konseyi, KKTC'den Maraş'ın Rum tarafına iade edilmesini istedi. 
     Rum radyosunun haberine göre, Ulusal Konsey'de dün akşam alınan kararlar, Rum yönetimi sözcüsü Kipros Hrisostomidis tarafından açıklandı. 
     Rum Ulusal Konseyi, Kıbrıs Türk tarafına, ''Maraş'ın iade edilmesi, 3. Viyana Anlaşması'nı uygulamaya koyması ve kayıpların akıbetini belirlemek amacıyla işbirliği yapması'' çağrısı yaptı. 3. Viyana Anlaşması, Karpaz'a 20 bin kadar Rum yerleştirilmesini öngörüyor. 
     Rum yönetimi sözcüsü Hrisostomidis, KKTC Cumhurbaşkanı Rauf Denktaş'ın, BM sürecini bir kenara iterek, KKTC'nin tanınmasını amaçladığını savundu. 
     Hrisostomidis, karşılıklı geçişlerin, ''iki toplum arasındaki dostane duyguların birleşik bir yurtta bir arada yaşama ve işbirliği yapma isteğini yansıttığı'' iddiasında bulundu. 
     Bu arada, Rum yönetiminin Kıbrıslı Türklere yönelik hazırladığı ''önlemler paketi'' Rum bakanlar kurulu tarafından onaylandı. 
     Paketin ayrıntılarının basına açıklanması bekleniyor. 
     ''Önlemlerin'' Cuma günü uygulamaya gireceği, yasal düzenleme gerektiren ''önlemlerin'' ise daha sonra yürürlüğe gireceği açıklandı. 
     




</TEXT>
</DOC>
