<DOC>
<DOCNO> 166408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo04.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor sıcaktan kaçtı, Abant'a sığındı... 
</HEADLINE>
<TEXT>

     Diyarbakırspor, yeni sezon hazırlık çalışmalarına Bolu Abant'ta yaylada kros yaparak başladı. 
     Diyarbakırspor Teknik Direktörü Sakıp Özberk, Abant'taki Büyük Abant Otel'de yapılan kampın sezona hazırlık kamplarının ilki olduğunu belirterek, ''Yeni sezonda çok koşan, mücadele eden, seyirciye ve taraftarlara futbol keyfini yaşatan bir takım olacağız. Amacımız düşme hattının dışında rahat bir konumda sezonu tamamlamak'' dedi. 
     Özberk, takımın kadrosunun biçimlendiğini anlatarak, ''Orta saha ve forvet için 4-5 futbolcuyla görüşüyoruz. Arayışlarımız sürüyor. Biz kollektif bir bütünlük oluşturmaya ve Birinci Süper Lig'e yakışır bir takım oluşturmaya çalışıyoruz'' diye konuştu. 
     
     SICAK KORKUSU 
     Diyarbakır'da etkili olan sıcak havanın kendilerini olumsuz etkilediğini anlatan Özberk, ''Bolu Abant'taki kampımızdan sonra Koru Otel'de kampa gireceğiz. Amacımız 40 gün boyunca kamp yaparak yeni sezona hazırlanmak. Abant kampında ağırlıklı olarak kros çalışıp, günde çift antreman yapacağız'' dedi. 
     
     YENİ TRANSFERLER 
     Menajer İsmet Yılmaz ise Abant kampının 8 gün süreceğine işaret ederek, ''Kampta 21 futbolcu ve 4 teknik adam var. Kampa yeni transferler Tayfun, Cumhur Göztepe ve Çetin Yimpaş Yozgatspor katıldı. Yeni transfer Golan Mekadon ise bu akşam saatlerinde katılacak'' diye konuştu. 
     Yılmaz, iç transferde de kaleci Şenol, forvet Saffet ve stoper Ramazan ile anlaştıklarını belirterek, ''Ramazan kiralıktı. Gaziantepspor'dan bu sporcuyu satın aldık'' dedi. 
     
     YAYLADA ANTREMAN 
     Abant'ta bulunan Örencik Yaylası'nda günde çift antreman yapan Diyarbakırsporlu futbolcuların neşe içinde oldukları gözlendi. 
     Kros antremanının yapıldığı yaylada hayvanlarını otlatan köylüler, tatilciler ve futbolcular ilginç görüntüler oluşturuyor. 
     
</TEXT>
</DOC>
