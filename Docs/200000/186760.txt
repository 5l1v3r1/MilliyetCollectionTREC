<DOC>
<DOCNO> 186760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun22.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi'nde Türkiye için önemli toplantı... 
</HEADLINE>
<TEXT>

     Avrupa Konseyi'nin büyükelçiler düzeyinde toplanacak olan Delegeler Komitesi, 7-8 Ekim tarihlerinde, Avrupa İnsan Hakları Mahkemesi'nin AİHM Kıbrıslı Rum bayan Titiana Loizidu hakkında Türkiye aleyhine verdiği kararı görüşecek. 
     Bakanlar Komitesi, son 3 yıl içinde, Türkiye'nin faizleri de içinde olmak üzere Loizidu'ya yaklaşık 900 bin dolar tazminat ödemesini talep eden iki karar almıştı. 
     Türkiye, Temmuz ayında yapılan Delegeler Komitesi toplantısında, Strasbourg ile Ankara arasında uzun zamandan beri sorun yaratan Loizidu davasına ilişkin AİHM kararının gereğini Ekim ayında yapılacak Delegeler Komitesi toplantısına kadar yerine getireceğini bildirmişti. 
     Ankara, bununla birlikte, bu davanın Rumların daha sonraki başvurularına emsal teşkil etmemesini istemişti. 
     KKTC Meclisi'nin, Rumların adanın kuzeyinde kalan mal ve mülkleri için Kıbrıs Türk mahkemelerine başvurmalarına olanak sağlayan yasayı kabul ettiğine dikkati çeken Türkiye, Rum başvurularının artık AİHM'de kabul edilmemesini istemişti. 
     Ankara'nın bu yaklaşımına rağmen, AİHM'nin Temmuz ayı sonunda, Kıbrıslı Rumların mal ve mülklerine zorla el koyulduğu iddiasıyla Türkiye aleyhine yaptığı iki şikayet başvurusunda da ihlal kararı vermesi tepkilere yol açmıştı. 
     AİHM'nin bu kararı, ''KKTC ve Türkiye'nin Kıbrıs ile ilgili yeni açılımlarını, Strasbourg mahkemesinin çok fazla dikkate almadığı'' şeklinde yorumlanmıştı. 
     
</TEXT>
</DOC>
