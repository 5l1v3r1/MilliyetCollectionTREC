<DOC>
<DOCNO> 198914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/guncel/gun04.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
OSS'de maraton bugün başlıyor 
</HEADLINE>
<TEXT>

   Lise müdürlüklerine yapılacak başvurular 15 Aralık 2003'e kadar sürecek. Adaylar, ÖSS başvuru belgesi ve sınav ücreti için 39 milyon lira ödeyecek 
      ANKARA Milliyet 
   
   Öğrenci Seçme Sınavı'na ÖSS başvurular, bugün başlıyor. Meslekyüksekokullarına sınavsız geçiş hakkından yararlanmak isteyen meslek lisesi mezunları da, ÖSS için hazırlanmış başvurma belgesiyle başvuru yapabilecek. Halen öğrenim gören adaylar, başvurma belgesi ve kılavuzu öğrenim gördükleri okul müdürlüklerinden, mezun adaylar herhangi bir lise müdürlüğünden veya ÖSYM Sınav Merkezi yöneticiliklerinden 4 milyon lira karşılığında alabilecek. 
   
   Sınav 20 Haziran'da 
   Sınava girecekler 35 milyon lira, sadece sınavsız geçiş hakkından yararlanmak isteyenler 6 milyon lira ücret ödeyecek. Ücretler, Yapı ve Kredi Bankası, Türkiye Vakıflar Bankası, Ziraat Bankası ve Oyak Bank şubelerinden birine TC kimlik numaraları söylenerek yatırılabilecek. 
   Yabancı dille ilgili bölümlerde okumak isteyenlerin de Yabancı Dil Sınavı'ndan YDS önce ÖSS'ye girmesi gerekiyor. YDS'ye girecek adaylar, Nisan 2004'te ayrıca 40 milyon lira ödeyecek. Adaylar, başvurma belgesini, sınav ücretini yatırdıklarını gösterir dekontla birlikte okul müdürlüklerine teslim edecek. Başvurma süresi, 15 Aralık Pazartesi mesai saati bitiminde sona erecek. ÖSS, 20 Haziran Pazar günü gerçekleştirilecek. 
   
   Türbanlı fotoğraf kabul edilmeyecek    ADAYLAR, başvurma belgesini kılavuza uygun şekilde dolduracak. Adayların, ÖSS Kayıt Kartı'na yapıştıracakları fotoğrafın "cepheden, son 6 ay içinde, başı açık, adayı kolaylıkla tanıtabilecek şekilde çekilmiş ve net" olması gerekiyor. Numaralı da olsa renkli gözlükle çekilmiş fotoğraflar kesinlikle kullanılmayacak. Adaylar, bu durumda gözlüklerini çıkarıp fotoğraf çektirecek. Adaylar sınav günü, ÖSS Kayıt Kartı'na yapıştırdıkları fotoğraftaki saç, bıyık, makyaj gibi tanınmada önemli rol oynayacak görünüm özelliklerinde bir değişiklik bulunmamasına dikkat edecek. 
   
   
   
   
</TEXT>
</DOC>
