<DOC>
<DOCNO> 196985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/civaoglu.html </URL>
<DATE> 2003/11/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Hi - tech katiller 
</HEADLINE>
<TEXT>

   
   Gelecek bilimci Alvin Toffler "Yeni Savaş" çalışmasında "Yüksek Teknoloji Terörizmini" anlatır. Örneğin, internetin çökertilmesi, uluslararası bankacılık sisteminin "ekranda ödeme işlemlerinin" kilitlenmesi ve dünya ekonomisini bir anda krize sürükleyecek elektronik sabotajlar... 
   Toffler'ı izleyen gelecek bilimciler, "uzayda terör" işaretlerini de veriyorlar. 
   Uydular aracılığıyla dinleme, gözetleme, denetleme, iletişim de terörün hedefleri arasına giriyor. 
   Stratejik uyduların devre dışı bırakılmaları halinde, yerküre bir anda kaosa dönüşebilir. En ilkel gibi görünen haberleşme ağları bile uzay ve uydu teknolojisine dayalı. 
   
   Üçüncü Dünya Savaşı    Çağımızda "asimetrik savaşlar" diye anılan terör örgütleriyle savaş, aslında belki "Üçüncü Dünya Savaşı" olarak da tanımlanabilir. 
   Çünkü yüksek teknolojiye dayalı yeni kuşak terör savaşları küreseldir. 
   Bu oluşumun ilk habercisi 11 Eylül'de New York ve Washington'u vuran El Kaide idi. 
   İkiz Kuleler'in ve ABD Savunma Bakanlığı'nın bulunduğu Pentagon'un aynı dakikalarda vuruluşu, yüksek teknolojiye dayalı yeni kuşak terörün en iddialı örnekleriydi. Son dünya savaşının perde açtığı kanlı "gala" ydı. 
   Irak'ta savaş kazanırken, ABD'de yüksek teknoloji silahlarını kullandı. Sözgelişi, ultra IQ'lu füzeleri, adeta dans ettirerek hedefleri buldu. 
   Ama... 
   Irak'ta siyasi İslam örgütleri, Saddam'ın direniş çeteleri de yüksek teknoloji kullanıyor. Ayrıca, teknolojiyi inanç saplantılarıyla bütünleştirerek, çok daha etkin ergonom patlayıcılar üretildi. 
   Birbiri içine geçmiş bu ergonom varlıklar, bir tür yarı canlı - yarı "yüksek teknolojili" makine - insan cyborg'lardır.. 
   İçi patlayıcı doldurulmuş bir kamyonun sinagog, banka, konsolosluk önünde alev topuna dönüşmesi ya da depoları benzin dolu üç uçağın terör eylemcileri yönetiminde İkiz Kuleler'i ve Pentagon'u vurmaları, cyborg'ların tipik örnekleridir. İnsan - makine karışımı katillerdir. 
   
   Bilgi silahtır    Bilgi, terörün elinde silaha dönüştüğü gibi, uygar toplumlar için de "istihbarat," en etkin savunma silahıdır. 
   11 Eylül'de El Kaide, ABD'yi vurabildi ama ikinci darbeyi indiremedi. Çünkü, ABD, bütün kuşkuları birkaç saat içinde denetime alabilmişti. Bir kısmını - Bin Ladin'in kardeşleri ve daha uzak akrabaları dahil - derhal sınır dışı etmişti. 
   Böylece istihbaratı, savunma silahına dönüştürmüştü. 
   Türkiye'de ise ne yazık ki, daha önce Kosova'da, Çeçenistan'da, Afganistan'da sivil savaşçılar olarak çarpışmış, İran'da, Pakistan'da silah eğitimi almış siyasi İslam'a yakın kuşkulu bireyler, bazı kökten dinci örgüt militanları, yeterince gözlem altında bulundurulmuş değiller. 
   Türkiye "istihbarat" silahını etkinlikle kullanamıyor. 
   
   Psikolojik duvar    Diğer savunma silahı ise psikolojik duruştur. 
   Terörün darbesi, ne denli güçlü, yıkıcı ve ses getirici olursa olsun, toplumun bütün kesimleri "kurşun geçirmez cam duvar" gibi dik ve sağlam durmalıdır. 
   Terör, inançla ve psikolojik kazanımla vuruyor. Karşı koyuş da öyle olmalı. 
   Özgürlüğe, demokrasiye, laisizme ve insani değerlere inancıyla tavır koymalıdır hedefteki toplum. 
   Psikolojik savaşta da üstünlüğü teröriste bırakmamalıdır. 
   Zaten terörün amacı psikolojik bir harabe yaratmak değil mi 
   11 Eylül'de New York Belediye Beşkanı Giuliani, halkını, sokağa çıkmaya, yaşamlarını eskiden olduğu gibi sürdürmeye çağırıyordu. Korkmayın, sinmeyin diyordu. Halkı onun çağrısını izledi. 
   Türkiye'de ise dün, "Ekonomi, siyaset, kültür, iletişim, eğitimde" içe dönüldü. 
   Tatiller ilan edildi. Borsa tahtaları kapatıldı. Kepenkler ve yabancı isimli tabelalar indi. Peçe altına girildi. 
   Bu diri diri giyilen kefenden çıkılmalı. 
   
      
   
   
</TEXT>
</DOC>
