<DOC>
<DOCNO> 153127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/siyaset/asiy.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk aile saldırıya uğradı 
</HEADLINE>
<TEXT>
Rumlar dostluğa gölge düşürdü 
Kıbrıs'ta karşılıklı geçişler devam ederken, 2 Rum kardeşin eski evlerini görmek isteyen 5 kişilik Türk aileye saldırması, herkesin huzurunu bozdu 
     YORGO KIRBAKİ Atina 

     KKTC yönetiminin 29 yıl sonra Rum kesimiyle arasındaki giriş çıkışları serbest bırakmasının ardından karşılıklı geçişler sürerken, Türklerle Rumlar arasında ilk kez olay çıktı. Üçü kadın, beş Kıbrıslı Türk, dün bir Rum taksi şoförüyle birlikte, Limasol'da doğdukları evi görmeye gitti. Ancak ziyaretçiler, 1974'ten beri söz konusu evde oturan iki Rum'un saldırısına uğradı. Türkler ve Rum şoför dövülürken, saldırganlar ve saldırıya uğrayanların isimleri açıklanmadı. Polis, 45 ve 38 yaşlarındaki iki Rum kardeşi tutukladı. 
     
     1 MAYIS'A ORTAK KUTLAMA 
     Rum Adalet ve Kamu Düzeni Bakanı Doros Theodoru, bu "münferit" olayın, Türklerle Rumların birlikte yaşayabilecekleri inançlarına gölge düşürmesine izin vermeyeceklerini, iki Rum'un adalete sevkedileceğini açıkladı. Dün yaşanan bu olaya karşın, bir hafta içinde yaklaşık 100 bin Kıbrıslı Türk ve Rum'un karşılıklı geçiş yaptığı belirtildi. Sadece son iki günde kuzeye geçen Rumların sayısı ise 50 bini buldu. Dün KKTC'ye geçmek isteyen Rumlar, otomobilleriyle 13 kilometrelik kuyruk oluşturdu. Kıbrıs'ta Türklerle Rumların 1 Mayıs'ı beraber kutlaması da gündeme geldi. 1974'ten sonra ilk kez böyle bir kutlama yapılacağı kaydedilirken, Lefkoşa'nın Rum kesimindeki Hürriyet Meydanı'nda ortak bir gösteri düzenlenmesi bekleniyor. 
     
Teşvik paketine son rötuş bugün      Rum Milli Konseyi, bugün hem adada yaşanan gelişmeleri değerlendirecek, hem de yarın açıklanması beklenen teşvik tedbirlerine son rötuşu yapacak. Rum kaynaklara göre bu tedbirler, Kıbrıslı Türklerin güneye geçerek çalışmalarında ve KKTC ürünlerinin Rum kesiminde pazarlanmasında kolaylıklar sağlayacak. Türk GSM firmalarıyla anlaşarak, iki taraf arasında cep telefonu iletişiminin sağlanmasını da planlayan Rum tarafı, Yeşil Hat'ın bazı bölgelerine döşediği mayınları temizlemeyi, Kıbrıslı Türk sporculara "Kıbrıs milli takımlarında" yer vermeyi öngörüyor. 
     
'Geçiş kararının devamı gelmeli'      ABDULLAH KARAKUŞ Ankara 

     Kıbrıs'la ilgili yeni adımlar atılmasını sağlamaya yönelik bu hafta sonu ya da birkaç hafta içinde KKTC'ye gitmeyi planlayan Başbakan Tayyip Erdoğan, yarın yapılacak MGK toplantısında da Kıbrıs konusunda Cumhurbaşkanı Sezer ile komutanların düşüncesini almayı amaçlıyor. Başbakan olduktan sonra yapacağı ilk KKTC ziyaretinde Erdoğan, KKTC Cumhurbaşkanı Rauf Denktaş, hükümet üyeleri ve siyasi parti temsilcileriyle buluşacak. Yakın çevresine, "Bu sorun AB ülkeleri tarafından sürekli karşımıza çıkarılıyor. Bir an önce çözülmeli. Geçişlerle ilgili atılan adımlar olumlu hava oluşturdu. Devamı getirilmeli" diyen Erdoğan'ın, Kıbrıs ziyaretinde Annan Planı üzerinde tarafların biraz daha çalışmasını isteyeceği bildirildi. 
     Erdoğan, kurmaylarıyla yaptığı toplantıda da özellikle AB sürecinde kritik tarih olan 2004 Aralık takviminin sekteye uğramaması konusunda gerekli çabanın gösterilmesini istedi. 
     


SİYASET 


















</TEXT>
</DOC>
