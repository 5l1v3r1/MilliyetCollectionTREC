<DOC>
<DOCNO> 188285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun13.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa istihbaratı açıkladı Irak'ta terör giderek tırmanacak 
</HEADLINE>
<TEXT>

     Fransa'da yayımlanan Le Parisien gazetesi, Fransız gizli istihbarat servisine dayanarak, Irak'ta ''terörün giderek artacağı'' uyarısında bulundu. 
     Le Parisien gazetesinin haberinde, Sudan, Yemen, Suriye ve Suudi Arabistan'dan çok sayıda kökten dinci teröristin Irak topraklarına giriş yaptığı kaydedilerek, bu ülkedeki terörist faaliyetlerin artmasından endişe edildiğine dikkat çekildi. 
     Teröristlerin özellikle Suriye sınırından Irak'a giriş yaptığı belirtilen haberde, bu kişilerin iyi gerilla eğitimi aldığı bildirildi. 
     Fransız istihbarat servisi yetkililerinin görüşlerine atıfta bulunulan haberde, ''Kökten dinci militanlar, işgalci gördükleri ABD'ye karşı kafalarında kutsal bir savaş başlatmayı hedefliyorlar'' denildi. 
     Haberde, bu militanların kendi aralarında planlı bir iletişim ve işbirliği içinde olduğu kaydedildi ve bu gerilla eylemlerinin Irak'ta rejim düşmeden önce Saddam'ın yakınları tarafından planlanıp organize edildiği ileri sürüldü. 
     
</TEXT>
</DOC>
