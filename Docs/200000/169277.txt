<DOC>
<DOCNO> 169277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun12.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Bağdat yakınlarında saklanıyor... 
</HEADLINE>
<TEXT>

     İngiltere'de yayınlanan The Independent gazetesi, Saddam Hüseyin'in eski askeri istihbarat şefi General Vefik el Samarayi ile yapılmış bir röportaja yer verirken, generalin Saddam Hüseyin'in hala Bağdat yakınlarında saklandığı iddiasına dikkat çekti. 
     Independent, sadece Saddam Hüseyin değil, ''Kimyasal Ali'' olarak bilinen Ali Hasan el Mecid'in de Samarra ve Bağdat kentleri arasındaki Dicle nehri kenarında bulunan köyler ve çiftliklerde saklanmakta olduğunu belirten el Samarayi'nin, ''Saddam kaçabildi zira bu bölge büyük bir nüfus barındırıyor'' dediğini duyurdu. 
     Samarayi'nin ''Benim istihbaratıma göre Saddam ve yanındakiler yaklaşık 60 kilometre uzunluğunda ve 20 kilometre eninde bir alan içinde yer değiştiriyor'' sözlerine de yer veren gazete, general ile röportajın Samarra bölgesindeki evinde yapıldığını bildirdi. 
     ''Kimyasal Ali''nin de aynı bölgede bulunduğunu, ancak Saddam'dan ayrı hareket ettiğini öne süren Samarayi'nin, Irak'ta her zaman en iyi haber alan kaynak olduğuna işaret eden gazete, bu kişinin 1994'de Kürtlerin yaşadığı bölgeye kaçtığını hatırlattı. 
     Gazete, diğer Iraklı muhaliflerin ise Samarayi'nin aksine Saddam'ın Bağdat'tan biraz daha uzakta, doğuda bulunan Baqubah kentinde saklanmakta olduğuna inandıklarını da bildirdi. 
     Independent, Samarayi'nin ''Saddam neden kendi doğduğu yerde saklanmayı tercih etmedi '' sorusunu yanıtlarken de ''Tercih etmedi çünkü orada nüfus yoğunluğu düşük ve yakalanması an meselesi olacaktı'' dediğini kaydetti. 
     
</TEXT>
</DOC>
