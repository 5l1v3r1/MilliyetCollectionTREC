<DOC>
<DOCNO> 185295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun29.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD konvoyuna saldırı 1 ABD askeri öldü... 
</HEADLINE>
<TEXT>

     Irak'ın başkenti Bağdat'ın batısındaki Habbaniye yakınlarında Amerikan konvoyuna düzenlenen saldırıda bir Amerikan askerinin öldüğü bildirildi. 
     Amerikalı Yarbay George Krivo, gazetecilere yaptığı açıklamada, konvoydaki bir askeri aracın altında bomba patladığını ve bir askerin öldüğünü söyledi. 
     Krivo, bu sabah yapılan saldırıda bir askerin de yaralandığını belirtti. 
     Bölge halkı, aracın altında bomba patlamasının ardından, Halidiye köyü yakınlarındaki Amerikan kuvvetleri ile direnişçiler arasında çatışma çıktığını belirtti. 
     Direnişçilerin, karşı ateş açan ve hava desteği isteyen Amerikan askerlerine, roketatarlarla saldırdıkları ve çatışmanın birkaç saat sürdüğü kaydedildi. 
     Görgü tanıkları, en az 3 Iraklının yaralandığını söylediler. 
     Daha önce verilen haberde, Ramadi yolunda bir Amerikan konvoyuna saldırı düzenlendiği, 4 cip ve 1 tanktan oluşan konvoyun geçişi sırasında patlama olduğu bildirilmişti. 
     
</TEXT>
</DOC>
