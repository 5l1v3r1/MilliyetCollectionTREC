<DOC>
<DOCNO> 184589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo03.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendikspor ve Hatayspor kalelerinde gol görmedi... 
</HEADLINE>
<TEXT>

     İkinci Futbol Ligi B Kategorisi C Grubu lideri Hatayspor, bu sezon 155 takımın mücadele ettiği Türkiye liglerinde, Üçüncü Lig 3. Grup takımlarından Pendikspor ile birlikte henüz kalesinde gol görmeyen 2 takımdan biri oldu. 
     Geçen sezon son anda kaçırdığı şampiyonluğa ulaşmak için yeni sezona iddialı bir biçimde başlayan Hatayspor, yaptığı 4 maçta aldığı başarılı sonuçlarla hedefine ulaşmakta kararlı olduğunu gösterdi. 
     Kulübün içinde bulunduğu maddi sıkıntılara karşın başarılı sonuçlar alıp rakip fileleri tam 12 kez havalandıran Hataysporlu futbolcular, kalelerinde tek bir gol bile görmedi. Hatayspor, 3. Futbol Ligi 3. Grup'ta mücadele eden Pendikspor ile birlikte 155 takımın mücadele ettiği Türkiye Profesyonel Ligleri'nde henüz gol yemeyen 2 takımdan biri olmanın gururunu yaşıyor. 
     Hatayspor Teknik Direktörü Okan Gedikali, takım olarak şampiyonluk hedefine ulaşmak için kenetlendiklerini söyledi. 
     ''Kazanmak istiyorsak, gol yemememiz gerekiyor'' diyen Gedikali, ''Bu yüzden defans oyuncularım ve kalecilerim çok dikkatli çalışıp, maçlarda pozisyon hatası yapmamaya çalışıyorlar'' dedi. 
     Gedikali, takım olarak maçlarda disiplinli oynadıklarını ve rakiplerine fazla pozisyon vermediklerini ifade ederek, ''Verdiğimiz pozisyonları da başarıyla önlüyoruz. Kalecilerimiz Mete, Zafer ve Kemal'in performansından memnunum. Bu başarımızı önümüzdeki haftalarda da sürdürmek istiyoruz'' dedi. 
     
</TEXT>
</DOC>
