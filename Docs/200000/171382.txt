<DOC>
<DOCNO> 171382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun41.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uganda'da askeri helikopter yanlışlıkla cenaze konvoyunu vurdu 
</HEADLINE>
<TEXT>

     Uganda'da askeri bir helikopterin yanlışlıkla bir cenaze konvoyunu vurması sonucu birçok sivilin hayatını kaybettiği bildirildi. 
     Uganda ordusu sözcüsü Binbaşı Şaban Bantariza, yaptığı açıklamada, orduya ait bir helikopterin, ülkenin kuzeyindeki Lira bölgesinde bir cenaze konvoyunu vurduğunu belirtti. 
     Sözcü, ''Helikopter, bölgede salı günü görülen isyancı bir grubun peşindeydi, ancak maalesef, aynı anda isyancıların öldürdüğü bir kişinin cenazesi için Lira'da siviller biraraya gelmişti'' dedi. 
     Bantariza, ''cenaze törenine katılanlar helikopteri fark ettiklerinde koşmaya başladılar ve çevredeki kulübelere saklandılar. Bunun üzerine onların isyancı olduğunu sanan helikopterdeki askerler ateş açarak birçoğunu öldürdü'' diye konuştu. 
     Konuyla ilgili soruşturmanın sürdüğünü söyleyen sözcüye göre, bazı görgü tanıkları, 9 kişinin öldüğünü çok sayıda kişinin yaralandığını söyledi. 
     
</TEXT>
</DOC>
