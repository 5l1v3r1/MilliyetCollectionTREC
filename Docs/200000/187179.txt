<DOC>
<DOCNO> 187179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/spor/spo04.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüzoğlu da aday 
</HEADLINE>
<TEXT>

   Trabzonspor'da Mehmet Öksüzoğlu da başkan adaylığını açıkladı. Öksüzoğlu, tek listenin hazırlanması durumunda görevden kaçmayacağını da ifade etti 
      
   TRABZONSPOR'DA 26 Ekim'de yapılacak olağanüstü genel kurul öncesinde Ahmet Ağaoğlu'ndan sonra Mehmet Öksüzoğlu da başkanlığa aday olduğunu açıkladı. Bordo - Mavililer'de artık başkan ağırlıklı yönetim devrinin bitmesi gerektiğini ifade eden Öksüzoğlu, "Başkanlık için arzuluyum ancak benim asıl düşüncem, nerede olursam olayım Trabzonspor'a en iyi hizmeti verebilmektir'' dedi. 
   CAMİANIN ileri gelenleri, kulübe emeği olanlar ile görüşmeler yaptığını kaydeden Öksüzoğlu, "Herkesin tek bir liste, tek bir çatı altında birleştiği bir durumda bende bana verilebilecek hiçbir görevden kaçmam" ifadesini kullandı. Mehmet Öksüzoğlu, kaybolan birlikteliğin sağlanması için herkesin ayağına gideceğini, Mehmet Ali Yılmaz, Faruk Özak ve Özkan Sümer gibi isimlerin biraraya gelmesi gerektiğini vurguladı. 
   
   Fatih'e 5 milyar ceza 
   TRABZONSPOR Yönetimi, Kaptan Fatih Tekke'yi affetmedi. Beşiktaş maçında kırmızı kart gören Bordo - Mavili futbolcuya 5 milyar lira para cezası verildi. Genel Sekreter Yusuf Ziya Yılmaz, yönetimin önceki gün yaptığı toplantıda Fatih'in durumunun görüşüldüğü, ceza yönetmeliğine göre en düşük ceza olan 5 milyar liranın verildiğini ifade etti. 
   
   'Dersimiz Villarreal' 
   TRABZONSPOR ligi unuttu, Villarreal ile oynayacağı maçın hazırlıklarına başladı. Futbolcularıyla bir toplantı yapan Teknik Direktör Samet Aybaba, "Ankaragücü galibiyeti için size teşekkür ediyorum. Ancak bu maç anılarda kaldı. Şimdi Villarreal ile oynayacağımız rövanşı düşünmeliyiz" dedi. Aybaba, "Villarreal karşılaşmasında en azından tek farklı da olsa galibiyet almalıyız. Bu da bize turu getirir" yorumunu yaptı. 
   
   
</TEXT>
</DOC>
