<DOC>
<DOCNO> 199185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yasam/yas06.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın fethine 'biraz baharat' yetti 
</HEADLINE>
<TEXT>

   Tamer Karadağlı ve Başak Köklükaya'lı 'Bir Tutam Baharat', 44. Selanik Film Festivali'nde sekiz ödül birden aldı... 
      YORGO KIRBAKİ Atina 
   
   İstanbul ve 'baharat kokusu', 44. Selanik Film Festivali'ne damgasını vurdu. Yunanistan'da haftalardır kapalı gişe oynayan ve pazar akşamına kadar 750 binden fazla Yunanlının izlediği Yunanlı yönetmen Tasos Bulmetis'in Türk -Yunan - Fransız ortak yapımı 'Bir Tutam Baharat', Selanik Film Festivali'nde tam 8 ödül kazandı. 
   
   En iyi film ve yönetmen 
   Yunanca adı 'Politiki Kuzina' İstanbul Mutfağı olan ve Çocuklar Duymasın dizisinin taş fırın erkeği Tamer Karadağlı'nın yanı sıra Başak Köklükaya'nın da rol aldığı 'Bir Tutam Baharat' en iyi film, en iyi yönetmen, en iyi fotoğraf ve en iyi seslendirme dahil, sekiz ödüle layık görüldü. 
   Filmde, çocukluk yılları İstanbul'da geçmiş Yunanlı bir astrofizikçinin yıllar sonra dedesini görmek için İstanbul'a dönüşü konu ediliyor. 1.5 milyon euro'ya mal olan 'Bir Tutam Baharat' Türkiye ve bazı Avrupa ülkelerinde de gösterime girecek. 
   
   
</TEXT>
</DOC>
