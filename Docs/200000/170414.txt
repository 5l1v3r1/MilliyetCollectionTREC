<DOC>
<DOCNO> 170414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/soneko07.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar Telekom'u Koç Holding satın alıyor... 
</HEADLINE>
<TEXT>

     Bulgaristan'ın özelleştirme programındaki en büyük devlet kuruluşlarından biri olan Bulgaristan Telekomünikasyon Kurumu'nun BTK yüzde 65'inin satışı ile ilgili Özelleştirme Ajansı ile Koç Holding-Türk Telekom konsorsiyumu arasında anlaşma imzalandı. 
     Bulgaristan Başbakan Yardımcısı Ulaştırma Bakanı Nikolay Vasilev, Koç Holding-Türk Telekom konsorsiyumunun, Özeleştirme Ajansı, İçişleri, Savunma ve Ulaştırma bakanlıkları ile satışın çeşitli yönlerini kapsayan görüşmelerinin başarıyla tamamlandığını bildirdi. 
     Verilen bilgiye göre, Koç Holding-Türk Telekom, Bulgar Telekomu için 215 milyon Euro nakit para ödeyerek, BTK sermayesinin artırımına 50 milyon Euro yatırdıktan sonra telekomun teknolojik geliştirilmesi için 618 milyon Euro değerinde bir yatırım projesi sundu. Öte yandan BTK özelleştirme ihalesinde birinci seçilmiş olmasına rağmen, Özelleştirme Ajansı ile anlaşamayan Koç Holding-Türk Telekom'un rakibi Amerikan Viva Ventures şirketi, imzalanan anlaşmanın yasal olmadığını öne sürdü. 
     Viva Ventures yetkilileri, özelleştirme prosedürü ve özellikle kendi durumunu yakından ilgilendiren Bulgaristan Yüksek İdari Mahkemesi'nin önümüzdeki 10 gün içerisinde alması gereken kararın beklenmesi gerektiğini vurguladı. 
     Ulaştırma Bakanı Vasilev, Koç-Türk Telekom Konsorsiyumu ile mahkeme kararının çıkmasını beklemeyi kabul ettiklerini, ancak hukukçu olmadığı için bu kararın mevcut durumu nasıl etkileyebileceğine yorum getiremeyeceğini söyledi. 
     Vasilev, ''Koç Holding-Türk Telekom ile yaptığımız anlaşma, daha önce Viva Ventures ile yapmaya çalıştığımız anlaşmadan çok daha iyi. Gerekli 10 günlük süresini de bekleyip, mahkeme kararını göreceğiz. Ben bu kararın ne olacağını bilmiyorum'' diye konuştu. 
     Özelleştirme Ajansı Denetim Kurulu'nun yaklaşık iki ay önce yaptığı bir toplantısında BTK'nın ihalesinde birinci sırada yer alan ve toplam 15 off-shore şirketten oluşan Viva Ventures firmasının teklifini yetersiz bulup anlaşmayı bozmuştu. 
     Özelleştirme Ajansı'nın Viva Ventures'ten vazgeçmesi üzerine ihalede ikinci sırada bulunan ve ihale sonrasında iyileştirilmiş yeni bir teklif sunan Koç Holding-Türk Telekom konsorsiyumunu görüşmeye davet etti. Viva Ventures ise Özelleştirme Ajansı Denetim Kurulu kararına itiraz ederek, konuyu Yüksek İdari Mahkemesi'ne götürdü. 
     Bulgaristan'daki gözlemciler, Yüksek İdari Mahkemesin alacağı karar sonunda zor bir sınav daha geçecek BTK'nın özelleştirmesinde, Koç Türk Telekom'un başarılı çıkacağını ileri sürdüler. 
     
</TEXT>
</DOC>
