<DOC>
<DOCNO> 179320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun12.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere göçmenlerden HIV ve tebürküloz testi isteyecek.. 
</HEADLINE>
<TEXT>

     İngiltere'de hükümetin, her yıl ülkeye gelen onbinlerce göçmenden HIV ve tüberküloz testi istemeye hazırlandığı belirtildi. İngiliz gazetelerinde yer alan konuyla ilgili haberlerde, hükümet yetkililerinin bu konudaki eleştirilerden çekindikleri, ancak yine de fazla dikkat çekmeyecek ve tartışma yaratmayacak bir yol arayışı içinde oldukları öne sürüldü. Özellikle göçmen haklarını koruyan sivil toplum kuruluşlarının tepkilerinden çekinen hükümetin, İngiltere'ye gelmek üzere çalışma vizesi için başvuran herkese kendi ülkesinde bir sağlık taraması yaptırma şartı koyma seçeneği üzerinde durduğu belirtiliyor. 
     Sözü edilen hastalıkların çok görüldüğü ülkelerin vatandaşları için ise özel bir sağlık taraması metodu izlenmesi öngörülüyor. Konuyla ilgili uygulamanın ayrıntılarının kısa sürede ortaya çıkacağı, ancak planın uluslararası yasalarla korunmakta olan mültecileri kapsamayacağı belirtiliyor. Bu arada, hükümetin bir başka yasal hazırlık çerçevesinde 2 yıldan fazla hapis cezası alan mültecileri hemen sınır dışı etmeyi planladığı kaydediliyor. 
     
</TEXT>
</DOC>
