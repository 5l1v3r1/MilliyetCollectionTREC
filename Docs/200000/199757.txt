<DOC>
<DOCNO> 199757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko23.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Compex Bilgisayar Fuarı, Mustafa Koç tarafından açıldı... 
</HEADLINE>
<TEXT>

     Koç Holding Yönetim Kurulu Başkanı Mustafa Koç, başarının Türkiye topraklarının yapısal bir özelliği haline gelebilmesi, elde edilen başarıların kalıcı olabilmesinin sağlanabilmesi için küresel ekonominin gereklerine uyulması gerektiğini bildirdi. 
     Lütfi Kırdar'da düzenlenen Compex 2003 28. Uluslararası Bilgisayar Fuarı'nın açılışını yapan Koç, burada yaptığı konuşmada, gelişen teknolojinin gündelik ve iş yaşamında bilgi akışını ne kadar hızlandırdığının ve etkin kıldığının gözlendiğini anlattı. 
     Koç, Türkiye'de bu alandaki gelişmeleri takip eden ve bunları bu tür fuarlar aracılığıyla topluma duyuran kurum ve kuruluşların varlığının kendisini gelecek için umutlu kıldığını dile getirerek, ''Teknoloji ile insanın buluşmasının Türkiye'nin ekonomik büyüme, gelişme ve küresel piyasalarla bütünleşmesi açısından kritik bir önemi var'' dedi. 
     Türkiye'nin Batı dünyasının yaşam standartlarını yakalamak için uzun yıllardır mücadele verdiğini kaydeden Mustafa Koç, şöyle konuştu 
     ''Bütün olumsuz koşullara rağmen ulaştığımız yerin önemli ve umut veren bir nokta olduğunu düşünüyorum. Bu noktadan daha da ileriye gidebilmemizde bilgi ve teknolojiye yapılan yatırımların ve eğitimin büyük bir rolü olacağını düşünüyorum. Dünya ekonomisi son 20 yıldır küreselleşme olarak adlandırılan süreci yaşıyor. Türkiye böyle bir dönemde belirli stratejik sektörlerde büyük başarılara imza attı ve daha büyük işlere imza atma potansiyelinde olduğunu gösterdi. Başarıyı ülkemiz topraklarının yapısal bir özelliği haline getirebilmemiz, elde edilen başarıların geçici değil kalıcı olmasını sağlayabilmek için Türkiye'nin küresel ekenominin gereklerini yerine getirmesi gerekiyor. Bunların en önemlileri de teknoloji, internet, iletişim ve ulaşım altyapılarıdır. '' 
     
     ŞİKAYETİN ANLAMI YOK 
     Dünyada 20 yıl önce başlayan ve 10 yıl önce zirvesine ulaşan telekomda deregülasyon furyasını Türkiye'nin kaçırdığı görüşünü dile getiren Mustafa Koç, Ocak ayında telekom hizmetlerinin liberelleştiği bir döneme ayak basılacağına işaret etti. 
     ''Artık geç kaldık diye, suçlular şunlar diye şikayet etmenin anlamı yok. Gecikerek gelişmenin dezavantajları olduğu kadar avantajları da vardır'' diyen Koç, geç kalmanın dezavantajlarının son teknolojileri kullanarak avantajlara çevrilebilmesinin mümkün olduğunu söyledi. 
     Her sektörün sahip olma mecburiyetinde olduğu tek unsurun bilgi olduğunu dile getiren Koç, şunları kaydetti 
     ''Bilgi varsa, iletişim varsa, çözüm de vardır. Bilgiye şeffaf erişim varsa, yolsuzluk yok olur veya azalır. İletişim varsa, anlaşmazlıklar çözümlenir. Bilgi ve iletişim varsa, fırsatlar bulunur yoksa da yaratılır. Bu açıdan kişisel bilgisayarın icat edilmesinden bu yana Türkiye'de bu fuarları düzenleyen Compex'in yöneticilerine de teşekkür borçluyuz.'' Standları gezerken kendisine yöneltilen soruları yanıtlamayan Mustafa Koç, Kıbrıs ile ilgili bir soruya, ''Burası Kıbrıs sorusunun yeri değil'' karşılığını verdi. 
     
</TEXT>
</DOC>
