<DOC>
<DOCNO> 153535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo08.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Spordan sonra nasıl dinlenilir 
</HEADLINE>
<TEXT>

     Sporda yoğun maç trafiğinde oyuncuların yeterli beslenememesi, uykularını alamaması ve aşırı yüklenmelerin sakatlıklara davetiye çıkardığı, maç sonrası yapılan soğuma antrenmanlarının, bunu önlemede büyük önemi bulunduğu bildirildi. 
     Halen Basketbol Milli Takımı, Ülkerspor ve Migrosspor kulüplerinin doktorluğunu yürüten, Galatasaray'ın eski kulüp doktoru Prof. Dr. Burhan Uslu, kendisine ait internet sitesinde konuyla ilgili açıklamasında, sporcuların beslenmesi ve uyku düzeni dışında, antrenman sıklığı ve bu arada yapılan maç ve seyahatlerin de dikkate alınması gerektiğini kaydetti. 
     Uslu, ''Her seyahat sonrası, sporcuların belirli bir dinlenme süresine ihtiyaç vardır. Kısa seyahatler sonrası ve maçların ardından yapılan bir dinlenme-soğuma antrenmanı, sporcunun kendini dinlenik hissetmesi ve daha sonra oluşacak sakatlıkların önlenmesi için yararlıdır'' dedi. 
     Bu antrenmanın fizyolojik etkisi konusunda fazla araştırma olmadığını, ancak yararlı etkileri konusunda fikir birliği bulunduğunu ifade eden Prof. Dr. Uslu, şu görüşlere yer verdi 
     ''Maç sırasında en üst düzeyde stres altında bulunan vücudun ısısı, kalp hızı ve kan basıncı artar, adalelerde keratin kinase ve myoglobin gibi yorgunluğa yol açan maddeler yapılır. Eğer sporcu aniden çalışmayı bırakırsa, dolaşımdaki adrenalin ve endorfinlerin seviyesi yüksek kalır ve sporcu kendini yorgun hisseder, gece uyuması zor olur. Adalelerde ortaya çıkan maddeler yorgunluk ve sertliğe neden olur. Vücut ısısının kalp hızının ve kan basıncının ani düşmesi, kimse için iyi bir durum değildir.'' Prof. Dr. Burhan Uslu, bunların önlenmesi için soğutma ya da dinlenme antrenmanı yapılmasının etkili olacağını vurgulayarak, şöyle devam etti 
     ''Böylece vücut ısısı, kalp hızı ve kan basıncı yavaş yavaş düşer ve dinlenme seviyesine gelir. Ana kas gruplarının nazikçe çalıştırılması sonrası adalede salınan maddeler atılır ve vücut, adrenalin ile karşıt etkili hormonları salgılar. Egzersiz sonrası sporcu kendini dinlenik hissedip, rahat bir gece geçirir. Egzersiz sonrası vücut ısısının artması, germeler ve eklemlerin hareket ve esnekliği için en ideal zamandır.'' Prof. Dr. Uslu, sporculara, dinlenme antrenmanının pozitif etkisini iyice anlamaları ve erken yaştan itibaren bunu alışkanlık edinmeleri tavsiyesinde bulundu. 
     




</TEXT>
</DOC>
