<DOC>
<DOCNO> 184325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko09.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, 6. gözden geçirme için yarın geliyor... 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam başkanlığındaki bir heyetin, stand-by anlaşmasının 6. gözden geçirme çalışmalarına başlamak için yarın Türkiye'ye geleceği öğrenildi. 
     IMF Türkiye Temsilcisi Odd Per Brekk, konuyla ilgili yazılı açıklamasında, Moghadam başkanlığındaki heyetin önce İstanbul'da iş dünyası temsilcileriyle görüşeceğini, ardından Ankara'ya geçerek hükümet yetkilileriyle temaslarda bulunacağını kaydetti. 
     Per Brekk, heyetin temaslarında 2003 yılı bütçe uygulamalarıyla 2004 yılı bütçe hazırlıkları üzerinde yoğunlaşılacağını, ayrıca Türk hükümetinin Niyet Mektubu'nda belirttiği ve 6. gözden geçirmeyle ilgili olarak tamamlamayı hedeflediği geniş kapsamlı yapısal reformların ele alınacağını kaydetti. 
     Açıklamada, ele alınacak bu reformlar, ''teşviklerin yeniden düzenlenmesiyle birlikte doğrudan vergi reformu mevzuatının tamamlanması, yeni bütçe yasalarının Kamu Mali Yönetim Ve Denetim Yasası çıkarılması, kamu iktisadi teşebbüslerindeki fazla çalışan sayısının hedeflere uygun şekilde azaltılması, BDDK'nın etkinliğinin güçlendirilmesi için gerekli yasaların çıkarılması, Türk Telekom'un özelleştirilme planının onaylanması ve firmalarla hane halklarının borçlanma maliyetlerini yükselten aşırı vergilendirme ve diğer aksaklıkların azaltılmasına yönelik bir strateji benimsenmesi'' olarak sıralandı. 
     2002-2004 yıllarını kapsayan stand-by çerçevesinde IMF'ce Türkiye'ye sağlanan toplam 17.5 milyar dolarlık krediden dağıtılacak 2.5 milyar doların kaldığını hatırlatan Per Brekk, ''Ekonomik programın yolunda gittiğini ve Türk ekonomisinin doğru yolda bulunduğunu'' belirtti. Faiz oranlarının hatırı sayılır ölçüde düştüğünü, Türk Lirasının istikrarını koruduğunu, program uyarınca 2003 yılı için saptanan yüzde 5'lik büyüme hedefinin tutturulabileceğinin görüldüğünü belirten Per Brekk, bu yıl için belirlenen yüzde 20 hedefinin de ulaşılabilir göründüğünü ifade etti. 
     Per Brekk, Türk makamlarının reform çabalarını sürdürmesiyle, 6. gözden geçirmenin IMF İcra Direktörleri Kurulu'nca Ekim sonu ya da Kasım başında onaylanabileceğini ve bunun 500 milyon dolarlık yeni bir kredi diliminin serbest bırakılmasının önünü açacağını bildirdi. 
     
</TEXT>
</DOC>
