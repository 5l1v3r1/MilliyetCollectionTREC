<DOC>
<DOCNO> 186914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/siy03.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere Arapça kurs 
</HEADLINE>
<TEXT>

   Genelkurmay Başkanlığı, tezkerenin çıkması halinde göreve hazır olmaları için askerleri Arapça kursuna aldı. Türk askeri için bir cep sözlüğü de hazırlandı 
      BARKIN ŞIK Ankara 

   
   Irak'a asker göndermeye ilişkin ön hazırlıklarını 14 Eylül'de tamamlayan Genelkurmay Başkanlığı, "görevin niteliğine uygun" Arapça bilen istihbarat uzmanlarını da Irak'a göndermeyi planlıyor. Türk askeri ve Irak halkı arasında "asgari" iletişimi sağlayacak bir cep sözlüğü de hazırlatan Genelkurmay, kritik görevlerde kullanılacak personeli Arapça kursundan geçirtiyor. 
   Kara Lisan Okulu tarafından hazırlanan sözlükte, günlük yaşamda kullanılan sözcükler ve gramer bilgisi ile temel komutlar yer alıyor. "Adın ne", "dur", "yat", "nasılsın" gibi sözcüklerin yer aldığı sözlük, hükümetin asker göndermeye ilişkin talimatı Genelkurmay'a iletmesinin ardından basımevine verilecek. 
   ABD'den Türk askerinin Irak'ta hangi sektörde görev alacağına ilişkin yanıtı bekleyen Genelkurmay, Irak'a asker gönderme kararı verilmesi durumunda "zaman kaybının" önüne geçmek için ön hazırlıklarını tamamladı. Asker gönderme kararı alınırsa, Tümgeneral Ümit Şahintürk komutasındaki 1. Türk Taktik Tümen Karargahı ile Tuğgeneral Emin Alpman komutasındaki uluslararası barış harekatlarına destek veren 28. Mekanize Piyade Tugayı Irak'ta görev alacak. 3500 - 4000 kişilik bu kuvvete Jandarma Genel Komutanlığı'ndan bir taburun eklenmesi bekleniyor. Tabur, görev alınacak sektörde meydana gelecek adli olaylara ilişkin soruşturmaları yürütecek. 
   Türkiye komutasına İslam ülkelerinden verilmesi beklenen iki tugaylık destekle görev alınacak sektördeki toplam asker sayısının 10 - 12 bin düzeyinde olması bekleniyor. 
   Hava Kuvvetleri Komutanlığı da, tümen karargahına üç kişiden oluşacağı belirtilen "ileri hava kontrol ünitesi" ile destek verecek. 
   Irak'a gönderilecek birliklerde kadın askerlerin ise yer almayacağı öğrenildi. Jandarma Genel Komutanlığı Okullar Komutanlığı'ndan geçen ay mezun olan ve üst araması için istihdam edilen kadın astsubayların stajlarını tamamlamadıkları için Irak'ta görev almalarının söz konusu olmadığı bildirildi. 
   Irak'ta görevlendirilecek tümen karargahı Bağdat'ta konuşlu en yüksek ABD karargahına ve Korgeneral Ricardo Sanchez'e bağlı olarak çalışacak. Genelkurmay, asker gönderme kararı ile birlikte Bağdat'ta albay seviyesinde bulunan irtibat heyetini tuğgeneral seviyesine çıkarmayı planlıyor. 
   ABD'nin. Türk askerinin misyonuna ilişkin yanıtlarını netleştirmesi ile birlikte Irak'ta görev alacak özel kuvvetlerin sayısıyla teçhizat ve malzeme envanteri belirginleşecek. 
   
</TEXT>
</DOC>
