<DOC>
<DOCNO> 170023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo01.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor başkanlığına Zafer Katrancı seçildi... 
</HEADLINE>
<TEXT>

     Denizlispor'un Olağan Genel Kurulu'nda kulüp başkanlığına Zafer Katrancı seçildi. 
     Çatalçeşme Oda Tiyatrosu Salonu'nda gerçekleşen Denizlispor Genel Kurulu'na tek listeyle gidildi. 
     Kulubün 36 yıllık tarihinde ilk kez bir genel kurulda delege çoğunluğuna ulaşılırken, kulüp başkanlığına adaylığını koymayan Mustafa Baysal, duygusal bir konuşmayla kongreye veda etti. 
     Denizlispor'a 14 yıl süreyle her kademede hizmet ettiğini anlatan Mastafa Baysal, Süper Lig ve UEFA Kupası'ndaki başarılarıyla Denizli'nin adını tüm dünyaya duyurduklarını söyledi. Baysal, ''Devraldığımız bayrağı ileriye taşıdık. Yeni göreve gelecek yönetim de bayrağımızı daha yükseklerde dalgalandıracaktır'' dedi. 
     Kongre'de yapılan seçimin ardından Denizlispor'un başkanlığına seçilen Zafer Katrancı da, hedeflerinin ilk 5'te yer almak olduğunu ifade ederek, ''Bunu sadece yönetim kurulu ile değil, tüm Denizli halkı ile elele vererek yapacağız'' diye konuştu. 
     Denizlispor'un 2003-2004 sezonundaki bütçesi de 18 trilyon 44 milyar lira olarak kabul edilirken, yeni yönetim kurulu ise şu isimlerden oluştu 
     ''Sedat Semerci, Mehmet Ekizler, Kadir Seyrek, Ramis Bilgiç, Yurdal Duman, Erkan Çakır, Zorhan Sancar, Osman Vural Yapıcı, Turgut Dalaman, Salih Demirkan, Feridun Basmacı, Cengiz Ayyavuz, Ali Akça, Cengiz Subaşı, Kamil Battal, Hüseyin Ateş, Hasan Kıbrıslıoğlu, Coşkun Caner, Kamil Öz ve Turan Özen.'' Genel Kurul, Genç Denizlisporlular Derneği'nin eski başkan Mustafa Baysal'a hatıra plaketi sunmasıyla sona erdi. 
     
</TEXT>
</DOC>
