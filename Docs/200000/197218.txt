<DOC>
<DOCNO> 197218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/bila.html </URL>
<DATE> 2003/11/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Hedef tartışması 
</HEADLINE>
<TEXT>

   
   İstanbul'da gerçekleşen bombalı saldırıların hedefi konusunda tartışmalar sürüyor. Saldırıların Türkiye'yi mi hedef aldığı, yoksa ABD, İngiltere ve İsrail'e mi mesaj anlamı taşıdığı konusunda farklı görüşler var. 
   Hedef Türkiye'ydi veya diğer ülkelerdi, diyerek bir ayırıma yönelmek anlamlı değil. Saldırıların birden fazla hedef güttüğü, bunlar arasında kuşku yok ki Türkiye'nin de bulunduğunu kabul etmek gerekir. 
   Bombalı eylemlerin seçtiği hedeflerin sinagoglar ve İngiliz konsolosluğu ve bankası olması, ABD, İngiltere ve İsrail'e yönelik mesaj niteliği taşıdığını gösteriyor. Ayrıca eylemlerin İstanbul'da gerçekleşmesi, yine kuşku yok ki, Türkiye'nin hedefler arasında olduğuna işaret ediyor. 
   Bu nedenle ayırım yapmak yerine birden fazla ülkenin hedeflendiği sonucuna varmak daha gerçekçi... 
   Hedefi sadece Türkiye olarak veya AKP hükümeti olarak yorumlamak yanıltıcıdır. Eğer böyle olsaydı, istediği hedefe eylem yapabildiği anlaşılan teröristlerin, sinagog ve konsolosluk yerine, doğrudan Türkiye'ye mesaj verecek nitelikte başka bir hedef seçmeleri gerekirdi. Oysa seçilen hedefler, sadece ve doğrudan Türkiye'ye değil, ABD, İngiltere ve İsrail'e mesaj verilmek istendiğinin kanıtları... 
   Bu eylemleri Ortadoğu sorunundan, Afganistan ve Irak'ın işgalinden bağımsız değerlendirmek de doğru değildir. Eylemlerin dünyanın diğer yerlerinde son dönemlerde gerçekleşenlerle hemen hemen aynı olması bunu gösteriyor. 
   Teröristler açısından bakıldığında ABD, İngiltere ve İsrail'in vurulabileceği, her yerde vurulmaya çalışıldığı, bu amaç doğrultusunda Türkiye'nin sakınılmadığı da söylenebilir. Teröristlerin gözüyle Türkiye'nin, ABD, İngiltere, İsrail ittifakı içinde görüldüğüne de kuşku yok. 
   "Nereden gelirse gelsin" derken, Ankara'nın üzerinde durması gereken, terörün kendisi olmalı, terörü bir yöntem olarak seçen ve kullananlar olmalıdır. Kaynağı veya amacına göre ayırım yapılmadan, terörden en çok çekmiş ülkelerden biri olarak, bu yönteme karşı duruş sergilemelidir. 
   Hiçbir gerekçe terörü meşru kılmayacağı gibi hafifletici sebep olarak da görülemez. 
   Diğer taraftan Batı dünyasının öncü süper güçlerinin de terör üreten girişimleri, işgalleri ve politikaları konusunda da uyarıcı olmak gerekmektedir. 
   İstanbul'da yaşananların çokuluslu küresel terör eylemleri olduğu düşünülürse, bu nitelikli terörle mücadelede uluslarararası işbirliğinin önemi daha iyi anlaşılır. Bu işbirliği ve dayanışma içinde Batı'nın politikalarının ABD ve destekçilerinin çıkarları eksenine hapsedilmemesi gerektiği de dikkate alınmalıdır. 
   
      
   
</TEXT>
</DOC>
