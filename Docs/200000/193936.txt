<DOC>
<DOCNO> 193936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yasam/yas06.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırat Delibaş'ın 'kolları kırılıyor' 
</HEADLINE>
<TEXT>

   Delibaş'ın cezaevine girmesinin ardından 'önemli adamları' da art arda yakalanmaya başladı 
      ELVAN EZBER-AHU COŞKUN İstanbul 
   
   Organize kapkaç çetesinin elebaşı olduğu öne sürülen ve geçtiğimiz hafta cezaevine konulan Fırat Delibaş'a bağlı olarak çalışan Eminönü grubunun lideri Şehmuz Baran, aralarında 4 de çocuğun da bulunduğu 11 kişiyle birlikte yakalandı. Soruşturmada çetenin, Diyarbakır'dan kaçırdıkları çocuklara, Tarlabaşı'ndaki evlerde yankesicilik eğitimi verdikten sonra zorla yankesicilik yaptırdığı belirlendi. Polisteki işlemleri tamamlanan yedi kişi, İstanbul Cumhuriyet Başsavcılığı'na sevk edildi. Zanlılar, çıkarıldıkları nöbetçi mahkemece tutuklanarak cezaevine gönderildi. 
   Ardından da Delibaş'ın sağ kolu olarak bilinen, gruplar arasındaki koordinasyondan sorumlu Vecdi Yılmaz ile Yaşar Aslan ele geçirildi. 
   
   İşte suç listesi 
   Delibaş'ın 20 ayrı suçtan hapis ve para cezalarına çarptırıldığı ortaya çıktı. Delibaş, 1987'den bu yana hırsızlık, yankesicilik, adam yaralama, görevli memura hakaret, çete, ayaklanma, yalan beyanda bulunmak, Ateşli Silahlar Kanunu'na muhalefet gibi suçlardan yargılandı. Toplam 991 milyon 888 bin 400 lira para, 7 yıl 1 ay 12 gün hapis cezasına çarptırıldı. 
   
   
</TEXT>
</DOC>
