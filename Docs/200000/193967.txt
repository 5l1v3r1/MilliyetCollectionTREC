<DOC>
<DOCNO> 193967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun11.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda basını "Türkiye'ye karşı dürüst olma zamanı geldi" 
</HEADLINE>
<TEXT>

     Hollanda'da yayımlanan ''De Telegraaf'' gazetesi, ''Avrupa Birliği'nin tam üyelik konusunda Türkiye'ye karşı dürüst davranması zamanının geldiğini'' yazdı. 
     Ülkenin en büyük gazetesi olan De Telegraaf'da ''Genişleme'' başlığı altında yayınlanan yorumda, ''AB Komisyonu'nun son Türkiye İlerleme raporunda Türkiye'ye sert koşullar getirildiği, bu koşulların yerine getirilmemesi halinde, söz verildiği gibi Ankara'ya 2004 sonunda üyelik müzakereleri için tarih verilmeyeceğinin belirtildiği'' kaydedildi. 
     ''Türkiye'nin tam üyeliği konusundaki kuşkuların, koşulların yerine getirilip getirilmemesinden daha önemli olduğu'' ifade edilen yorumda, ''bu kuşkuların, Türkiye'nin Avrupa'nın parçası olamayacağı yönünde olduğu'' belirtildi. 
     ''Türkiye ile AB ülkeleri arasındaki tarihi ve kültürel farkların çok büyük olduğu'' savunulan yorumda, ''bu farkın kapatılmasının mümkün olmadığı'' görüşü öne sürüldü. 
     ''AB'nin Türkiye'ye, tam üyelik yerine belirli öncelikleri kapsayan özel bir statü verebileceği'' kaydedilen yorumda, ''Türkiye'nin, diğer ülkelerle bir tutulmadığının, artık dürüst şekilde Türkiye'ye açıklanması gerektiği'' belirtildi. 
     
</TEXT>
</DOC>
