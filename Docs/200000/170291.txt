<DOC>
<DOCNO> 170291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur32.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül MGK, Danışma Kurulu niteliğinde olmalıdır 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Milli Güvenlik Kurulu'nun icrai nitelikte yetkilerden çok, danışma niteliği bulunan bir kurul olması gerektiğini söyledi. 
     CNN-TÜRK'te ''Eğrisi Doğrusu'' programına konuk olan Gül, 7. uyum paketinin MGK'ya ilişkin bölümlerine Genelkurmay Başkanlığı'ndan itirazlar olduğu yönünde haberlerin hatırlatılması üzerine, uyum paketinde yer alan tüm konulara ilişkin ilgili kurumların görüşlerini aldıklarını ve bu görüşlerin değerlendirileceğini belirtti. 
     Türkiye ile AB arasında müzakerelerin başlama tarihinin 2004'ün Aralık ayında netlik kazanacağını hatırlatan Gül, Türkiye'nin önünde yapılması gereken birçok konu olduğunu kaydetti ve ''Bu, bizim için son bir fırsat'' dedi. Gül, AB Genel Sekreterliği uzmanlarının güncellenmiş Katılım Ortaklığı Belgesi KOB çerçevesinde atılması gereken tüm adımları kapsayan geniş çaplı bir çalışma yaptıklarını ve bu çalışmada yer alan konuların 7. uyum paketine dahil edildiğini söyledi. 
     AB içinde birçok ülkede MGK benzeri kurumlar bulunduğuna işaret eden Gül, Türkiye'de askeri müdahalenin ardından 1983 yılında sivil yönetime geçildiğini ve MGK'yı oluşturan kanunun, askeri yönetimden sivil yönetime geçilirken biraz daha kontrollü olmak için yapıldığını kaydetti. 
     Bu kanunun değiştirilmesi için bir çalışma içinde olduklarını ifade eden Gül, çalışmanın ilgili kurumlara gönderildiğini, kurumlardan görüş alındığını ve görüşlerin değerlendirileceğini belirtti. 
     Gül, Genelkurmay'ın MGK'nın icrai yetkilerinin kaldırılmasını istemediği yönünde basında yer alan haberlerin hatırlatılması üzerine, AB kriterleri içinde gerekli düzenlemelerin nasıl yapılacağının değerlendirileceğini söyledi. Gül, ''MGK'nın icra yetkileri mi, yoksa danışma niteliği mi olmalı'' sorusuna şu yanıtı verdi 
     ''AB kriterlerine göre icra yetkisi olamaz. AB ülkelerinin hepsinde danışma niteliğindedir, icra hükümetlerindir. Dolayısıyla danışma niteliğinde olmalı.'' Gül, 7. uyum paketinin, AB'nin İlerleme Raporu'nu hazırlayacağı Eylül ayından önce TBMM'den çıkarılması gerektiğini de söyledi. 
     
     TOPLUMA KAZANDIRMA YASASI VE KIBRIS 
     Topluma kazandırma yasa tasarısına yönelik eleştirilere katılmadığını belirten Gül, bu yasanın bir devlet ihtiyacı olarak kendi Başbakanlığı döneminde ortaya çıktığını ve böyle bir yasaya ihtiyaç olduğu kararının, devletin tüm ilgili birimlerince alınan ortak bir karar olduğunu söyledi. 
     Türkiye'nin müzakerelere başlamasıyla Kıbrıs konusunun çözülmesi arasında doğrudan bağlantı olmadığını, ancak çözümün Türkiye'nin de işini kolaylaştıracağını söyleyen Gül, ''AB söz konusu olmasa da Kıbrıs'ın çözülmesi için elimizden geleni yapmak zorundayız'' diye konuştu. 
     Gül, Annan planına ilişkin bir soru üzerine, çözüm bulma peşinde olanların fazla kategorik olmamaları gerektiğini, önemli olanın iki tarafı da tatmin edecek bir sonuca ulaşılması olduğunu söyledi. 
     
</TEXT>
</DOC>
