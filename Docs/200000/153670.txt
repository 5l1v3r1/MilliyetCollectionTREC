<DOC>
<DOCNO> 153670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yasam/yas05.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ana-kızı ezen genç tutuklandı 
</HEADLINE>
<TEXT>
'133'le çarptım korkup kaçtım' 
Unkapanı'nda anne ile kızına çarpan sürücü Esat Özmen, "Camdan içeri giren bebeği kolayca bulunsun diye elektrik direğine bıraktım" dedi 
     İSTANBUL Milliyet 

     Eminönü'nde alt geçidin kapalı olması üzerine, yoldan karşıdan karşıya geçmek isteyen Fatma Giresun ve 8 aylık kızı Havvanur'a çarparak ölümüne neden olan Esat Özmen 25 ifadesinde, "Bebeği kolay bulunabilmesi için elektrik direğinin altına bıraktım" dedi. Özmen, çıkarıldığı nöbetçi mahkemece tutuklandı. 
     
     İhbarla yakalandı 
     Fatma Giresun ve kucağındaki bebeğine çarpan, kaza anında camdan otomobilin içine düşen bebeği de Balat'ta yol kenarına bırakan 34 AF 0565 plakalı otomobilin sürücüsü Özmen, ihbar sonucu yakalandı. Özmen, ifadesinde, şunları söyledi "Unkapanı'na geldiğimde önce bir adamı fark edip yavaşladım. Daha sonra bir kadının karşıdan karşıya geçmeye çalıştığını görünce selektör yaptım. Duraksadığını anlayınca tekrar hızlandım. Ancak birden karşıya geçmeye çalıştı. Çarptıktan sonra paniğe kapılıp kaçtım. Yaklaşık iki kilometre sonra arabada battaniyeye sarılı bebek olduğunu fark ettim. Kolayca bulunabilmesi için aydınlatma direğinin altına bıraktım. Arabayı da evin kapalı garajına park edip kimseye birşey söylemedim. Sabah kazayı aileme anlattım." 
     
     Toprağa verildiler 
     Sağlık kontrolü için sabah Haseki Hastanesi'ne götürülen Özmen'e saldırmak isteyen Giresun ailesinin yakınları, güçlükle engelledi. Özmen, kaza anında 133 kilometre hızla gittiğini söyledi. Öte yandan anne Fatma ve kızı Havvanur Giresun dün Kanarya Mezarlığı'nda gözyaşları arasında toprağa verildi. 
     


YAŞAM 
















</TEXT>
</DOC>
