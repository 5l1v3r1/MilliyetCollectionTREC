<DOC>
<DOCNO> 156932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur09.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizb-ut Tahrir örgütü çökertildi... 
</HEADLINE>
<TEXT>

     Ankara Terörle Mücadele Şube Müdürlüğü, yasadışı Hizb-ut Tahrir terör örgütünü çökertti. Aralarında örgütün başı, şura üyeleri ve Ortadoğu ülkeleriyle bağlantıları kuran bir İsrailli'nin de yer aldığı 15 kişi gözaltına alındı. 
     Son zamanlarda başta Ankara olmak üzere Türkiye çapında bildiri dağıtıp afiş asarak irticai propaganda yapan Hizb-ut Tahrir örgütüne yönelik büyük bir operasyon gerçekleştirildi. 
     Ankara Devlet Güvenlik Mahkemesi Başsavcılığı'nın talimatları doğrultusunda diğer illerde de operasyon yapan Ankara Terörle Mücadele Şubesi'ne bağlı ekipler, örgütün sözde Türkiye sorumlusu Yılmaz Çelik'i yakaladı. Çelik'i sorgulayan polis, örgütün merkez komitesini oluşturan ve irticai terör örgütlerinde yönetim kadrosunu oluşturan 6 şura üyesini de ele geçirdi. 
     Altındağ, Keçiören ve Çankaya ilçelerinde birçok eve yapılan operasyon sonucunda Çelik'in de aralarında yer aldığı toplam 15 kişi gözaltına alındı. Örgütün Ortadoğu ülkeleriyle bağlantılarını kurduğu saptanan ve İsrail pasaportu taşıyan İmarettin Baragat da yakalandı. 
     Örgütün kullandığı evlerde yapılan aramalarda teksir, fotokopi, bilgisayar gibi malzemelerin de yer aldığı bir kamyon dolusu örgütsel dokümana el konuldu. 
     Ankara Emniyet Müdürlüğü'nde sorgulamaları süren örgüt mensuplarıyla ilgili ek gözaltı süresi alındı. 
     ''Tebliğ aşaması''nda olduğu kaydedilen Hizb-ut Tahrir örgütünün, Ürdün merkezli olduğu ve milli değerleri ortadan kaldırmaya yönelik propaganda yaptığı ifade edildi. 
     
</TEXT>
</DOC>
