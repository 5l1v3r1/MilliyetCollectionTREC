<DOC>
<DOCNO> 181927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko26.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da petrol bulundu... 
</HEADLINE>
<TEXT>

     Diyarbakır yakınlarında Karakilise-1 kuyusunda yüksek kaliteli petrol bulundu. 
     Yatırım operatörlüğü Alladdin Middle East firmasınca yürütülen ve diğer ortaklarını Avenue Energy ve Ersan Petrol Sanayii şirketlerinin oluşturduğu konsorsiyumun Başkanı Osman Sayer, yaptığı açıklamada, Diyarbakır yakınlarında sondajına 25 Haziran 2003 tarihinde başlanan Karakilise-1 kuyusunda, yüksek graviteli 30 API gravite ham petrol bulunduğunu, yapılan üretim testlerinden olumlu sonuç alındığını bildirdi. 
     Açıklamada, Karakilise-1 kuyusunun, arama ruhsat sahası üzerinde uzun yıllar süren detaylı sismik etüd ve jeolojik çalışmaların ardından açıldığı ifade edilirken, sahaya bugüne kadar 7 milyon dolar tutarında yatırım yapıldığı kaydedildi. 
     Arama ruhsat sahası üzerinde petrol keşfedilen yapı dışında, test edilmesi gereken diğer yapıların da bulunduğuna işaret edilen açıklamaya göre, Karakilise sahasının üretime geçirilmesini takiben, diğer yapılarda da yeni kuyuların açılması planlanıyor. 
     Sahadan üretilecek ham petrol, TÜPRAŞ Batman Rafinerisine sevk edilecek. Karakilise sahasının 22 milyon varil, diğer yapılarda toplam 70 milyon varil civarında üretilebilir rezerv olduğu saptandı. 
     Öte yandan sadece Karakilise sahasının, bugünkü fiyatlar ile katma değer hariç, Türkiye ekonomisine 0.5 milyar doların üzerinde katkı sağlayacağı kaydedildi. 
     
</TEXT>
</DOC>
