<DOC>
<DOCNO> 181098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur07.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler dikkat... Okula başlayacak çocuklar strese giriyor.... 
</HEADLINE>
<TEXT>

     Okula başlamanın, aile dışında geniş sosyal ortamlara girmemiş olan çocuklar için stres kaynağı olduğu bildirildi. 
     Kayseri Milli Eğitim Müdürlüğü Rehberlik ve Araştırma Merkezi Müdürü Bahamettin Karaköse, yaptığı açıklamada, okula başlama çağındaki çocuklarda, okulda nasıl bir ortamla karşılaşacağı konusundaki belirsizliğin, bazı sorunları beraberinde getirdiğini belirtti. 
     Çocuklardaki okula başlama stresini engellemek için anne ve babalara büyük sorumluluklar düştüğünü ifade eden Karaköse, şunları söyledi 
     ''Yeni başlayacak eğitim-öğretim sezonu, okula yeni başlayacak çocuklar için zorlu bir maratonun ilk adımıdır. Bu ilk adım, daha önce aile dışında geniş sosyal ortamlara girmemiş çocuklar için stres kaynağı olmaktadır. Bu stresin asıl sebebi ise çocuğun okulda nasıl bir ortam ile karşılaşacağı konusundaki belirsizliktir. Bu konuda anne ve babalara büyük sorumluluklar düşmektedir. Çocuklardaki okula başlama stresini engellemek için, anne ve babaların okul ortamına ilişkin belirsizlikleri ortadan kaldırması ve bu konuda daha anlayışlı olmaları gerekmektedir. Okul ortamına ilişkin belirsizlikler, abartılı ve korkunç biçimde anlatılırsa çocuğun kaygı ve stresi daha da artacak, ileri ki dönemlerde de ortaya çıkacak bir sorun haline gelecektir.'' 
     
     ÇOCUK ÖNCE PSİKOLOJİK OLARAK OKULA HAZIRLANMALI 
     Çocuklarını okula ve okul yaşantısına iyi ve güvenli şekilde hazırlamak isteyen anne ve babaların, bazı hususlara dikkat etmeleri gerektiğini kaydeden Karaköse, öncelikle psikolojik olarak okul ortamına hazırlanması gereken çocukların okul, sınıf, sıra, öğretmen, müdür, ders, teneffüs, sınıf arkadaşı ve okul arkadaşı gibi kavramlar konusunda bilgilendirilmesi gerektiğini vurguladı. 
     Kayıt yaptırılan okulun önceden gezilmesi, derslikler, oyun alanları, öğetmenler odası ve müdür odası gibi yerlerin gösterilmesinin, çocuğun okula ilişkin belirsizlikleri ortadan kaldırmasına yardımcı olacağını belirten Karaköse, okula başlama stresini engellemek için anne ve babaların yapması gereken diğer hususları şöyle özetledi 
     ''Çocuğun okul kıyafetlerini önceden alıp evde denemesi, onlara alışması sağlanmalıdır. Okulda kullanacağı kitap, defter ve kırtasiye malzemelerini seçerek kendisinin almasına izin verilmelidir. Çocuğun kendisinden 1-2 yaş büyük diğer öğrencilerle okul yaşantısı hakkında konuşması için uygun ortamlar oluşturulmalıdır. Fazla zorlayıcı ve baskıcı olmamak kaydıyla okul açılmadan önce çocuğa erken yatıp erken kalkma, kahvaltı ve kişisel temizlik yapma, kıyafetini hazırlama konularında alışkanlık kazandırılmalıdır. Okulun açıldığı ilk birkaç gün çocuğu okula anne veya babası götürmeli, ancak hiçbir zaman sınıf kapısı önünde veya sınıf içinde çocuk beklenmemelidir.'' Karaköse, ayrıca okula gidip gelirken acil durumlarda neler yapılabileceği ve trafik kuralları konusunda çocuğa eğitim verilmesi gerektiğini de sözlerine ekledi. 
     
</TEXT>
</DOC>
