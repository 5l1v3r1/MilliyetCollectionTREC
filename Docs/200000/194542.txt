<DOC>
<DOCNO> 194542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun17.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın yaşam öyküsü Çin'de 1 numara... 
</HEADLINE>
<TEXT>

     İngiltere milli futbol takımının yıldızı ve kaptanı David Beckham'ın özyaşamöyküsü, ''futbol mayası iyiden iyiye tutan'' Çin'in birçok kentinde en çok satılan kitap oldu. 
     China Daily gazetesinin haberine göre, Pekin'deki iki büyük kitap mağazası, geçen hafta, Beckham'ın ''David Beckham Benim Tarafım'' adlı kitabını almak isteyen hayranlarla dolup taştı. 
     Beckham'ın hayranları, 29,8 yüen'e 5 milyon 400 bin TL satılan kitap için mağazalarda uzun kuyruklar oluşturdu. 
     City Press editörlerinden He Yuksing, ''Satışların iyi olacağını tahmin etmiştik, ancak kitap tahminimizden de iyi satılıyor'' dedi. 
     Beckham, Temmuz ayında, Manchester United'dan İspanya'nın Real Madrid takımına 35 milyon euro transfer olmuştu. Ağustos'ta Beckham Çin'e ilk kez giydiği Real Madrid formasıyla geldi ve Pekin'de ilgi mihrakı oldu. 
     Japonya-Güney Kore ev sahipliğinde düzenlenen, İlhan Mansız'ın Senegal'e altın golü ve Güney Kore galibiyetiyle dünya üçüncüsü olan Şenol Güneş yönetimindeki Milli Takım'ın yer aldığı 2002 Dünya Kupası'nda Çin Halk Cumhuriyeti, ilk kez finallere katıldı ve Türkiye'ye 3-0 yenildi. 
     
</TEXT>
</DOC>
