<DOC>
<DOCNO> 153745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko20.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracattaki artış sürüyor... 
</HEADLINE>
<TEXT>

     Nisan ayında ihracat yüzde 36.6 artarak, 3 milyar 740 milyon 995 bin dolar olarak gerçekleşti. 
     Türkiye İhracatçılar Meclisi'nin TİM verilerine göre, geçen yıl Nisan ayındaki ihracat 2 milyar 738 milyon 937 bin dolar olmuştu. 
     Bu yıl, Ocak-Nisan dönemindeki ihracat da yüzde 34.7 arttı. Geçen yılın ilk dört ayında 10 milyar 369 milyon 384 bin dolar olan ihracat, bu yıl aynı dönemde 13 milyar 965 milyon 261 bin dolar seviyesine yükseldi. 
     TİM verilerine göre, 1 Mayıs 2002-30 Nisan 2003 dönemindeki ihracat yüzde 25.9 artışla 39 milyar 774 milyon 865 bin dolara yükseldi. Bir önceki dönemde ise ihracat tutarı 31 milyar 595 milyon 27 bin dolar olmuştu. 
     Irak savaşının sona erdiği Nisan ayındaki ihracat yüzde 36.6 artışla, 3 milyar 740 milyon 995 milyon dolara yükselirken, ihracatın lokomotifi konumundaki hazırgiyim ve konfeksiyon ihracatı yüzde 28.3 artışla 884 milyon 962 bin dolara çıktı. 
     
     OTOMOTİV İHRACATI YÜZDE 85.9 ARTTI 

     Taşıt araçları ve yan sanayii ihracatı da geçtiğimiz ay yüzde 85.9 artışla 640 milyon 717 bin dolara ulaştı. 2002 yılı Nisan ayında bu sektörün ihracatı 344 milyon 585 bin dolar olmuştu. 
     İhracat artışı hububat, bakliyat, yağlı tohumlar ve mamullerinde yüzde 92.2, zeytin ve zeytinyağında yüzde 259.5, kesme çiçekte yüzde 65.5, canlı hayvan ve su ürünlerinde yüzde 71.3, ağaç mamulleri ve orman ürünlerinde yüzde 40.5 oranında gerçekleşti. 
     Bu arada yaş meyve ve sebze ihracatında yüzde 2.1, fındık ve mamulleri ihracatında ise yüzde 13.9 gerileme yaşandı. 
     
     TİM BAŞKANI SATICI 

     Türkiye İhracatçılar Meclisi TİM Başkanı Oğuz Satıcı, ekonominin sağlığı açısından ihracat artışının süreklilik göstermesinin son derece sevindirici olduğunu vurguladı. 
     İhracata ilişkin gelişmeleri yorumlayan Satıcı, Nisan'da Irak savaşının sona ermesi ve Irak'ın yeniden yapılandırma sürecine girilmiş olmasının da memnuniyet verici olduğunu dile getirdi. 
     Satıcı, ''Dünya'da savaş dışında en önemli gündem maddesi olarak gözlenen SARS hastalığının Uzakdoğu ticaretini olumsuz etkilemesine paralel olarak, siparişlerinin bir kısmının Türkiye'ye kayması ihtimaliyle birlikte önümüzdeki aylarda ihracat rakamlarında bir artış olacağına inanılmaktadır'' dedi. 
     Sözlerini tuttuklarını ve yaratılan olumsuz koşullara rağmen üretmeye ve ihraç etmeye devam ettiklerini kaydeden Satıcı, açıklamasında şu görüşlere yer verdi 
     ''Türkiye'nin sorunlarının çözümünün rasyonel üretim ve buna dayalı ihracattır. Kaynak arayanlar, kaynak ihracattır. İstihdam sorununa çözüm arayanlar, çözüm ihracattır. 
     Türkiye'de her kesimin kurduğu cümleler ihracatla, üretimle, istihdamla başlarken, uygulamalarda bu kelimelerin akla dahi gelmemesi ihracatçıda Acaba aldatılıyor muyuz psikolojisi yaratmaktadır.'' İç talebin bastırılmasına da işaret eden Oğuz Satıcı, ''Uyarıyoruz, bu tehlikeli oyunda yolun sonuna gelinmiştir. Enflasyon programının ve ihracatın pozitif gelişiminin sürmesi artık üretime, ihracata ve bu yolla yaratılan yeni istihdam alanlarından sağlanacak iç talebin gelişmesine bağlıdır'' dedi. 
     




</TEXT>
</DOC>
