<DOC>
<DOCNO> 181500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko23.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TL'den altı sıfır atılmasıyla ilgili görüşler... 
</HEADLINE>
<TEXT>

     Maliye Bakanı Kemal Unakıtan'ın, TL'den 6 sıfır atılmasıyla ilgili çalışmaların başlatıldığını açıklamasının ardından, finans ve iş çevrelerinden konuyla ilgili açıklamalar geliyor. Yorumlar, kararın doğruluğu noktasında birleşirken, zamanlama konusunda farklı görüşler dile getiriliyor. 
     
     TEKFENBANK GENEL MÜDÜRÜ YILBAŞI UYGUN OLABİLİR 

     Tekfenbank Genel Müdürü Mehmet Nazmi Erten, enflasyonun yıl sonunda hedeflenen noktaya geleceğini belirterek, ''O noktaya gelirse de zaten yılbaşı Türk Lirası'ndan sıfırları atmak için uygun bir zaman olabilir'' dedi. 
     Enflasyondaki düşme trendinin yıl sonuna kadar devam etmesi halinde ekonominin yıl başından itibaren yeni bir lira ile tanışabileceğini ifade eden Erten, şunları kaydetti 
     ''Enflasyonla mücadelede bir noktadan sonra bu zaten gerekli. Ama zamanlamasının ve neticeye tesirinin iyi olması açısından dikkatli yapılması lazım. Sanki Maliye bakanımız biraz erken deklare etti. Ama bazen iyiliklerin heyecanı böyle şeyler yaptırabiliyor. Ben enflasyonun yıl sonunda hedeflenen noktaya geleceğini bekliyorum. O noktaya gelirse de zaten yılbaşı sıfırları atmak için uygun bir zaman olabilir. 
     Enflasyonda bir risk olmaz, ama alışkanlıklarımız açısından bazı zorlamalar olur. Her para biriminde sıfır atan ülkelerde geçiş dönemlerinde özellikle elinde banknot olanların bu alışkanlığı eski para birimi, yeni para birimi derken zorlandıkları oluyor. Ama ben büyük bir risk görmüyorum.'' Erten, şu aşamada faiz indirimi beklemediğini, hatta biraz erken olacağı düşünücesini taşıdığını ifade ederek, gündemde DEHAP ve IMF'nin gözden geçirme konularının bulunduğunu hatırlattı. 
     Piyasalarda faiz indiriminin Eylül ayında erken olacağını belirten Erten, ''Eylül enflasyonu bize yıl sonu hedefi için, bu düşüşün inandırıcılığı ve kalıcılığı konusunda büyük bir mesaj verirse belki gerekebilir. Ama ben kişisel, kurumsal olarak erken olacağını düşünüyorum'' diye konuştu. 
     
     DEMİRTAŞ ZAMANSIZ YAPILIRSA SIFIRLAR FAZLASIYLA GERİ DÖNER 

     TOBB Ticaret Odaları Konsey Başkanı ve İzmir Ticaret Odası İZTO Yönetim Kurulu Başkanı Ekrem Demirtaş, TL'den sıfır atılmasının gerekli olduğunu, ancak bunun zamansız yapılması halinde sıfırların fazlasıyla geri döneceğini söyledi. 
     Maliye Bakanı Kemal Unakıtan'ın ''liradan sıfır atılması'' ile ilgili açıklamalarını değerlendiren Demirtaş, konunun çeşitli defalar gündeme getirildiğini, ancak en önemli kriterin ''enflasyon rakamı'' olduğunu kaydetti. 
     Demirtaş, şunları söyledi 
     ''Artık hiçbirimiz hesap makinesiz iş yapamaz duruma geldik. Makinelerin haneleri yetersiz kalıyor. Liradan sıfır atılması gerekli, ama bu zamansız yapılırsa sıfırlar fazlasıyla geri döner. Enflasyon tek haneli rakamlara inmeden sıfır atmak tehlikelidir. Bunun örneklerini Latin ülkelerinde gördük.'' 
     
     BİR DEFAYA MAHSUS 

     TOBB Sanayi Odaları Konsey Başkanı ve Ege Bölgesi Sanayi Odası EBSO Meclis Başkanı Kemal Çolakoğlu da enflasyon tek haneli rakamlara inmeden ve bu durumun kalıcı olacağı anlaşılmadan sıfır atmanın yanlış olacağını savundu. 
     Güven ortamı söz konusu olursa, şu anda sözel olarak başlatılan hareketin doğru olabileceğini kaydeden Çolakoğlu, şöyle konuştu 
     ''Türkiye ekonomisi hala çok kırılgan. Siyasi istikrar halen ekonomik istikrarı gündeme getiriyor. Sayın Bakan 2003 sonunda sıfır atılacak deseydi çok erken olurdu. 2004 sonu bu iş için daha uygun. O zamana kadar ekonomik ve siyasi istikrar, AB süreci de netlik kazanacak. Ancak bu tür hareketlerin maliyeti çok yüksektir. Sıfır atma işlemi bir defaya mahsus olmalıdır.'' 

     
</TEXT>
</DOC>
