<DOC>
<DOCNO> 167298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko22.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener İmar Bankası'nın iflası istenecek... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankacılık Düzenleme ve Denetleme Kurulu BDDK kararıyla İmar Bankası'nın yönetim ve denetiminin Fon'a devredildiğini, söz konusu bankanın ortaklık haklarının Fon'a devrinin söz konusu olmadığını söyledi. 
     Şener, bir grup gazeteciye yaptığı açıklamada, İmar Bankası'nın bankacılık işlemleri yapma ve mevduat kabul etme izninin kaldırılması yanında, yönetim ve denetiminin Fon'a geçmesi konusunu değerlendirdi. 
     Bankalar Kanunu'nun 16. maddesinin 1. fıkrasının, ''bir bankanın bankacılık işlemleri yapma ve mevduat kabul etme izninin kaldırılması halinde yönetim ve denetimi Fon'a intikal eder'' hükmünü içerdiğini anlatan Şener, ''bu nedenle İmar Bankası'nın yönetimi ve denetimi Fon'a intikal etmiştir, söz konusu Banka'nın ortaklık haklarının Fon'a devri söz konusu değildir'' dedi. 
     
     BUNDAN SONRA YAPILACAKLAR- 
     Bu durumun, bundan sonraki aşamada birtakım işlemlerin yapılacağı anlamına geldiğini belirten Şener, söz konusu işlemleri anlatırken, Fon'un, yönetim ve denetimi kendisine intikal eden bankada, mevduat sahipleri ve diğer alacaklıların haklarını korumaya yönelik tedbirler alacağını bildirdi. 
     
     ''İHTİYATİ TEDBİR VE HACİZ UYGULANABİLİR'' 
     Şener, Bankalar Kanunu'nun 17. maddesinde sayılan, Yönetim Kurulu üyeleri ve yöneticilerinin mal, hak ve alacakları hakkında, Fon'un talebi üzerine, mahkemece ihtiyati tedbir ve ihtiyati haciz uygulanabileceğine işaret ederken, bankanın alacaklılarının ise alacaklarını temlik edemeyeceği veya bu sonucu doğuracak işlemlerde bulunamayacağını kaydetti. Şener, devamla şunları söyledi 
     
     ''İFLAS KARARI VERİLİR YA DA TASFİYE İŞLEMİ YAPILIR'' 
     ''Fon, yönetim ve denetimi kendine intikal eden bankadaki sigortalı mevduatı, doğrudan veya ilan edeceği bir başka Banka aracılığıyla ödeyerek, mevduat sahipleri yerine bankanın doğrudan iflasını isteyecektir. 
     Bu görev ve yetki, münhasıran Fon'a aittir. İflas kararı alınması halinde Fon, İflas Masası'na imtiyazlı alacaklı sıfatıyla iştirak eder. Fon ayrıca, İcra ve İflas Kanunu'nun yazılı İflas Dairesi ve alacaklılar toplantısıyla, İflas İdaresi görev ve yetkilerine de sahip olarak, Banka'yı İcra ve İflas Kanunu hükümlerine göre tasfiye eder. 
     İflas kararı verilmezse, Bankalar Kanunu'nun 18. maddesi 2 numaralı fıkrası uyarınca tasfiye işlemi yapılır. Bu durumda BDDK, tasfiye işlemini yakından takip eder ve denetler.'' 
     
</TEXT>
</DOC>
