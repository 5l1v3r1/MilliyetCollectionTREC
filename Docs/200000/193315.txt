<DOC>
<DOCNO> 193315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo21.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Atina'da... Terim Grupta en kritik maça çıkıyoruz 
</HEADLINE>
<TEXT>

     Galatasaray, Avrupa Şampiyonlar Ligi D Grubu'nda yarın oynayacağı Olympiakos maçı için Atina'ya geldi. 
     Elefterios Venizelos Havaalanı'na öğle saatlerinde gelen sarı-kırmızılı kafile, Türkiye'nin Atina Büyükelçisi Yiğit Alpogan tarafından karşılandı. Kafile daha sonra eskortlar eşliğinde kalacağı otele gitti. 
     Galatasaray Kulübü Başkanı Özhan Canaydın, havaalanında yaptığı açıklamada, bu maçı kazanarak yollarına devam etmek istediklerini belirterek, ''Her açıdan formdayız. Bizim için önemli bir maç. Kazanan taraf biz olmak istiyoruz'' dedi. 
     Teknik Direktör Fatih Terim de kendileri için önemli bir maç olduğunu vurgulayarak, ''Buraya 3 puan almak için geldik. Grubun en kritik maçlarından birini oynayacağız'' diye konuştu. 
     Grupta, Olympiakos ile oynadıkları maçta 3 puanla tanıştıklarını hatırlatan Terim, oyuncularına güvendiğini ve Atina'dan yenilmeden dönmeleri gerektiğini kaydetti. 
     Terim, kadroda sakat futbolcunun bulunmadığını, ancak Sabri'nin ağrılarının sürdüğünü bildirdi. 
     
     TÜRK-YUNAN DOSTLUĞU 

     Teknik Direktör Fatih Terim, maçın dostluk havasında geçeğini umduğunu da belirterek, şöyle konuştu 
     ''Maçlar gelir geçer, ancak Türk-Yunan dostluğuna zarar verilirse bunun geri dönüşü zor olur. Dostluk havası içinde geçmesini bekliyorum. Zaten son yıllarda artan Türk-Yunan dostluğu olumsuz hiçbir şeye izin vermeyecektir.'' 
     
     MİLLETVEKİLLERİ DE ATİNA'DA 

     Bu arada, sarı-kırmızılılarla birlikte Türk-Yunan Dostluk Grubu'na üye parlamenterler de Atina'ya geldiler. 
     AK Parti Bursa Milletvekili Mustafa Dündar başkanlığında Atina'ya gelen TBMM Türk-Yunan Dostluk Grubu'nda milletvekilleri AK Parti İstanbul Milletvekili Mehmet Denizolgun, AK Parti İstanbul Milletvekili İlhan Albayrak ve CHP Yalova Milletvekili Muharrem İnce bulunuyor. Milletvekilleri yarın Yunanistan Parlamentosu'na ziyarette bulunarak, gruba üye Yunan milletvekilleri ile biraraya gelecek. Dostluk Grubu akşam da Galatasaray-Olympiakos maçını izleyecek. 
     
     YOLCULUK KORKUTTU 

     Galatasaray kafilesini İstanbul'dan Atina'ya getiren Freebird Havayolları'na ait özel uçağın Atina'ya yaklaştığı sırada türbülansa girmesi kafilenin korkulu anlar yaşamasına neden oldu. 
     Pilotun, ''Yağışlı bir bölge içinden geçiyoruz. Korkulacak bir şey yok. Ayaklarınız yerden kesilebilir, yerlerinize oturun ve kemerlerinizi bağlayın'' anonsu yapması uçakta bulunanların korkusunu bir kat daha artırdı. Yaklaşık 7 dakika süren sarsıntının ardından, türbülans sona erince yolcular rahat bir nefes aldılar. 
     
     TERİM, PASAPORTUNU UÇAKTA UNUTTU 

     Teknik Direktör Fatih Terim, uçaktan ayrılıp pasaport kontrolüne geldiğinde pasaportunu uçakta unuttuğunu fark etti. Bu sırada Kulüp Başkanı Özhan Canaydın, büyükelçiden yardım istedi. Kısa süren sıkıntının ardından Terim'in pasaportu bulunarak sorun giderildi. 
     
     HAVALAR DEĞİŞTİ 

     İstanbul'dan güneşli bir havada ayrılan Galatasaray, Atina'ya geldiğinde sağanak yağışla karşılaştı. Atina'nın dün sıcak olduğu, havanın bugün bozulduğu öğrenildi. 
     Galatasaray Teknik Direktörü Fatih Terim bugün saat 17.45'te kaldıkları otelde basın toplantısı düzenleyecek. Sarı-kırmızılı takım da saat 19.00'da, yarın akşam maçın oynanacağı statta antrenman yapacak. 

     
</TEXT>
</DOC>
