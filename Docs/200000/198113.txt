<DOC>
<DOCNO> 198113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/ygokberk.html </URL>
<DATE> 2003/11/27/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Lucescu'nun AAA Planı 
</HEADLINE>
<TEXT>

   
   Lucescu'nun "A" planı yine Sergen'di. Ama galiba tek planı da... "B" si de sanki yoktu. Hatta "C"si de... Hatta "D"si de... 30 küsurdu galiba... İşte Beşiktaş'ın ilk 45'teki penaltısı hariç tek "gollük"ü... Pozisyonun başında Sergen'in pası vardı, sonunda da zaten yine Beşiktaş'ın Sergen'i vardı. "45"in artısında da işte yine o "A" planı vardı, ya da "AAA penaltı" vardı. 
   Beşiktaş'ın Kolombiyalısı'nın önündeki "3"lü, o "3"lünün önünde "5" li, onların biraz önündeki Sergen ve en öndeki İlhan Mansız... Lucescu maç gününün, "dün"ünde herkesin önünde "çıkın alın üç puanı" demişti. Oradaki "herkes"e göre ya söylediğine kendi de inanmamıştı, ya da pek inandıramamıştı. Beşiktaş'ı sanki "bir" puana oynatıyordu. Üstelik geride çabuk kızaran Emre, çabuk kızan Zago ile ileride almadığı riski bence geride alıyordu. Maç öncesi önümdeki televizyon ekranı soyunma odasının önünü gösteriyordu. Beşiktaş öyle gergindi ki, mesela yan hakem kramponları kontrol ediyordu. Bu kontrol bile Beşiktaş'ı belli ki acayip geriyordu. Dört puanlı Lazio gerileceğine 6 puanlı Beşiktaş niye bu kadar geriliyordu. Üstelik maç öncesi Lazio'nun Roberto Mancini'si fenalaşmış, Lazio coachsuz da kalmıştı. Gerçi Roberto Mancini'lisi de son maçında sekiz kişilik Perugia'yı zar zor yenmişti. Mesela Lucescu'ya Şampiyonlar Ligi'nde Lazio'dan kimi istersin deselerdi, Stamp tabii bir de Stankoviç, belki bir de Corrati derdi. Geri kalanları da bence Ümraniye'dekilerden seçerdi. Şanslı bir teknik adam Lucescu... İşte "A" planı işlemese de "AAA" Planı'nı işletiyor, ilk 45'te 1.5 pozisyondan bir gol buluyor, bir sürü pozisyondan bir gol bile bulamayan Lazio'yu ve Lazio'luları maç öncesi fenalaşan teknik direktörlerinden daha da fena hale sokuyordu. 
   İkinci 45 "Artık sen düşün Lazio" oynanacaktı belli ki... İtalyanlar hep beraber saldıracaktı ve de bol da kontr yiyeceklerdi. Beşiktaş rahatlamıştı da, tabii Beşiktaşlı da... Tam UEFA bile kurtaramaz Lazio'yu derken Roberto Muzzi 55'i biraz geçe öyle bir gol attı ki... Hani "ölü gibi"ye yapılan "şok gibi" geldi, Lazio'ya... Ve de tüm dengeler bir anda öyle bir değişti ki... Dakika 70 gibiydi. 60 dakikalık Sergen de 10 dakika önce yorulmuştu. Ahmed Hassan, Tümer bu dakikalarda çok iş yapabilirdi. Gerçi maç Lucescu'nun istediği gibi bitti, ama üstelik 90 dakika her şey de onun istediği gibi gitti. Ama Lazio sonlara doğru kaçırdıklarından birini atsa Beşiktaş rahat yeneceği Lazio'ya bedavadan yenilmiş olmayacak mıydı 
   
      
   
</TEXT>
</DOC>
