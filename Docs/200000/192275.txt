<DOC>
<DOCNO> 192275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo31.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler'e özel kredi kartı... 
</HEADLINE>
<TEXT>

     Vakıfbank'ın Fenerbahçeli taraftarlar için özel olarak hazırladığı kredi kartı, imzalanan protokolden sonra basına tanıtıldı. 
     Fenerbahçe Burnu'ndaki kulüp binasında düzenlenen imza törenine Kulüp Başkanı Aziz Yıldırım ve Vakıfbank Genel Müdürü Ahmet Kacar'ın yanı sıra, Asbaşkan Murat Özaydınlı, Teknik Direktör Christoph Daum ve futbolcular katıldı. 
     Kacar, Yıldırım'dan başlayarak yöneticiler, teknik heyet ve futbolculara kendileri için hazırlanan kredi kartlarını verdi. 
     Başkan Yıldırım, imzalanan protokolün ardından yaptığı konuşmada, Vakıfbank'ın zor günlerinde hep sarı-lacivertli kulübün yanında olduğunu belirterek, şunları söyledi 
     ''Daha önce kredi kartları ile ilgili olarak yapmış olduğumuz çalışmaların bir yenisini de Vakıfbank ile yapıyoruz. Bu geniş kapsamlı bir çalışmadır. Vakıfbank, bugüne kadar her zaman kulübümüze büyük destek vermiştir. Teminat konusunda sıkıntıya düştüğümüz dönemlerde yardımcı oldular. Bu kart ile Fenerbahçe Spor Kulübü'ne önemli bir katkı sağlanacaktır. Taraftarlarımızdan bu kartı alarak destek olmalarını bekliyoruz. 'Fenerbahçeliyim' diyen herkesin bu karta sahip olmasını diliyorum.'' Kacar ise, Fenerbahçe'nin renklerini taşıyan kredi kartı ile sarı-lacivertli taraftarlara özel avantajlar sunacaklarını kaydetti. 
     Taraftarların, kredi kartıyla harcama yaparak belli oranda kulübe yardımda bulunma fırsatını elde edeceğini anlatan Kacar, ''Bu kartla Fenerbahçeli taraftarlar, Vakıfbank'ın sunduğu düşük faiz oranlarından yararlanarak, dünyanın her yerinde alışveriş yapabilecek ve anlaşmalı mağazalardan taksitli alışveriş yapabilme imkanından faydalanacaktır'' şeklinde konuştu. 
     Bu arada, törende söz alan teknik direktör Daum, Galatasaray ve Fenerbahçeli futbolcuları bir banka reklamında gördüğünü hatırlatarak, masada bulunan Vakıfbank bayrağını gösterip, ''Fenerbahçelilerin bankası burada'' diyerek espri yaptı. 
     
</TEXT>
</DOC>
