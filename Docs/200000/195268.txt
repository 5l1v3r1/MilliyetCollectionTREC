<DOC>
<DOCNO> 195268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko14.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Vergi kanunlarımız artık yama tutmaz hale geldi 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türk vergi sisteminin bugünkü haliyle ekonomik büyüme için zaruret olan hukuki güvenlik ve istikrarı sağlamaktan uzak olduğunu savundu. 
     Hisarcıklıoğlu, Stratejik Teknik Ekonomik Araştırmalar Merkezi STEAM tarafından Hilton Otel'de düzenlenen ''Vergi Arenası''nda yaptığı konuşmada, vergi alanında yapılan büyük atılımlara rağmen vergi sisteminin kendisinden bekleneni verecek yapıya kavuşturulamadığını söyledi. 
     Hisarcıklıoğlu, vergi kanunlarında yapılan değişikliklere karşılık adil, basit ve etkin bir vergi ortamının sağlanamadığını, aksine sistemin daha da karmaşık hale geldiğini belirtti. 
     Türk vergi sisteminin hukuki alt yapısı olan mevzuat düzenlemelerinin istikrarlı bir nitelik arz etmediğini anlatan Hisarcıklıoğlu, temel vergi yasaları olarak nitelenen Gelir Vergisi Kanunu'nun , Kurumlar Vergisi Kanunu'nun 33, Vergi Usul Kanunu'nun 31 ve Katma Değer Vergisi Kanunu'nun da 23 kez değişikliğe uğradığını, böylece vergi kanunlarının sistematiğinin kaybolduğunu ifade etti. 
     Kamu harcamalarının sürekli artması ve buna bağlı olarak ortaya çıkan gelir ihtiyacı karşısında sürekli olarak yeni vergi yasaları çıkarma ve vergi oranlarını yükseltme yoluna gidildiğini belirten Hisarcıklıoğlu, son 10 yılda milli gelir içinde vergi yükünün iki katına çıkmış olmasının da bunun en güzel göstergesi olduğunu vurguladı. 
     Vergi tabanını genişletmeye yönelik tedbirler alınmamasının vergi sistemini çarpık hale getirdiğini kaydeden Hisarcıklıoğlu, vergi sisteminde ödeme gücü ilkesi bir kenara bırakıldığı için sistemin gelire dayalı yapısından uzaklaşarak dolaylı vergilere dayalı bir nitelik kazandığını söyledi. 
     
     KAYIT DIŞI EKONOMİ 
     Kayıt dışı ekonomi sorununa da değinen Hisarcıklıoğlu, bunun haksız rekabetin doğmasına neden olduğunu belirterek, ''Ekonomideki kayıt dışılığın önlenmesi hiç olmazsa asgariye indirilmesi için el birliği ile mücadele edilmesi gerekir'' dedi. 
     Hisarcıklıoğlu, iktisadi şevkleri kırmadan sosyal adaleti fazla zorlamadan ülkenin vergi gayretini ve bu yoldan kamu tasarruflarını, sermaye birikimini artırmanın vergi politikasının en önemli amacı olması gerektiğini belirterek şöyle devam etti 
     ''Bugünkü haliyle vergi sistemimiz ekonomik büyüme için zaruret olan hukuki güvenlik ve istikrarı sağlamaktan uzaktır. Vergi idaresi şeffaflıktan yoksundur. Mükellef lehine yorum yapmaktan kaçınmaktadır. Ayrıca vergi idaresi olayları değerlendirirken daha da karmaşık hale getirmekte, mükellefi ortada bırakmaktadır. Telaşla yayınlanan tebliğler ve iç genelgeler vatandaşın vergiye karşı duyarlılığını azaltmaktadır.'' Hisarcıklıoğlu, vergi sisteminin az sayıda mükelleften oldukça ağır sayılabilecek vergiler almayı planlamış bir sistem olduğunu söyledi. 
     Türkiye'nin esas sorununun yeterli üretimi ve istihdamı sağlayamaması olduğunu anlatan Hisarcıklıoğlu, bugünkü vergi idaresinin sadece kamu harcamalarını karşılamaya yönelik bir vergi tahsilatı sağlamak çabası içinde olduğunu kaydetti. Hisarcıklıoğlu, ''Vergi kanunlarımız artık yama tutmaz hale gelmiştir. Hem vergi idaresinde hem de vergi sisteminde yapısal bir reforma şiddetle ihtiyaç duyulmaktadır'' dedi. 
     Enflasyon sorununa da değinen Hisarcıklıoğlu, maliyenin enflasyon yokmuş gibi vergi almaya devam ettiğini söyledi. Bunun da işletmeleri kayıt dışı çalışmaya ittiğini kaydeden Hisarcıklıoğlu, bu noktada kapsamlı bir vergi reformu yapılmasının şart olduğu sonucunun ortaya çıktığını bildirdi. 
     Birinci vergi paketini bu yönde atılmış bir adım olarak gördüklerini ve devamının gelmesini istediklerini belirten Hisarcıklıoğlu, 25 yıldır gündemde olan enflasyon muhasebesinin de kanunlaşmasını beklediklerini kaydetti. 
     A.Ü Siyasal Bilgiler Fakültesi Maliye Bölümü Başkanı Prof. Dr. Ahmet Kırman da açılış konuşmasında, adil bir vergileme sistemi için önce vergi idaresinin yeniden yapılandırılması, daha sonra da vergi yargısı alanında gerekli tedbirlerin alınması zorunluluğu bulunduğunu söyledi. 
     
</TEXT>
</DOC>
