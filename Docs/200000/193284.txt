<DOC>
<DOCNO> 193284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko33.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu görevlilerinin sicili 5 kategoride değerlendirilecek 
</HEADLINE>
<TEXT>

     Dün açıklanan Kamu Yönetimi Temel kanunu tasarısının ardından, Kamu Personel Reformu yasa taslağına dönük çalışmalar da tamamlanma aşamasına geldi. 
     Kamu Personel Reformu taslağına göre, kamu görevlileri sicil açısından ''yetersiz''den ''pek iyi'''ye kadar 5 katagoride değerlendirilecek. 
     Yeni taslakla, kamu personeline dönük ilkelere ''eşitlik, tarafsızlık, başarı değerlendirmesi, hesap verebilirlik'' ilkeleri eklenirken, uygulamada nesnellik ve saydamlığın sağlanması, kayırmacılığın önlenmesi hedefleniyor. 
     Yeni çalışmada memur tanımının kapsamı daraltırılırken, kamu kurum ve kuruluşlarında genel politika tespiti, araştırma, programlama, yönetim ve denetim işlerinde görevli olanlar, kamu erkini kullanan memur kabul edilerek, toplu görüşme kapsamı dışında bırakılıyor. 
     Kamu hizmetlerinin yürütülmesinde memurlara katkıda bulunan veya memurlarla işbirliği içerisinde çalışan personel ''diğer kamu görevlisi'' olarak kabul edilirken, bunların sözleşmeli statüde istihdam edilmeleri, tam zamanlı ya da kısmi zamanlı olarak çalıştırılabilmeleri ve toplu görüşme kapsamında bulunmaları öngörüldü. 
     Yeni hükümler içeren taslak uyarınca, iki defa üst üste olumsuz sicil alan memurlar hakkında emeklilik hükümleri uygulanacak Memurlar için 657 sayılı kanunda öngörülen disiplin cezaları korunurken, Memurluktan çıkarma cezası verilmesi gereken durumlarda ise diğer kamu görevlisinin sözleşmesi feshedilecek ve bu personel bir daha memur ya da diğer kamu görevlisi olarak istihdam edilmeyecek. 
     Bir derece hafif ceza uygulaması konusunda iyi halin ne olduğuna açıklık getirilerek, son 3 yılın sicil değerlendirmeleri ''İyi'' ya da ''pek iyi'' olan personel hakkında bir derece hafif ceza uygulanması ilkesi benimsendi. 
     Taslağa göre tüm başarı ve sicil değerlendirmelerinin personele bildirilmesi yanında, personele itiraz hakkı da getiriliyor. Böylece sicilde açıklık ilkesi hedefleniyor. 
     
     YILLIK İZİN 
     Yıllık izinde iş günü esası getirilen taslakta, yıllık iznin hizmet süresine göre kademeli olarak artması prensibine dayanan İş kanuna paralel düzenlemeleri öngörülüyor. 
     Memurların bakmaya mecbur oldukları yakınlarının hastalığı nedeniyle verilen izin süresi 6 aydan 1 yıla çıkarılıyor. 
     Personelin ihmali sonucunda devlet zarara uğrarsa zararlar ilgili memur tarafından ödenecek. 10 yıl sözleşmeli statüde çalışanlar sürekli sözleşmeli statüsüne geçecekler. 
     Memurlar ve diğer kamu görevlileri, izin ve tatillerde görev yaptıkları İl sınırlarını, izin almaksızın sadece idareye bilgi vererek terkedebilecekler. 
     
     MAAŞLARA YENİ DÜZENLEME 
     Taslağa göre, yüze yakın çeşitliliğe sahip ödeme kalemlerinin sayısı 4 ana ödeme gurubuna indiriliyor. 
     Böylece müstahdemden müsteşara kadar tüm personel için aynı göstergeler uygulanacak. Taslak, Bakan izni olmaksızın belli görevlerde bulunan yöneticilere demeç verme yetkisi de getiriyor. 
     
</TEXT>
</DOC>
