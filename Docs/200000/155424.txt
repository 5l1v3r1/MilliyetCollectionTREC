<DOC>
<DOCNO> 155424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo42.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom PFDK kararlarına tepki vermeyecek... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Futbol Federasyonu Profesyonel Futbol Disiplin Kurulu'nun PFDK , Adanaspor maçıyla ilgili verdiği kararlara gösterilen tepkilere cevap vermeyi düşünmediklerini, bu şekilde spekülasyon yapılmasının yanlış olduğunu söyledi. 
     Dürüst, Florya Metin Oktay Tesisleri'nde düzenlediği basın toplantısında, kendisine konuyla ilgili yöneltilen sorular üzerine, maçta gerçekleştirilen 2 anons arasındaki sürenin az olmasının ve 4 numaralı anonstan sonra yabancı madde atılmamasının, hafifletici bir neden olduğunu kaydetti. 
     Dürüst, ''Aynı kurul, daha önce bize seyircisiz oynama cezası verdi. Daha önceki sezonlarda da başka sahalarda maçlar oynadık. Bu konuda spekülasyon yapılması yanlıştır'' dedi. 
     Trabzonspor'u yenerek önemli bir deplasman galibiyeti aldıklarını da vurgulayan Dürüst, bu hafta şampiyon adaylarından Gençlerbirliği ile oynayacaklarını, hedeflerine ulaşmak için önlerindeki 4 maçı da kazanmak zorunda olduklarını söyledi. 
     
     ''TERİM, O ŞEKİLDE KÜFÜR ETMEDİ'' 
     Dürüst, Trabzonspor ile uzun yıllardır iyi ilişkiler kurduklarını, hatta kendi oyuncularına yapmazken Trabzonsporlu futbolcu için jübile maçı yaptıklarını kaydederek, ''Ancak Trabzon'a gergin bir ortamda gittik. Olayları yumuşatmaya çalıştık. Buna rağmen herşey ters gelişti'' dedi. 
     Trabzon'da bir kişinin Fatih Terim'e ağır küfürler ettiğini, şahsı dışında ailesine de bu şekilde sözler kullandığını anlatan Dürüst, ''Teknik direktörümüz manevi değerlere önem veren bir kişi olarak, iddia edildiği gibi, o anlamda küfür etmemiştir. Tabii küfürün derecesi olmaz. Ancak iddia edildiği gibi küfürler olmamıştır'' diye konuştu. 
     Gazetecilerin, ''Beşiktaş'ın Ahmet Hassan ile sözleşme imzaladığı'' şeklindeki haberleri hatırlatmaları üzerine Dürüst, ''Ahmet Hassan yeteri kadar profesyonel bir oyuncudur. Herhangi bir oyuncu, giydiği formanın hakkını verir. Biz kendi maçlarımıza ve oyuncularımıza bakıyoruz'' dedi. 
     
     ''KİMSEYİ GÖNDERMEYE NİYETİMİZ YOK'' 
     Dürüst, transferle ilgili soruları yanıtlarken de takımdan kimseyi göndermeye niyetlerinin olmadığını söyledi. 
     Dürüst, medyada bazı spekülasyonlar yapıldığına dikkati çekerek, sözleşmesi biten oyuncularla 31 Mayıs'ta oturup görüşeceklerini sözlerine ekledi. 
     
</TEXT>
</DOC>
