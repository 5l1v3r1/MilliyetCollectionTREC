<DOC>
<DOCNO> 184497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/akyol.html </URL>
<DATE> 2003/09/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Özgürlük ve düzen 
</HEADLINE>
<TEXT>

   
   ADALET sistemimizde bir sıkıntı var Kanunların yeni özgürlükçü anlayışla nasıl uygulanacağı... 
   Dün görüştüğüm Adalet Bakanı Cemil Çiçek diyor ki 
   - İki uç var, ikisi de yanlış. Bir tarafta Türkiye uyum yasalarını çıkarmamış, yasalarda özgürlükçü değişimler yapmamış gibi davranılması... 
   Örneğini ben vereyim Yargıtay'ın sanki 312. madde değişmemiş gibi eski 'otoriter' uygulamada ısrar etmiş olması... Yasa değiştiği halde isim yasağının son ana kadar sürdürülmesi... 
   Öbür taraftan 
   - Avrupa Birliği hukukuna uyum sağlamak sanki yasaların çiğnenmesine seyirci kalmayı gerektirirmiş gibi bir anlayış... 
   Çiçek bunun örneğini anlatıyor 
   - Kızılay'da gösteri yapmak, kanuna da aykırı, oradaki binlerce vatandaşın haklarına karşı da bir ihlaldir. Polis tabii izin vermeyecektir. Zorluyorlar, çatışma çıkıyor. Sonra da polisi suçluyorlar. Polis elbette ölçülü davranmalı ama yasayı mutlaka uygulayacaktır. 
   
   ÇİÇEK haklı bir endişesini dile getiriyor 
   - Polisin ve savcıların görev yapamaz, suç şüphesini takip edemez hale gelmesi düşünülemez. Öyle bir durumda ülkede hukuk düzeni ve özgürlük değil zorbalık gelişir. 
   İki uç, yani eski otoriter anlayışı sürdürmek de, özgürlüğü hukuku çiğneme olarak anlamak da yanlıştır. Kanunsuz bir gösteriyi, terör örgütlerine yardım ve yataklık şüphesini, illegal bir örgütlenmeyi polis takip edemez, savcı soruşturamazsa bunun sonu nereye varır 
   Çiçek'in dediği gibi 
   - Demokrasi, özgürlük, uyum yasaları... Bunlar kanunları uygulamamayı değil, kanunları çıkış amacına göre uygulamayı gerektirir. 
   Son örnek, sanatçı Haluk Levent ile DEHAP ve ÖTP genel başkanlarının iki gün gözaltına alındıktan sonra, DGM hakimi tarafından "yeterli delil yok" gerekçesiyle serbest bırakılmalarıdır. 
   Madem "yeterli delil yok" idi, ifade alma işlemi, sansasyonel "gözaltına alma" yoluna gitmeden de yapılamaz mıydı Böyle bir durumda Avrupa'da iki gün gözaltı uygulanmazdı. 
   
   TÜRKİYE, özgürlük ile düzen veya kamu otoritesi arasındaki dengeyi liberal bir anlayışla yeniden kurma sürecinden geçiyor. Ne özgürlükleri çağın gerisinde tutmamız mümkündür, ne de özgürlükler adına hukuksuzluğa gözyummak. 
   Gelişmiş demokrasiler hem "özgürlüğü" genişletmişler, hem kamu otoritesini, hukuk düzenini kurmanın yollarını bulmuşlardır. 
   AB üyesi İspanya, terör örgütü ETA'ya siyasi destek veren Herri Batasuna partisini kapatmış, hiç tepki çekmemiştir. Çünkü İspanya'da liberal hürriyetler sağlanmıştı bunun ötesi kamu hukukunu çiğnemekti... 
   Olgun bir hukuk düzeni, milletlerin terörle mücadelesini kolaylaştırıyor. Ekonomik ve sosyal entegrasyon da ayrılıkçı hareketlerin toplumsal tabanını daraltıyor. 
   Özgürlükleri çağın standartlarının gerisinde kısıtlamak ise, terör hareketlerinin dışarıda 'siyasi' destek bulmasını, içeride tabanı genişletmesini kolaylaştırıyor. 
   Türkiye bunu başarmak zorundadır Özgürlükçü bir düzen totaliter hareketleri demokrasi içinde nasıl marjinalize eder 
   
      
   
</TEXT>
</DOC>
