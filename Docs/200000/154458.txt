<DOC>
<DOCNO> 154458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur12.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöllüler, çocuklarını okula göndermemeyi düşünüyor... 
</HEADLINE>
<TEXT>

     Bingöl'deki depremde YİBO enkazında 11 öğrencisini kaybeden Gökçeli Köyü sakinleri, çocuklarını artık YİBO'lara göndermekten çekindiklerini söylediler. 
     YİBO enkazından bugün cesetleri çıkarılan Cihat Avcı ile arkadaşı Ali Çelik'in cenazeleri Gökçeli Köyü'nde defnedildi. 
     Cenaze töreninin ardından, Köy Muhtarı Ahmet Gündü, köylerinde ikamet eden öğrencilerin 11'nin YİBO enkazının altında yaşamını yitirdiğini anımsatarak, ''Böyle olursa artık çocuklarımızı YİBO'lara göndermeyeceğiz. Kar kış demeden kendi imkanlarımızla okula taşıdığımız çocuklarımızın sağlıksız yapılarda okumalarındansa okumamaları daha iyi. Devletimiz bu konuya el atsın'' dedi. 
     YİBO enkazından cesedi çıkarılan Cihat Avcı'nın babası Ahmet Avcı, oğlunun cesedinin de olsa enkazdan çıkarılmasına sevindiklerini belirterek, ancak okumaya gönderdiği çocuğunun sağlıksız bir yapıya kurban gitmesinin çok üzücü olduğunu ifade etti. 
     Avcı, 8 çocuğu olduğunu, halen köy ilköğretim okulunda okuyan iki çocuğunun bulunduğunu kaydederek, bu çocuklarını YİBO'ya göndermeme kararı aldığını vurguladı. Ali Çelik'in ağabeyi Turan Çelik ise kardeşinin Cihat Avcı ile birlikte büyüyüp birlikte öldüklerini belirterek, ''Keşke okusalardı da ileride köyümüze faydalı birer insan olsalardı. Ancak hırsız bir müteahhidin kurbanı oldular'' dedi. 
     Bu arada enkazdan yaralı olarak kurtarılan öğrencilerden Zeki Göçmen ve akrabası İsmail Göçmen, depremde ölen öğrenciler Cihat Avcı ve ile Ali Çelik'in çok çalışkan öğrenciler olduğunu belirterek, daha önce annesi ve kardeşini kaybeden Avcı'nın, doktor olup köyündeki sağlık ocağında çalışmayı hayal ettiğini söylediler. Cihat Avcı ve Ali Çelik'in cenazeleri köy ilköğretim okulunun karşısında bulunan mezarlığa defnedildi. 
     
</TEXT>
</DOC>
