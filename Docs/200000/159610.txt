<DOC>
<DOCNO> 159610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/siyaset/siy03.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye işkenceyi bitiremiyor 
</HEADLINE>
<TEXT>

Raporda "Türkiye'de önemli yasal reformlara karşın gözaltında kötü muamele ve işkence halen sürüyor" denildi 
     Uluslararası Af Örgütü'nün 2003 yılı raporunda Türkiye, "kötü muamele ve işkencenin devam ettiği ülkeler" arasında gösterildi. 2002'deki insan hakları ihlallerini kapsayan raporun Türkiye'nin de dahil olduğu "Avrupa ve Orta Asya" başlığı altındaki bölümünde, bu gruptaki ülkelerde, azınlıklar ve yabancıların "sadece devlet görevlilerinden değil, sivil kişi ve kuruluşlardan" da kötü muamele gördükleri ileri sürüldü. "Türkiye'de bazı düşünce suçlularının, Kürt sorunu, F tipi cezaevleri ya da İslamcı görüşlerini açıkladığı için cezaevine atıldığı veya yargılanmayla karşı karşıya bulunduğu" kaydedilen raporda, "Türkiye'de önemli yasal reformlara karşın gözaltında kötü muamele ve işkence halen yaygın olarak sürüyor" iddiasına yer verildi. Raporda, "Recep Tayyip Erdoğan'ın daha önce seçimlere katılmasının yasaklandığı" ifade edildi. Rapor, Türkiye'yi, Ermenistan, Belarus, Finlandiya, Rusya ve İsviçre ile birlikte "fikir suçlularının cezaevine atıldığı" 6 ülke arasında gösterdi. 
     
İşkence zaman aşımına takıldıÖğrenci Faruk Tuna, 1980'de gözaltına alındığı Emniyet'te hayatını kaybetti. Açılan işkence davası, 23 yıl sonra zaman aşımına uğradı 
     ANKARA Milliyet 

     Yargıtay, 23 yıl önce gözaltında işkence sonucu üniversite öğrencisi Faruk Tuna'nın ölümüne neden oldukları gerekçesiyle beş polis hakkında açılan davayı zaman aşımı nedeniyle ortadan kaldırdı. 
     Tuna, 8 Ağustos 1980'de pankart astığı gerekçesiyle İstanbul Emniyet Müdürlüğü ekiplerince gözaltına alındı ve polis gözetimindeyken öldü. 8 yıl sonra zanlılardan Sinan Yalçın hakkında dava açıldı. Yalçın, suç tarihinden tam 11 yıl sonra İstanbul 5. Ağır Ceza Mahkemesi'nce 5 yıl 4 ay hapis cezasına mahk m edildi. Yalçın'ın, suça karıştığını ileri sürdüğü beş polis memuru hakkında da İstanbul 7. Ağır Ceza Mahkemesi'nde dava açıldı. Yargıtay 8. Ceza Dairesi, işkence ile ölüme neden olmak suçunun 15 yıllık zaman aşımına tabi olduğunu kaydetti. Suç tarihinden karar tarihine kadar 22 yıl 6 aydan fazla bir süre geçtiği belirtilen kararda, zaman aşımı gözetilmeden sanıklar hakkında mahk miyet ve beraat kararı verilmesinin yasaya aykırı olduğu ifade edildi. 
     

</TEXT>
</DOC>
