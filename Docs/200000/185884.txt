<DOC>
<DOCNO> 185884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun03.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapishaneden 'eve döndüler' 
</HEADLINE>
<TEXT>

   PKK'lıları dağdan indirmek için çıkarılan yasa sonucunda, cezaevlerinden 2000 başvuru yapıldı. Sadece 120 PKK'lı dağdan indi 
   TOLGA ŞARDAN Ankara 

   
   AKP hükümetinin 5000 PKK KADEK militanını dağdan indirme amacıyla iki ay önce TBMM'den geçirdiği Topluma Kazandırma Yasası, beklenen sonucu vermedi. Yasaya cezaevlerinden 2012 başvuru gelirken, örgütlerden kaçarak teslim olanların sayısı 225'te kaldı. Sadece 120 KADEK'li "dağdan inerek" başvuruda bulundu. 
   
   KADEK ilk sırada 
   Özellikle PKK KADEK'in çözülmesini sağlamak amacıyla yürürlüğe giren ve 6 Şubat'a kadar yürürlükte kalacak yasaya başvuranların ilk sırasında KADEK, ikinci sırasında Hizbullah, üçüncü sırasında DHKP - C üyeleri yer aldı. Sivas davasının 50 sanığı da başvuruda bulundu. Yasadan yararlanmak için 32 değişik örgütten 2237 kişi başvururken, toplam 767 örgüt üyesi serbest bırakıldı. 
   Yasadan yararlanmak isteyen 1242 KADEK'liden 1122'si cezaevinden, 120'si de dışarıdan başvuruda bulundu. 545 Hizbullahçıdan 452'si cezaevinden, 93'ü dışarıdan, 123 DHKP - C'liden 117'si cezaevinden, 6'sı da dışarıdan başvuru yaptı. 
   
   265 solcu 
   Başvurusu kabul edilen 294 KADEK'li, 167 Hizbullahçı ve 290 DHKP - C'li tahliye edilirken, 101 KADEK'li, 77 Hizbullahçı ve beş DHKP - C'li teslim olduktan sonra serbest bırakıldı. Radikal dinci örgütlerden başvuruların sayısı toplam 680 olurken, sol örgütlerin toplam sayısı da 265'i buldu. 
   Radikal İslamcı örgütlerden başvurular şöyle Hilafet Devleti 17, Hizb - ut Tahrir 39, İBDA - C 28, İslami Hareket 14, İslami Cihad 8, Selam Kudüs Ordusu 4, Vasat 13, Tevhid - i Selam 3. Sol örgütlerden başvurular ise şöyle MLKP 11, TDKP 5, TİKP 4, TKP - ML 5, TİKKO 58, TDP 3, Dev - Sol 11, Dev - Yol 3, THKP - C 5, Kurtuluş 1. Sol örgütlerden başvuruların tamamına yakını cezaevlerinden oldu. Önceki gün de iki kişi örgütten kaçarak, 14 kişi de cezaevinden başvuruda bulundu. 
   
   
</TEXT>
</DOC>
