<DOC>
<DOCNO> 157662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo19.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Türkiye finali Gaziantepspor-Ankaragücü... 
</HEADLINE>
<TEXT>

     Birinci Süper Futbol Ligi'nde 54 puanla lig dördüncülüğünü sürdüren Gaziantepspor, 2003-2004 sezonunda UEFA Kupası'na katılmayı kesinleştirirken, bu hafta oynayacağı Ankaragücü'nü yenerek kupaya aynı sıralama sırasıyla gitmeyi hedefliyor. 
     Futbol şube sorumlusu Asım Atmaz, A.A muhabirine yaptığı açıklamada, ligde 2002-2003 sezonunun bitimine 2 hafta kala ligin şekillenmeye başladığını, Beşiktaş'ın şampiyonluk yolunda rakibi Galatasaray'a karşı büyük avantaj elde ettiğini, Türkiye Kupası sahibi Trabzonspor ile 3. durumdaki Gençlerbirliği ve 4. sıradaki Gaziantepspor'un son anda bir aksilik olmaması halinde UEFA Kupası'na katılmalarının kesinleştiğini kaydetti. 
     UEFA'ya gidecek 4. takımın Fenerbahçe, Ankaragücü ve Malatyaspor'dan biri olacağını belirten Atmaz, şöyle konuştu 
     ''Bu sezon kendi seyircimiz önünde Ankaragücü ile son maçımıza çıkacağız. Bu karşılaşma bir Anadolu derbisi olacak. Ankaragücü'nün bu galibiyete çok ihtiyacı var. Ancak biz de ligi 4. sırada bitirmeyi çok arzu ediyoruz. Taraftarımıza futbolun tüm güzelliklerin yer aldığı bir 90 dakika izletmek istiyoruz. Genç ve tecrübeli kadromuz güçlü rakibi yenerek bizi mutlu edecekler. Onlara güveniyoruz. Ligde istikrarlı bir çıkış trendi yakaladık. Trabzonspor yenilgisini saymazsak 5 serilik bir yenilmemezlik serisi yakaladık. Ankaragücü'nü yenerek bu tılsımı devam ettirmek istiyoruz.'' 
     
     ''BAYRAKLARINIZI, LÜTFEN SANDIKLARDAN ÇIKARTIN'' 
     Atmaz, Gaziantepspor sayesinde şehir halkına birinci lig keyfi yaşattıklarını, son anda bir aksilik olmaması durumunda UEFA'ya gideceklerini kaydederek, ''Bizdeki, futbolcudaki, basındaki, teknik heyetteki heyecanı ne yazık ki, şehir halkında göremiyoruz. Çok iyi, sessiz denebilecek düzeyde bir seyirci topluluğuna sahibiz. Bin bir güçlüklerle yürüttüğümüz Gaziantepspor UEFA'ya gidiyor ama kimsede heyecan yok, takım desteklenmiyor'' diye konuştu. 
     Ligden düşen Kocaelispor ve Göztepe seyircisi ile ligde iddiası bulunmayan Samsunspor, Denizlispor, Elazığspor ve UEFA'yı hedefleyen Malatyaspor seyircisinin statlarını hınca hınç doldurduğuna dikkat çeken Atmaz, sözlerini şöyle sürdürdü 
     ''Bize göre bu başarılar kolay elde edilmedi. Güçlüklerle takımı yürütüyoruz. Kent halkının herşeyi kolay elde ettiği için ilgi göstermediğini düşünüyoruz. Genç ve mütevazı kadromuz harikalar yaratarak, hedefe ilerliyor ama stadımız bom boş. Seyirci desteği yok. Geçen sene ve bu yıl 10 bin kırmızı-siyahlı bayrak dağıttık. Lütfen bu bayrakları sandıklardan artık çıkartsınlar ve Ankaragücü maçına gelsinler. Bu son maçımız. Bu maçta destek verilmeyecekse, ne zaman destek verecekler Üzerlerindeki ölü toprağını artık atsınlar.'' 
     
     ''MAXİM VE CESAR GİDEBİLİR'' 
     Atmaz, Trabzonspor Teknik Direktörü Samet Aybaba'nın ısrarla istediği iki yıldız oyuncu Belarus uyruklu Maxim ve Brezilyalı Cesar'ın gitmesine de yeşil ışık yaktı. 
     Atmaz, ''Yönetim kurulu kararıyla sezon sonuna kadar transfer konuşmayacağız. Cesar ve Maxim'in sözleşmeleri sezon sonunda sona eriyor. Eğer Trabzonspor çok istiyorsa bu oyuncuları sezon sonunda alabilir. Ancak bizim hedeflerimiz devam ederken Trabzonspor'un oyuncularımızla şimdiden transfer görüşmesi yapması hiç hoş değil. Sezon sonu beklenebilir di... Kaçan yok, göçen yok...'' ifadelerini kullandı. 
     
</TEXT>
</DOC>
