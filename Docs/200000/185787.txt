<DOC>
<DOCNO> 185787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko24.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok Kilisliler göç ediyor... 
</HEADLINE>
<TEXT>

     Kilis, yüzde -12.65'lik nüfus artış hızı ve net göç hızı bakımından Türkiye'de ilk sırada yer alıyor. 
     Devlet İstatistik Enstitüsü DİE verilerine göre, GAP illeri arasındaki 9 ilden 8'inde nüfus artarken sadece Kilis'te azalıyor. Kilis'teki nüfus azalması böyle devam ederse 102 bin 211 olan nüfusu, 2005 yılında, 90 bin 561'e, 2010 yılında, 81 bin 971'e 2023 yılında ise 50 bin 108'e düşecek. 
     Kilis'ten diğer illere göç verilirken, kırsal kesimden de merkeze doğru bir göç yaşanması köy nüfusunda da azalmaya yol açıyor. İl dışına yaşanan göçlerde nitelikli iş gücü kaybedilirken, alınan göçlerde tam tersi bir durum söz konusu. 
     Yaşanan göçle birlikte, sosyo-kültürel ve ekonomik yapıda da değişimler olduğu ve göç eden nüfusun çoğunun üniversite mezunu olmasının, Kilis'in kültürel yapısını olumsuz yönde etkilediği bildiriliyor. 
     Kırsal kesimden merkeze doğru yaşanan göçlerle, Kilis'in kültürel yapısında da değişimler yaşandığı ve farklı gelenek ve göreneklerin yerleşmesiyle kültürel yapının kabuk değiştirdiği belirtiliyor. 
     Kilis'te yaşanan göçle ilgili araştırmalar yapan Dicle Üniversitesi Öğretim Üyesi Prof. Dr. Nuran Elmacı, sorun üzerinde ayrıntılı olarak düşünülmesi ve çözüm önerileri geliştirilmesi gerektiğini söyledi. 
     Göç sorunun açık oturum, sempozyum, konferans gibi bilimsel toplantılarla konunun uzmanlarıyla ele alınması gerektiğine değinen Prof. Dr. Elmacı, şöyle konuştu 
     ''Hangi grupların, hangi yaş gruplarının Kilis'ten niçin ayrıldıkları, neden dönmedikleri, halen yaşayanların beklentileri, bulamadıkları ya da emniyetleri gibi bir çok konu ayrıntılı bir şekilde araştırılmalı. Ekonomik olarak da Kilis'e niçin yatırım yapılmadığının sosyal, kültürel ve psikolojik yanıtları aranmalıdır.'' 
     
</TEXT>
</DOC>
