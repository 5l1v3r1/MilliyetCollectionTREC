<DOC>
<DOCNO> 167107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sonspo03.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma Hüseyin Beşok'un peşine düştü... 
</HEADLINE>
<TEXT>

     İtalya Basketbol Birinci Ligi takımlarından Roma'nın, Maccabi Elite Tel Aviv'de oynayan milli basketbolcu Hüseyin Beşok'u transfer etmek için görüşmelere başladığı iddia edildi. 
     La Gazzetta dello Sport Gazetesi'nde yer alan haberde, gelecek sezon ilk kez Erkekler Avrupa Ligi'nde mücadele edecek olan Roma'nın, Daniel Santiago'yu gitmesiyle boşalan yeri Hüseyin Beşok ile doldurmak istediği ve gerek Türk basketbolcu gerekse İsrail takımıyla görüşmelerin yürütüldüğü ileri sürüldü. 
     Haberde, Hüseyin'in Efes Pilsen'deki yüksek performansını tam olarak İsrail ekibine taşıyamadığı değerlendirmesi yapıldı. 
     Bu arada Oregon Cantu'nun da Darüşşafaka'da oynayan Vincent Jones ile ilgilendiği belirtildi. 
     Makedonyalı emektar basketbolcu 34 yaşındaki Petar Naumoski ise geçen sezon formasını giydiği Pippo Milano ile gelecek sezon için de anlaştı. 
     
</TEXT>
</DOC>
