<DOC>
<DOCNO> 174230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko11.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Group, Türkiye'deki yatırımlarını hızlandırıyor 
</HEADLINE>
<TEXT>

     Metro Group Türkiye Temsilcisi Nurdan Tümbek, grubun Dünya Başkanı Hans Joachim Körber'in Türkiye'ye ziyaretinde edindiği olumlu izlenim ve hükümetin ikna edici tablo çizmesiyle, gelecek yıl açılması düşünülen Praktiker mağazasının yıl sonunda açılacağını bildirdi. 
     Tümbek, IMF'nin borcu yayması, enflasyon rakamındaki düşüş ve Avrupa Birliği AB uyum paketlerinin TBMM'den geçmesinin, ekonomi açısından büyük avantaj yarattığını vurguladı. 
     Derecelendirme rating kuruluşlarının bir ülke hakkında değerlendirme yaparken IMF kararlarına dikkat ettiklerine işaret eden Tümbek, tek parti hükümeti sayesinde kanunların Meclis'ten hızlı geçmesiyle yabancıların gözünde ekonomideki avantajlı durumun daha da pekiştiğini ifade etti. 
     Nurdan Tümbek, Metro Group'un Türkiye'deki Cash Carry mağazalarının kar ettiğini, diğer mağazaların ise henüz maliyetini karşıladığını belirterek, kara geçmek için yatırım yapmak gerektiğini, bunun için de uygun yatırım ortamına ihtiyaç duyulduğunu söyledi. 
     Son haftalarda ekonomide yaşanan gelişmelerin kendilerini de pozitif etkilediğini vurgulayan Tümbek, şöyle devam etti 
     ''Geçtiğimiz haftalarda Türkiye'yi ziyaret eden Metro Group Dünya Başkanı Hans Joachim Körber, Türkiye'de çok güzel bir gidişat olduğunu dile getirdi. Körber'in edindiği olumlu izlenim ve hükümetin ikna edici tablo çizmesiyle, gelecek yıl açılması düşünülen Güneşli'deki Praktiker mağazası Kasım veya Aralık ayında açılacak. 
     Metro Group'un bu yıl Türkiye'ye yapacağı 100 milyon Euro yatırım planı dikkate alındığında sene sonu veya 2004 başında çok hızlı sürpriz açılışlar olabilir. Yıl sonunda yüzde 20'lik enflasyon hedefi tutmasa bile, yüzde 25-26 enflasyon ile hedefi tutmuş sayarız. O zaman eminim ki yatırımlar ivme kazanacaktır.'' 
     
     ''YABANCILAR ENFLASYON MUHASEBESİNİ DÖRT GÖZLE BEKLİYOR'' 
     Nurdan Tümbek, Türkiye'ye gelmek isteyen yabancı yatırımcıların şu anda beklemede olduğunu belirterek, herkesin yıl sonunda öngörülen enflasyon rakamının gerçekleşip gerçekleşmediğine ve faizlerdeki düşüşe ilişkin göstergelere bakacağını söyledi. 
     Yabancıların 2004 başında geçilecek enflasyon muhasebesini dört gözle beklediğini ve perakende sektörünün sorunlarının giderilmesini umduklarını vurgulayan Tümbek, ''Yabancı yatırımcılar, sene sonunda söylenenlerle, gerçekleşenleri test etmek için olumlu bir bekleme içinde'' dedi. 
     
     HİPERMARKETLERLE İLGİLİ YASA TASARISI 
     Tümbek, hipermarketlerin faaliyet alanına ilişkin yasa tasarısına da değinirken, hipermarketlerin şehir dışına çıkarılmasının Türkiye için çok erken olduğunu ifade etti. Tümbek, ''Zaten sadece iki yabancı yatırımcı var. Bununla ilgili yasa Fransa'da konuşuluyor olabilir. Ama orada 4 bin tane hipermarket varken, bizde 149 tane var. Kıyas edilemez boyutta'' diye konuştu. 
     Bu konuda AB'nin bir çerçeve anlaşması bulunmadığına ve her ülkenin kendi durumuna göre değerlendirme yaptığına işaret eden Tümbek, ''Türkiye'de 16 kişiye bir araba düşüyor. Avrupa'da 3-4 kişiye bir araba düşüyor. Diyelim ki şehir dışında hipermarket açtınız. Bu işsizlikte hiçbir aile 100 milyon lira benzin koyup, 2 saat araba kullanıp ucuza gelecek diye şehir dışındaki hipermarketten alışveriş yapmaz'' dedi. 
     Nurdan Tümbek, bakkallara mahalle aralarında kurulan 400 metrekarenin altındaki indirim mağazalarının zarar verdiğini savunarak, çıkarılacak yasada tüm tarafların adil biçimde değerlendirilmesi gerektiğini söyledi. Tümbek, ''Tabii ki indirim mağazası olsun ama bir mahallede bir tane olsun'' dedi. 
     
</TEXT>
</DOC>
