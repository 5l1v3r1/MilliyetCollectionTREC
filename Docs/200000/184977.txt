<DOC>
<DOCNO> 184977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko09.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush'tan OPEC'e çağrı... 
</HEADLINE>
<TEXT>

     ABD Başkanı George Bush, Petrol İhraç Eden Ülkeler Teşkilatı'nın OPEC ham petrol üretimini süpriz kısma kararının ertesi günü OPEC üyelerine, ''Amerikan ekonomisine zarar vermeyin'' diye çağrıda bulundu. 
     ABD Başkanı Bush'un kendi alanında hayli olağandışı mesajında, Suudi Arabistan ve OPEC'in diğer üyelerinden, Amerikan ekonomisini tehdit edecek tarzda hareket etmemeleri istendi. 
     Başkan Bush'un mesajında, Amerikan yönetiminin, yüksek enerji fiyatlarının ABD'nin hassas ekonomik canlanmasına potansiyel etkisine dair endişelerin altı çizildi. 
     Bush, Beyaz Saray'da gazetecilerin OPEC'in kararına ilişkin sorusunu cevaplarken, OPEC'de dostların Amerikan ekonomisine zarar verecek şeyler yapmayacaklarını ümid ettiğini bildirdi. 
     Beyaz Saray Sözcüsü Scott McClellan, ABD yönetiminin OPEC üyeleriyle istişarelerde bulunduğunu belirterek, petrol fiyatlarının piyasa güçlerince belirleneceğini kaydetti. 
     Hem petrol üreticisi ve hem de tüketicisi ülkelerin keseye uygun, ehven şartlarda enerji arzı temininde çıkarı bulunduğunu söyleyen McClellan, tüm dünyadaki belli başlı petrol üreticileriyle düzenli istişarelerinin süregeldiğini ve devam ettirildiğini bildirdi. 
     Bu arada, muhalefetteki Demokrat Parti'nin New York Senatörü Charles Schumer, OPEC'in üretimi kısma kararına karşılık ABD yönetiminin de acil petrol stoklarını stratejik petrol rezervi kullanıp, piyasalara daha çok petrol sürerek fiyatları düşürmesini istedi. 
     ABD'nin söz konusu rezervlerinde 621 milyon varil petrol stokta. Amerikan petrol stokları ise yılın bu zamanında ortalamanın altında. ABD yönetimi ise petrolden ziyade, doğal gaz fiyatlarının seyrinden endişeli. 
     
</TEXT>
</DOC>
