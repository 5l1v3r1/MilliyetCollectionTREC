<DOC>
<DOCNO> 158238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko13.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenaze hizmetlerinde KDV oranı yüzde 1'e indirildi... 
</HEADLINE>
<TEXT>

     Hükümet, bazı mal ve hizmetlerdeki katma değer vergisi KDV oranlarında, bugünden geçerli olmak üzere indirime gitti. 
     Bugünkü Resmi Gazete'de yayımlanarak yürürlüğe giren Bakanlar Kurulu kararıyla, insan ve hayvan sağlığı için kullanılan kan ve kan komponentleri ile cenaze hizmetleri yüzde 18 yerine yüzde 1 KDV'ye tabi olacak. 
     İnsan gıdası olarak kullanılan mamalar ile anti serum ve aşılardaki KDV oranı da yüzde 18'den yüzde 8'e düşürüldü. 
     Yeni düzenlemeyle, daha önce yüzde 18'lik listede yeralan aromalı ve meyveli süt ve yoğurtlar da, temel gıda maddeleri listesine alındı ve bu şekilde bunlara yüzde 8 KDV uygulanması öngörüldü. 
     Taze sebze ve meyve yetiştirilmesi amacıyla kullanılan tohumların yanısıra çekirdek, fide, fidan, çelik, daldırma, misel, spor ve benzerleri de yüzde 8'lik KDV'ye tabi olacak. 
     Daha önce söz konusu listede, sadece ''Taze sebze ve meyve yetiştirilmesi amacıyla kullanılan tohumlara'' yer verildiği için, fide, çekirdek ve fidan gibi ürünlerden yüzde 18 KDV alınıyordu. 
     
</TEXT>
</DOC>
