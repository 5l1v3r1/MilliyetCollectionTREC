<DOC>
<DOCNO> 195442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/ysenay.html </URL>
<DATE> 2003/11/14/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Portekiz düşünceleri 
</HEADLINE>
<TEXT>

   
   Milli Takım yarın Letonya ile baraj maçına çıkacak... Geçmiş yılların büyük başarılarına imza atmış isimler yine sahada... Anlaşılan o ki, şimdi hocamız mazideki "ölümsüz gibi" algılanan isimlerin hala Portekiz'de iş yapacağını ve "Dünya üçüncüsü" Türkiye'nin unvanını daha da üst çıtalara çıkarabileceğine inanmaktadır... İnanç iyi bir meziyettir de, sonuçları yanlış çıktığı zaman çok üzer insanları... 
   Evet kadrodaki bilinen isimler için milli forma çok ayrı bir önem taşımaktadır... Tugay'ın futbolu bırakıp, bırakmama arasında gidip gelen duyguları belki baraj maçlarını taşıyabilir... Ama Tugay, Portekiz'e kafasında bitirdiği bir futbol hayatını taşıyarak giderse, ondan nasıl "ölümüne" bir yarışma mücadelesi ve verimlilik bekleyebiliriz ki Kaptan Bülent'in durumu da oldukça nazik bir seviyededir Milli Takım'da... Bülent, Galatasaray ve milli kadroda büyük bir "futbol aşkı" sergilemiştir şu zamanlara kadar... Ancak onun da Portekiz'deki "kurtlar sofrasında" yüksek gerilimli maçlara dayanıklı bir nüfus kağıdına sahip olmadığını hep bilmekteyiz... Hakan Şükür'ün durumu ayrı bir merak konusu hazirandaki şampiyona finalleri için... Galatasaray formasında İtalya'daki boş geçen yılların hamlığını atmak için didinen Hakan Şükür'ün bu çırpınmaları kendisini "200 gollü kral" lar sınıfına katmış olabilir. Ama Portekiz'deki finallerin kıran kırana geçeceği ortadır... İşte böylesine "fırtına maçlar" için Hakan ne derece hazır olabilecektir hazirana dersiniz sevgili Güneş... Alpay, İngiltere'de düşünce olarak sakat, fizik olarak ise yorgun bir savunmacıdır artık... Onun da geleceği karanlık ufuklarda saklı görülmektedir... Rüştü'nün, İspanya macerası nasıl bir sonuç yaratacaktır bu sezon sonuna doğru... Okan, İtalya'da hiç forma giymeden yaşadığına göre, ona nasıl bel bağlanabilir milli formanın haziran imtihanlarında... 
   Geçen aylarda buna benzer bir yazımızda aynı endişelere başka bakış açılarıyla değinmiş ve Şenol hocamızın dikkatini çekmek istemiştik... Ama ülkemiz malum, doğru düşünüp, doğru konuşup, yazanları pek sevmezler işbaşındakiler... Ama Uzakdoğu'da yaşanan milli kadro 'enfarktüs'lerini iyi bilenlerdeniz... İstiyor ve ikaz ediyoruz ki Şenol hocamız yarınki Letonya maniasını hayırla aştıktan sonra, hazirandaki "PORTEKİZ YOLCULUĞU" için çok iyi düşünsün ve asla duygusal kalmasın bazı isimleri terkederken veya devam kararı verirken. Çünkü Dünya üçüncüsü sıfatlı bir teknik adamın dördüncülüğünü bile kabul etmezler bu ülkede hocam, haberiniz ola. 
   
      
</TEXT>
</DOC>
