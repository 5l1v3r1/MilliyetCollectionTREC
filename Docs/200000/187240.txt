<DOC>
<DOCNO> 187240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun27.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da mafya hesaplaşması 1 ölü, 2 yaralı 
</HEADLINE>
<TEXT>

     Bulgaristan'da İçişleri Bakanlığı'nın aldığı tüm tedbirlere rağmen, mafya grupları arasındaki silahlı çatışmaların önü kesilemiyor. 
     Başkent Sofya'da son 24 saat içinde düzenlenen üç ayrı silahlı ve bombalı saldırıda 1 kişi öldü, 2 kişi yaralandı. 
     Lozenets semtindeki ''Pçela'' adlı restorana dün gece kimliği belirlenemeyen kişiler tarafından silahlı saldırıda bulunuldu. Açılan ateş sonucu lokantanın sahibi Nikolay İvanov 39 başından vurularak öldü. Olayda İvanov'un koruma görevlisi Enço Yannakiev 28 yaralandı. Yannakiev'in sağlık durumunun ciddi olmadığı bildirildi. 
     Saldırganlar olaydan sonra kaçmayı başarırken, cinayetin mafya içi bir hesaplaşma sonucu işlendiği tahmin ediliyor. 
     Bu arada bu sabah erken saatlerde Sofya'nın çevre yolunda, Nikolay Todorov 34 adlı işadamının otomobiline maskeli iki kişinin bulunduğu bir motosikletten ateş açıldı. Todorov, boynuna isabet eden bir kurşunla ağır yaralandı. İşadamının otomobilinde bulunan 13 yaşındaki oğlu ise saldırıdan şans eseri yara almadan kurtuldu. Nikolay Todorov'un sağlık durumun ciddi olduğu ve hayati tehlikeyi atlatamadığı bildirildi. 
     Öte yandan, Sofya'nın Çar Samuil caddesindeki bir oto yedek parça mağazasına bombalı saldırı düzenlendi. Uzaktan kumandalı olduğu tahmin edilen parça tesirli bombanın patlaması sonucu mağazanın tüm camları kırılırken, olay sabah çok erken saatte meydana geldiği için can kaybı olmadı. 
     İçişleri Bakanlığı yetkilileri, her üç olayla ilgili olarak soruşturmaların çok yönlü sürdürüldüğünü ve olaylar arasında bağlantı olup olmadığının araştırıldığını bildirdi. 
     
</TEXT>
</DOC>
