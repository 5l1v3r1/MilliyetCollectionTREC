<DOC>
<DOCNO> 199498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun36.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston "Türkiye'nin tazminatı ödemesi olumlu bir gelişme" 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Türkiye'nin, Titina Loizidu isimli Rum kadına tazminat ödemesinin, ''olumlu bir gelişme olduğunu'' söyledi. 
     Weston, Rum haber ajansına yaptığı açıklamada, ülkesinin, Avrupa Konseyi üyesi olmadığını, ancak Türkiye'nin bu kurumun kararlarına uymasını memnuniyetle karşıladığını kaydetti. 
     ''1 Mayıs 2004'e kadar Kıbrıs sorununa çözüm bulunmasının mümkün olduğu'' görüşünü dile getiren Weston, KKTC'de 14 Aralık'ta yapılacak milletvekilliği seçimine de değinerek, ''Seçimlerin sonucunun çözüm çabaları açısından olumlu olacağına inandığını'' belirtti. 
     Öte yandan, ABD'nin Güney Kıbrıs Büyükelçisi Michael Klasson, ''Kıbrıslı Türklerin, çözüm isteyip istemediklerini gösterme fırsatı olduğunu'' iddia etti. 
     Rum radyosunun haberine göre, Klasson, Limasol'da bir etkinlikte yaptığı konuşmada, KKTC'de yapılacak seçimlerin, ''Kıbrıslı Türklerin iradelerini ortaya koymaları için iyi bir fırsat olduğunu'' söyledi. 
     Klasson, ''Çözümün, BM çerçevesinde müzakereler yoluyla bulunabileceğini'' ifade etti. 
     
</TEXT>
</DOC>
