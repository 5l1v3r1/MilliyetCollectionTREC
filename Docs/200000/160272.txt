<DOC>
<DOCNO> 160272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/guncel/gun10.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de ilk tutuklama 
</HEADLINE>
<TEXT>

Depremde bir astsubayın yaşamını yitirdiği binanın kontrol mühendisliğini yapan Mahmut Bozova, cezaevine konuldu 
     ÖZGÜR CEBE, ADİL ÖNAL DHA 

     Bingöl'de 1 Mayıs'ta meydana gelen depremde yıkılan ve bir astsubayın hayatını kaybettiği binanın kontrol mühendisliğini yapan Mahmut Bozova, tutuklanarak cezaevine konuldu. Haklarında gıyabi tutuklama kararı bulunan 7 müteahhit ise henüz yakalanamadı. 
     Afet İşleri Genel Müdürlüğü, Bingöl depremiyle ilgili raporunu tamamladı. Raporda, depremde yıkılan 11 binayla 85 öğrenci ve bir öğretmene mezar olan Çeltiksuyu Pansiyonlu İlköğretim Yatılı Okulu'nun çökme nedeninin eksik malzeme kullanımı ve proje hatasından kaynaklandığı belirtildi. Binaların 8 büyüklüğündeki depreme dayanıklı olarak yapılması taahhüdünde bulunulduğu kaydedildi. 
     İnşaatta niteliksiz ve kalitesiz malzeme kullanıldığı ve yapım hatası bulunduğu vurgulanarak, "Betonarme kısımlarında inşaat halindeyken sulama yapılmamıştır. Betonun kırık parçalar halinde dağılması bundan kaynaklanmaktadır" denildi. 
     
     Yedi müteahhit aranıyor 
     Bunun üzerine harekete geçen Bingöl Başsavcılığı, müteahhit Mehmet Emin Ünlüsoy tarafından inşa edilen ve bir astsubaya mezar olan binanın kontrol mühendisliğini yapan Bozova hakkında yakalama emri çıkardı. Bozova, ifadesinin ardından kaçma olasılığı nedeniyle tutuklandı. Müteahhitler Mehmet Emin Ünlüsoy, Şeref Bozkuş, Yusuf Korkmaz, Emin Polat, Ahmet Mefrah Artukaslan, Ahmet Bazencir ve Yaşar Turan ise aranıyor. 
     
Kalıcı konut hakkımız      TUĞBA KILIÇ Düzce DHA 

     Düzce'de hak sahibi olamayan kiracı depremzedeler, konut edinebilmek için yürüyüş düzenledi. Konak Gazinosu önünden başlayıp Anıtpark'ta sona eren yürüyüşe katılan yaklaşık 2 bin depremzede, "Kiracıların konut sorunu çözülsün", "Hasarlı binalarda oturmak istemiyoruz" yazılı pankartlar taşıdı. Düzce Depremzedeler Derneği Başkanı Ayşegül Şenol, "Çalmadığımız kapı kalmadı ama mübarekler taş kesildi" dedi. 
     
     

</TEXT>
</DOC>
