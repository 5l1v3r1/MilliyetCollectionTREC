<DOC>
<DOCNO> 184027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/spo01.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk tekmeyi ben atarım 
</HEADLINE>
<TEXT>

   Sinan Engin, futbolcular arasında gruplaşma bulunmadığını söyledi, "Böyle birşey olmadı, olamaz da" diyerek dedikoduları yalanladı 
      ORHAN YILDIRIM 

   
   "Yıpratmak istiyorlar" 
   LAZİO yenilgisi ve İstanbulspor beraberliği sonrasında ortaya atılan, futbolcular arasındaki gruplaşma iddialarına Beşiktaş Menajeri Sinan Engin sert yanıt verdi. Engin İlhan ve Tümer'in Pancu'ya pas atmadığı, Sergen ile Ahmed Hassan'ın arasının açık olduğu yönündeki dedikoduların, Siyah - Beyazlılar'ı yıpratma amacı taşıdığını ifade etti. Beşiktaş menajeri, "Böyle bir ayırım yok, olamaz da. Öyle bir şey olsa, ilk tekmeyi ben atarım" dedi. 
   
   "Takımı satmazlar" 
   BU tür iddiaların, şahsi çıkarları için takımı satma anlamına geldiğine dikkat çeken Engin, "Böyle saçma bir olay olabilir mi" sözleriyle oyunculara arka çıktı. Alınan kötü sonuçların sorumlusunun, futbolculardan önce teknik heyet olduğunu vurgulayan Beşiktaş Menajeri, "Tüm sorumluluğu üstümüze almış durumdayız. Son kez uyarıyorum, bizleri bu tip olaylara çekmesinler. Sigortamı attırmasınlar" diye konuştu. 
   
   Lucescu'nun üç ası 
   BU sezon her karşılaşmaya farklı bir 11 çıkaran Beşiktaş Teknik Direktörü Mircea Lucescu, oynanan 7 resmi maçta üç futbolcusundan vazgeçmedi. Guiaro Ronaldo, Tayfur Havutçu ve Federico Giunti, tüm karşılaşmalarda yer alarak Rumen çalıştırıcının en güvendiği isimler arasında yer aldı. Kartal'da toplam 21 değişik futbolcu forma giyerken, yeni transferlerden sadece Gökhan Zan henüz resmi bir maçta şans bulamadı. 
   
   Sakatlara durmak yok 
   BEŞİKTAŞ'TA sakatlıkları süren Sergen Yalçın ile Ahmet Dursun, takım izinli olmasına rağmen çalışmalarını sürdürdü. Siyah - Beyazlı kulübün sağlık ekibi gözetiminde antrenmana çıkan iki futbolcudan Sergen'in, hafta sonu oynanacak Trabzonspor ile gelecek hafta yapılacak Chelsea karşılaşmalarına yetişeceği açıklandı. Ahmet Dursun'un ise bu maçlarda forma giymesinin şüpheli olduğu ifade edildi. 
   
   
</TEXT>
</DOC>
