<DOC>
<DOCNO> 185596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo22.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Meydan boş değil, toplantılara son verin.. 
</HEADLINE>
<TEXT>

     Fenerbahçe Kulübü Başkanı Aziz Yıldırım, kulüp dışında yapılan ve Fenerbahçe'nin tartışıldığı toplantılara artık bir son verilmesi gerektiğini söyledi. 
     Aziz Yıldırım, Ekim sayısı yarın piyasaya çıkacak olan Fenerbahçe Dergisi'ndeki yazısında, Fenerbahçe için hayal ettikleri gelir kaynakları, yeni tesisler ve projeler bulunduğunu ve bir grup insanın bu projeleri hayata geçirmek için uğraştığını ifade etti. 
     ''Bütün bu projeler devam ederken, herkesin merak ettiği konu ise benim başkanlığa devam edip etmeyeceğim yolundaki kararımdır'' diyen Yıldırım, tatil yerlerinde, otel köşelerinde, kulislerde, kendilerini Fenerbahçeli olarak takdim edenlerin kendisinin başkanlık süresini konuştuğunu kaydetti. 
     Yıldırım, bu kararın bugüne kadar olduğu gibi bundan sonra da yönetim kurulundan geçeceğini belirterek, şunları söyledi 
     ''Bugüne kadar herşeyi yönetim kurulu üyeleriyle birlikte hayata geçirdik. Artık her defasında kulüp dışında oluşturulan yemekli toplantılarda Acaba Aziz Yıldırım gidecek mi, kalacak mı, yerine kimi getirelim toplantılarına son verin. Bu tartışmalarla vakit geçirmeyin. Çünkü meydan boş değil. Eğer vaktiniz bolsa, Fenerbahçe'ye vakit ayıracak fazladan zamanınız varsa, proje üretin, hayata geçirin. Sizler de elinizi biraz taşın altına koymaya çalışın. Benim başkanlığım ile ilgili durumu zamanı gelince kurulumuz değerlendirecektir. Ama şunu da kimse unutmasın. Kulübümüzün konularının konuşulacağı yer Divan'dır, kendi kurullarımızdır.'' 
     
     TARAFTARA MESAJ 

     Aziz Yıldırım açıklamasında taraftarlara da mesaj vererek, aralarına yabancı ve provokatörleri almamalarını istedi. 
     Israrla üzerinde durduğu konunun, Fenerbahçe taraftarlarının birbiriyle kenetlenmesi ve başarı yolunda tek yürek olması olduğunu anlatan Yıldırım, ''İşte geçtiğimiz haftalarda yine sahamız kapandı ve 50 bin taraftar bizimle birlikte cezalandırıldı. Bu olaylar yüzenden kulübümüz, camiamız madden ve manen büyük zarar görmektedir. Bundan sonra sahaya yabancı madde atılması konusunda, taraftarlar kendi içinde örgütlenmeli, önlemini kendisi almalıdır. Fenerbahçe taraftarı örnek tribün olgusunu spor kamuoyuna göstermelidir'' şeklinde konuştu. 

     
</TEXT>
</DOC>
