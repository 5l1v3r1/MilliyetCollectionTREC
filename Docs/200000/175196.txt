<DOC>
<DOCNO> 175196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun03.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnam güzeli kayboldu 
</HEADLINE>
<TEXT>

     Vietnam'da geçen yıl Vietnam güzeli seçilen 18 yaşındaki Pham Thi Mai Phuong kayboldu. 
     Polis, ülkenin kuzeyindeki liman kenti Hai Phong'da yaşayan güzelin bir haftadır kayıp olduğunu, güzeli arama çalışmalarının sürdüğünü bildirdi. 
     Kimseden fidye talebi gelmediğinden Phuong'un kaçırılmış olma ihtimali üzerinde durulmadığını belirten polis, güzelin ailesini telefonla arayarak iyi olduğunu söylediğini kaydetti. 
     Görgü tanıkları da, Phuong'un 5 Ağustos'ta İngilizce kursundan çıkışta bazı kişiler tarafından zorla bir kamyonete bindirildiğini belirtti. 
     Pham Thi Mai Phuong, geçen yıl Nijerya'da yapılması planlanan, ancak bu ülkede çıkan bir fetvanın 200'den fazla kişinin ölümüne yol açması nedeniyle İngiltere'nin başkenti Londra'ya taşınan ''Dünya Güzellik Yarışması''nda ülkesini temsil etmişti. 
     Phuong, İngiltere'deki Luton Üniversitesi'nde işletme eğitimi görmek üzere burs almıştı. 
     Vietnam'da halk, geleneklere ters düştüğü gerekçesiyle güzellik yarışmalarına karşı çıkıyor. 
     
</TEXT>
</DOC>
