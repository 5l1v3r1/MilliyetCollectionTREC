<DOC>
<DOCNO> 197276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/soneko06.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta piyasalarda neler oldu 
</HEADLINE>
<TEXT>

     İstanbul'da yaşanan bombalı saldırılar Borsa'da şok düşüş getirdi. 
     Levent'teki HSBC Genel Müdürlüğü binası ve Beyoğlu'ndaki İngiltere'nin İstanbul Başkonsolosluğu önündeki patlamaların duyulmasıyla Borsa'daki hızlı satışlar sonucunda işlemler durduruldu. Perşembe günkü ikinci seans ve Cuma günkü seanslar da iptal edildi. 
     Bayram sonrası için oluşan beklentilerin 1 Aralık'ta açılacak borsayı en azından yatay seviyelerde tutmayı sağlayabileceğine işaret eden uzmanlar, 3 Aralık'ta açıklanacak enflasyon rakamlarının olumlu yansımaları olabileceğini, yeni petrol yasasının da piyasaların yakından izleyeceği bir gelişme olacağını savunuyor. 
     Piyasaların Tüpraş özelleştirmesine önem verdiğini vurgulayan uzmanlar, genel tabloya bakıldığında Aralık ayının da yatırımcılar için gelişmeleri görüp beklemeyi tercih edecekleri bir ay olarak yaşanacağını ifade ediyor. 
     
     ÖZETLE PİYASALAR 
     Borsadaki şok düşüşlerin yanında İMKB Tahvil ve Bono Piyasası ortalamalarında kararsız bir seyir vardı. Altın fiyatları ile dolar dışında kalan döviz türlerinde artış yaşandı. Mevduat faizlerinin ortalamalarında değişim olmazken, haftalık repo ortalamasında 0.26 puanlık gerileme oldu. 
     Hisse senetleri haftalık bazda ortalama yüzde 9.10 oranında değer yitirdi. 24 ayar külçe altının gram satış fiyatı yüzde 0.54 oranında, Cumhuriyet altınının satış fiyatı da yüzde 0.40 oranında artış gösterdi. Türk Lirası karşısında dolar yüzde 0.14 gerilerken, Euro yüzde 0.87 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.02 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.45, haftalık reponun net getirisi yüzde 0.40 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , haftaya yüzde 2.45'lik düşüşle başladı. Salı günü ortalama yüzde 0.47 oranında, Çarşamba günü de ortalama yüzde 0.13 oranında yükselen Borsa, Perşembe günü İstanbul'da yaşanan bombalı saldırıların ardından hızla geriledi. Saat 11.10 sıralarında işleme kapatılan Borsa'da endeksin kaybı 1,162.67 puan ve yüzde 7.37 düzeyinde gerçekleşti. 
     İMKB Bileşik Endeksi, önceki hafta sonu kapanışa göre 1,463.14 puanlık düşüşle 16,080.67 puandan, 14,617.63 puana indi. Hisse senetlerinin haftalık ortalama değer kaybı yüzde 9.10 oldu. 
     İMKB Ulusal-Mali Endeksi 2,239.94 puan düşerek 21,720.92 puandan 19,480.98 puana, İMKB Ulusal-Sanayi Endeksi 1,022.02 puan düşerek 14,260.20 puandan 13,238.18 puana ve İMKB Ulusal-Hizmetler Endeksi 629.75 puan düşerek 8,889.43 puandan 8,259.68 puana geriledi. 
     Böylece, mali grup hisseleri ortalama yüzde 10.31 oranında, sanayi grubu hisseleri ortalama yüzde 7.17 oranında ve hizmetler grubu hisseleri ortalama yüzde 7.08 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 291 hisse senedinden sadece 27'si değer kazanırken, 251 hisse senedi değer yitirdi. 13 hisse senedinin değeri değişmedi. 
     Geçen hafta en yüksek oranlı artış yüzde 13.64 ile Burçelik hisselerinde oldu. Yüzde 12.95'lik artışla Atlas Yatırım Ortaklığı hisseleri ikinci ve yüzde 10.64'lük artışla da Serve Kırtasiye hisseleri üçüncü oldu. 
     En yüksek oranlı düşüş ise yüzde 27.45 ile Tümteks hisselerinde oldu. Yüzde 16.38'lik düşüşle Esem Spor Giyim hisseleri ikinci ve yüzde 15.85'lik düşüşle de Gersan Elektrik hisseleri üçüncü sırada yer aldı. 
     İMKB Ulusal Pazar'da geçen hafta toplam 941 milyar 546.6 milyon adet hisse senedi işlem gördü ve karşılığında 2 katrilyon 525 trilyon 930.9 milyar liralık işlem hacmi gerçekleşti. 
     
     DÖVİZ 
     Geçen hafta dolar dışındaki döviz türlerinde artış eğilimi vardı. İstanbul serbest döviz piyasasında alınıp satılan ABD Doları Türk Lirası karşısında yüzde 0.14 oranında değer yitirirken, euro yüzde 0.87 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 2 bin lira düşerek 1 milyon 468 bin liraya inerken, euronun satış fiyatı 15 bin lira artarak 1 milyon 745 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin önceki hafta sonunda 2 milyon 500 bin lira olan Türk Lirası satış fiyatı değişmezken, İsviçre Frangı'nın satış fiyatı yüzde 2.71 oranında artarak 1 milyon 135 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 464 bin liradan, Euro 1 milyon 742 bin liradan, İngiliz Sterlini 2 milyon 495 bin liradan ve İsviçre Frangı da 1 milyon 128 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 0.54 oranında, Cumhuriyet altınının satış fiyatı da yüzde 0.40 oranında arttı. 
     Külçe altının gram satış fiyatı 100 bin lira artarak 18 milyon 700 bin liraya, Cumhuriyet altınının satış fiyatı da 500 bin lira artarak 127 milyon liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.40 oranında artarak 18 milyon 775 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.02 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 99 puan artarak 449,200 puandan 449,299 puana yükseldi. 
     Geçen haftanın en çok değer kazanan katılma belgeleri, yüzde 2.35'lik artışla Gedik A Tipi Hisse Senedi Fon, yüzde 1.28 oranındaki artışla Bayındır A Tipi Karma Fon ve yüzde 1.06 oranındaki artışla da Garanti B Tipi Yabancı Fon oldular. 
     Haftanın en çok değer yitiren katılma belgeleri de yüzde 10.05'lik düşüşle Global A Tipi İMKB-100 Endeks Fon, yüzde 9.91'lik düşüşle Vakıf A Tipi İMKB-30 Fon ve yüzde 9.52'lik düşüşle de YKY A Tipi İMKB-30 Endeks Fon olarak sıralandılar. 
     
     HAZİNE İHALELERİ 
     Hazine geçen hafta biri bono, ikisi tahvil olmak üzere 3 ihale düzenledi. 
     Hazine'nin Pazartesi günü düzenlediği 2 yıl vadeli, altı ayda bir yüzde 12.5 kupon ödemeli, Türk Lirası cinsinden sabit kuponlu devlet tahvili ihalesinde bileşik faiz yüzde 27.13 olarak belirlendi. İhaleye nominal 2 katrilyon 121 trilyon lira tutarında teklif gelirken, nominal satış 1 katrilyon 346.5 trilyon lira, net satış 1 katrilyon 336.4 trilyon oldu. İhalede bileşik faiz yüzde 27.13, basit faiz ise 25.50 olurken nominal rot satış ise 90.7 trilyon lira olarak belirlendi. 
     Hazine'nin Salı günü düzenlediği 168 gün vadeli Türk Lirası cinsinden iskontolu hazine bonosu ihalesine 1 katrilyon 716.2 trilyon lira tutarında teklif gelirken, nominal satış 1 katrilyon 457.9 trilyon lira, net satış ise 1 katrilyon 303.2 trilyon lira olarak belirlendi. İhalede bileşik faiz yüzde 27.5, basit faiz ise 25.71 olurken nominal rot satış 212.5 trilyon lira olarak saptandı. 
     Salı günkü ikinci ihale olan 392 gün vadeli Türk Lirası cinsinden iskontolu devlet tahvili ihalelesinde bileşik faiz yüzde 28.51 oldu. Tahvil ihalesine 1 katrilyon 617.4 trilyon liralık teklif gelirken nominal satış 914.9 trilyon lira, net satış ise 698.3 trilyon lira olarak belirlendi. Basit faizin yüzde 28.80 olduğu ihalede nominal rot satış tutarı 766.7 trilyon lira oldu. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.42 ile yüzde 0.58 arasında gerçekleşti. 
     Mevduat faizlerinin ortalamalarında geçen hafta herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.45 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 26'nın biraz üzerinde olan haftalık reponun net getirisi de yüzde 0.40 olarak gerçekleşti. 
     
</TEXT>
</DOC>
