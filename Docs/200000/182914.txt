<DOC>
<DOCNO> 182914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko19.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ABD'nin krediyi değerlendirme süresi 20 Eylül'de doluyor 
</HEADLINE>
<TEXT>

     Devlet Bakanı Ali Babacan, dün gece dolar bazında bir tahvil ihracı için aracı kuruluşları yetkilendirdiklerini söyledi. 
     Babacan, Hazine'de düzenlediği basın toplantısında sorulara verdiği yanıtta, ABD'ye yaptıkları road show'un ardından Türk tahvillerine olan ilginin arttığını, bu nedenle tahvil ihracı kararı aldıklarını söyledi. 
     Bakan Babacan, Dubai'de gerçekleştireceği temaslarla ilgili bir soru üzerine, Uluslararası Finans Enstitüsü'nün IIF Dubai'de Cumartesi gecesi yaklaşık 500-600 finans sektörü temsilcisinin katılacağı bir akşam yemeği düzenleyeceğini, Başbakan Recep Tayyip Erdoğan'ın da burada tek konuşmacı olarak açılış konuşması yapacağını, bunun da Türkiye'yi çok önemli bir ilgi odağı haline getireceğini belirtti. 
     
     ABD KREDİSİ 

     Bakan Babacan, ABD'den gelmesi beklenen 8.5 milyar dolarlık kredinin Kongre'deki değerlendirme sürecinin sürdüğünü söyledi. 
     Ağustos ayında, Hazine'den bir heyetin Washington'a giderek, ABD Hazine yetkilileriyle temaslarda bulunduğunu hatırlatan Babacan, bu heyetin dönüşünün ardından, 2 Eylül'e kadar teknik temasların devam ettiğini, bu süreçte daha görüşülmesi gereken 19 kadar teknik konunun bulunduğunu ve bu konuların büyük bir bölümünün görüşülerek belirli bir noktaya gelindiğini kaydetti. 
     Babacan, şöyle devam etti 
     ''Biz 2 Eylül'de, Amerikan Hazinesi'ne, artık düğmeye basabilecekleri konusunda bilgiyi verdik. Onlar da Amerikan Dışişleriyle görüştüler ve Amerikan Dışişleri de 5 Eylül'de Kongreye gönderdiği bir yazıyla görüşme sürecini başlatmış oldu. 
     Kongre'de 15 günlük bir askı süreci var ve bu askı süresi 20 Eylül'de doluyor. Bu askı süresi dolmadan kredinin takvimiyle ilgili ya da başka konularla ilgili daha detaylı bilgi vermem şu aşamada mümkün değil.'' Bu kredinin, Türkiye için olmazsa olmaz bir kredi olmadığını ve tüm projeksiyonlarda bu krediyi yok saydıklarını belirten Babacan, bunun gelişmelerin olumsuz gittiği anlamına gelmemesi gerektiğini belirterek, kredinin ilk dilimi gelinceye kadar hiçbir finansman tablosunda da yansıtmayacaklarını kaydetti. 
     Babacan, bu kredinin olumlu yanının, piyasa şartlarından daha iyi şartlarda oluşu olduğunu ve 2004-2005 borç rasyolarının düşmesinde de olumlu bir etkisinin olabileceğini bildirdi. 
     Ali Babacan, askı sürecinin de, Kongre üyelerinin bu yazıyı incelemeleri ve görüşleri varsa bunu bildirmeleri gereken bir değerlendirme süreci olduğunu da vurguladı. 

     
</TEXT>
</DOC>
