<DOC>
<DOCNO> 157383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/guncel/agun.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbiniz dayanırsa ameliyat olursunuz 
</HEADLINE>
<TEXT>

Kalp hastası SSK'lılar, ameliyat olabilmek için her evraktan en az 10'ar fotokopi çektirip 18 farklı yerde kuyruğa giriyor, 14 kez evrak onaylatıyor 
     ŞÜKRAN ÖZÇAKMAK 

     Kardiyoloji doktoru tarafından anlaşmalı kuruma sevk edilen hastanın çilesi, sevk k ğıdını üç uzman doktora imzalatmakla başlıyor. Ardından başhekim, sağlık sigorta birimi, emekli değilse ilçe sigorta müdürlüğü, kayıt servisi gibi bölümler arasında mekik dokuyor. Sevkini yaptırdıktan sonra her evrakın en az 10 fotokopisini çektirip randevu alıyor. Doktor "Kapakçık değişecek, anjiyo olacak veya pil takılacak derse" asıl çile o zaman başlıyor. Hasta, yazılan malzeme istek reçetesini, hastanenin bölüm başkanı veya başhekimine götürüyor. 
     
     'BİZ SİZİ ARARIZ' 
     Sekreterin yazdığı "gereklidir" yazısı mühürlenip imzadan çıktıktan sonra hasta elindeki evrakla kendisini sevk eden SSK hastanesine dönüp doktoru buluyor. Doktor o gün servisteyse "uygundur" yazısı yazıp imzalıyor. "Sevk bizimdir" kaşesi bastırmak için sağlık sigorta servisinde yeniden kuyruğa giren SSK'lı, oradan ayniyet eczanesi kuyruğuna geçiyor. Malzeme ihaleyle alındığı için eczacı "yoktur" kaşesi basıyor. Evrak, son olarak satın alma şefliğine teslim ediliyor. Satın alma şefliği, "bir hafta sonra kendilerine telefonla ulaşılacağını" belirtiyor. 
     
     İHALEYİ BEKLİYORLAR 
     18 kez kuyruğa giren hastanın çilesi bu kadarla bitmiyor. Bu kez de yeni İhale Yasası prosedürü nedeniyle bekleme aşaması başlıyor. Firmalar belirlendikten sonra 5 kişilik İhale Komisyonu'nun yanı sıra iki kardiyoloğun katılımıyla ihale yapılıyor. Başhekim onaylıyor, malzeme fiyatının yüzde 6'sını teminat olarak yatıran firma görevlisi, sözleşmeyi notere onaylatıyor. Hasta, telefonla çağrılıyor ve malzeme teslim ediliyor. 
     
İşleri ihale oldu      SSK, hazırladığı son genelgeyle tıbbi ve sıhhi sarf malzemelerin kurum tarafından satın alınmasına karar verdi. Buna, yine yolsuzluğu önlemek için çıkarılan İhale Yasası da eklenince, hastanın çilesi katlandı. 1 Ocak 2003'te yürürlüğe giren yasaya göre artık her hastane kendi ihalesini yapıyor. Fiyat politikası ve standardı olmayan malzemelerin çeşitliliği, satın almaları içinden çıkılmaz hale getiriyor. Hastane yönetimi ve bölüm şefleri, neredeyse tüm mesailerini ihale işlerine ayırıyor. SSK Okmeydanı Hastanesi'nin satın alma servisine günde en az 100 reçete gidiyor. Burada şimdiye kadar da tıbbi malzeme için yaklaşık 2 bin 280, ilaç için de 3 bin ihale dosyası açıldı. SSK Göztepe'de de yalnızca malzeme için açılan bin 280 ihale dosyası var. 
     

</TEXT>
</DOC>
