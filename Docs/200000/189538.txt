<DOC>
<DOCNO> 189538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo11.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Olympiakos maçını kazanmak zorundayız 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Avrupa Şampiyonlar Ligi'nde 21 Ekim Salı günü İstanbul'da yapacakları Olympiakos maçını kazanmak zorunda olduklarını söyledi. 
     Grupta Juventus ve Real Sociedad maçlarında iyi futbol oynamalarına rağmen henüz puan alamadıklarını belirten Dürüst, ''Rakibimiz de iki maçını kaybetti. Olympiakos'u mutlaka yenerek puan almak istiyoruz. Real Sociedad'ı sahamızda adeta ezdik, ama puan alamadık. Olympiakos karşısında 3 puanı almak için elimizden geleni yapacağız'' dedi. 
     Ali Dürüst, A.A muhabirine yaptığı açıklamada, bu karşılaşmada en büyük katkıyı sarı-kırmızılı taraftarlardan beklediklerini de kaydederek, ''Onlara ihtiyacımız var. Her zaman olduğu gibi tribünlerde yerlerini alıp, takımlarını desteklemelerini istiyoruz'' diye konuştu. 
     
     ''SAKATLIKLAR KASITLI OLMADI'' 
     Çaykur Rizespor ile çok stresli bir maç yaptıklarını ifade eden Ali Dürüst, maçta oyuncularının yaşadığı sakatlıkların kasıtlı hareketlerden meydana gelmediğine inandığını söyledi. 
     Maçın sert geçtiğini vurgulayan Dürüst, ''Bizim maçta mutlak 3 puan almamız gerekiyordu. İlk devre kontrol bizdeydi. İkinci yarı ise topa daha çok rakibimiz hükmetti. Ancak, biz de rakibe gol pozisyonu vermedik. Maç sert geçti. Bazı oyuncularımız sakatlandı. Fakat sakatlıkların kasıtlı hareketlerden olduğunu düşünmüyorum'' dedi. 
     
</TEXT>
</DOC>
