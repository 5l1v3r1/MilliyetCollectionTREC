<DOC>
<DOCNO> 184821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo20.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor - Galatasaray 0-2 
</HEADLINE>
<TEXT>

     Birinci Süper Lig'de Galatasaray, Adanaspor'u deplasmanda 2-0 yendi. 
     
     İLK YARI 

     Galatasaray, deplasmanda karşılaşmanın ilk yarısını Adanaspor karşısında 2-0 önde tamamladı. 
     Her iki takımın sakat ve cezalı futbolcularından dolayı eksik çıktığı karşılaşmanın ilk yarısında Galatasaray çok iyi oynamamasına rağmen, bloklararası yardımlaşma ve rakip sahada rahat pozisyonlar üretmesi nedeniyle iki gol buldu. 
     Adanaspor ise organize olamaması nedeniyle çok sayıda pas hatası yaparken, yediği goller sonucunda oyun disiplininden iyice koptu. 
     Karşılaşmanın 2. dakikasında Sabri, Ayhan'dan aldığı topa sert vurdu. Kaleci Murat Şahin topu kornere çeldi. Korneri Pratez kullandı. Kaleci ve savunmanın hatasından yararlanan Volkan önüne düşen topu rahat bir vuruşla filelere gönderdi 1-0 17. dakikada, önce Cihan savunmadan dönen topa sonra da, Ayhan vurmakta güçlük çekince takımlarını mutlak golden ettiler. 
     26. dakikada Volkan sağ taraftan taşıdığı topu De Boer'e aktardı. Bu oyuncunun vuruşu yan filelerde kaldı. 
     27. dakikada Galatasaray yine mutlak bir gol kaçırdı. Sabri sol kanattan taşıdığı topu rahat pozisyondaki Hakan Şükür'e aktardı. Hakan Şükür'ün şutu Adanaspor savunmasından döndü. Topu Berkant eliyle oynayınca karşılaşmanın hakemi Ali Aydın, evsahibi lehine bir endirek vuruş verdi. 
     28. dakikada Adanaspor'dan Ergin kendi gayreti ile ceza sahasına girdi. Topu rahat pozisyonda bulunan Volkan Bekiroğlu'na aktardı. Bu oyuncu bekletmeden vurdu, top yandan auta çıktı. 
     30. dakikada Adanaspor ilk oyuncu değişikliğini yaptı. Teknik direktör Yılmaz Vural Ergin'i oyundan çıkararak, forvette hücum gücünü artırmak için Mezsaroz'u aldı. 
     34. dakikada Pratez'in ortasına Hakan Şükür vurmakta gecikince Adanaspor savunması topu uzaklaştırdı. 
     35. dakikada Pratez ceza sahasına girdi ve topu Cihan'a aktardı.Kaleci Murat Şahin'in hatasından yararlanan Cihan, Adanaspor ağlarını ikinci kez havalandırdı 2-0 
     38. dakikada Adanaspor'dan İbrahim sağ kanattan taşıdığı topu Necati'ye aktardı. Necati yükselerek kafa vurdu. Kaleci Mondragon rahat bir şekildi topu kontrol etti. 
     İlk yarı Galatasaray'ın 2-0 üstünlüğüyle kapandı. 
     
     İKİNCİ YARI 

     Tribün desteğinden yoksun oynayan Adanaspor, hücumda çoğalamayınca, gol atamadığı gibi iki hatalı golden dolayı yenilmekten kurtulamadı. 
     51. dakikada gole gitmekte olan Hakan Şükür'e faul yapan Adanasporlu Timur, sarı kart gördü. 
     60. dakikada Adanaspor'un etkili oyuncularından Necati, Pratez'i de geçerek, kendi gayretiyle kale sahasına girdi. Ancak, turuncu-beyazlı oyuncudan önce davranan Galatasaray savunma oyuncuları topu kornere gönderdi. 
     61. dakikada Adanaspor'un kazandığı köşe atışını Gürhan kullanmak isterken, Galatasaraylı taraftarlardan sahaya pet şişe atılması üzerine hakem birinci anonsu yaptırdı. 
     63. dakikada Adanaspor mutlak bir golden oldu. Orta sahada Lalik'in pasıyla buluşan Necati, yaklaşık 30 metreden çok sert vurdu. Top üst direğe çarparak tekrar oyun alanına döndü. 
     73. dakikada Murat'ın ortasıyla buluşan Bratu, kötü bir vuruşla takımını bir golden etti. 
     Karşılaşmanın kalan dakikalarında başka gol olmayınca, Galatasaray sahadan 2-0 galip ayrıldı. 
     
</TEXT>
</DOC>
