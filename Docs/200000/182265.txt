<DOC>
<DOCNO> 182265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun10.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arşivler açıldı Prenses çılgın partilere katılınca... 
</HEADLINE>
<TEXT>

     İngiltere'de devlet arşivinin gizliliğini kaldırdığı belgeler, İngiliz diplomatların 1970'li yıllarda, katıldığı çılgın partiler yüzünden Prenses Margaret'e ABD'ye seyahat yasağı koyduklarını gösterdi. 
     Prensesin jet sosyete tarafından düzenlenen partilere katılmasının ''yanlış tanıtım ve reklama'' yol açtığını belirten diplomatların, bunu açıkça üstlerine ve bu yolla da kraliyet ailesine bildirdikleri ortaya çıktı. 
     Açıklanan belgelerde, özellikle 1973 yılında Lord Cromer'in, İngiltere'nin Washington büyükelçiliği görevini yürüttüğü sırada, merkeze bir not göndererek, Prenses'in gelişinin kraliyet ailesinin imajına önemli zarar verdiğini bildirdiği belirtildi. 
     Notun kraliyet ailesine gönderilmesinin ardından kraliyet üyelerinin dış seyahatlerini değerlendiren Frederick Burnaby-Atkins'in, bir durum değerlendirmesi yaparak Prenses'in seyahatini engellediği kaydedildi. 
     Bilindiği gibi, Prenses Margaret, 1960 yılında eşi Lord Snowdon ile büyük tartışmalar çıkaran bir evlilik yapmış, çiftin 1965 yılında birlikte çıktıkları ABD seyahati de ses getirmişti. Çılgınlıklarıyla tanınan çift, dünya sosyetesinin göz bebeği haline gelmiş, boşanmalarının ardından da Prenses Margaret çılgın yaşamını sürdürmüştü. 
     
</TEXT>
</DOC>
