<DOC>
<DOCNO> 189998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur35.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çerçevelenmiş Yaşamlar" sergisi açıldı 
</HEADLINE>
<TEXT>

     Haberci Coşkun Aral ve Ressam Ahmet Gümüştekin'in ''Çerçevelenmiş Yaşamlar'' adlı fotoğraf ve resim sergisi, Ziraat Bankası Beyoğlu Tünel Sanat Galerisi'nde açıldı. 
     Haberci Coşkun Aral, açılışta yaptığı açıklamada, ''İkimiz de bilgiyi belgeleştirip taşımaya çalışıyoruz. Ben objektiften geçirip taşıyorum, Ahmet, fırçası ve tuvaliyle taşıyor. Konumuz insan ve onun yaşadığı coğrafya, algıladığı renkler, sesler...'' dedi. 
     Aral, uluslararası firmaların gençliği ''televole anlayışı içinde bir dünyaya'' çekmek istediğini ifade ederek, şöyle konuştu 
     ''Diğer taraftan televizyonlar yaşadığımız coğrafyayı sadece kadının meta olduğu bir coğrafya gibi yansıtıyor. Azınlık sayılacak bir toplumun yaşamı bütün insanların yaşamıymış gibi aktarılıyor. İnsanlar yaşadığı coğrafyayı anlamaktan, tanımaktan, resimden, fotoğraftan koparılıp sanal bir dünyaya çekilmek isteniyor. Bu bir ülke için yıkımdır. Buna karşılık biz de elimizden geldiğince bilgimizi belgemizi ortaya koyup, insanlara gerçek dünyanın kesitlerini aktarmaya çalışıyoruz.'' Aral ve Gümüştekin'in sergisi, 7 Kasım tarihine kadar açık kalacak. 
     
</TEXT>
</DOC>
