<DOC>
<DOCNO> 171759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yasam/yas05.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde yılan tadilatı 
</HEADLINE>
<TEXT>

   Eyüp'te eve giren yılana müdahale eden itfaiye döşemeleri kazmayla kırdı. Ev harabeye döndü ama yılan bulunamadı 
      MUSTAFA KURTARAN İstanbul 
   
   Edirnekapı Savaklar Caddesi Yeni Kusat Sokak'taki beş katlı binanın bodrum katında oturan Çiçek ailesinin evi, yılan korkusuyla harabeye döndü. Önceki akşam televizyon izleyen baba Cengiz Çiçek ile oğulları Gökhan 8 ve kızları Göknur 3 , saat 22.00 sıralarında mutfağa gitmek için yerinden kalkan anne Havva Çiçek'in 'Yılan' çığlığıyla donakaldı. 
   Bu sırada anne Çiçek'in gördüğünü iddia ettiği 'bir metrelik kırmızı yılan', bir kanepenin altında gözden kayboldu. Şok geçiren eşi Havva ve çocuklarını komşularına bırakan baba Çiçek, ardından evi altüst etmesine rağmen yılanı tek başına yakalayamayınca, itfaiyeden yardım istedi. 
   
   'Bahçeye kaçmıştır' 
   İhbar üzerine gelen itfaiye ekibi de, tüm evi aramasına rağmen yılanı bulamadı. Bunun üzerine, yılanın tahta döşemelerin altına gizlenmiş olabileceğine karar verildi. İtfaiye erlerince tahta döşemeler kazmayla tek tek kırılsa da, yılan bulunamadı ve yılanın bahçeye kaçtığına kanaat getirilerek, aramaya son verildi. Çiçek ailesi ise geceyi yakınlarında geçirdi. 
   
   
</TEXT>
</DOC>
