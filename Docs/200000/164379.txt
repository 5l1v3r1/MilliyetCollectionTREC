<DOC>
<DOCNO> 164379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko01.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 1994 ve 2001 benzeri kriz ihtimal dahilinde görülmüyor 
</HEADLINE>
<TEXT>

     Devlet Bakanı Ali Babacan, şu an uygulanmakta olan politikalarla 1994 ve 2001'de yaşanan krizlerin bir benzerinin tekrar yaşanmasının ihtimal dahilinde görünmediğini söyledi. 
     Londra'daki temaslarını tamamlayarak yurda dönen Babacan, Atatürk Havalimanı'nda yaptığı açıklamada, Londra'daki ilk gününde 100'ü aşkın katılımcının yer aldığı toplantılarda Merkez Bankası ve Hazine Müsteşarlığı'nın Türkiye ekonomisiyle ilgili sunumlar yaptıklarını, ardından da kendisinin Türk siyasetiyle ilgili bir sunum gerçekleştirdiğini kaydetti. 
     Bu toplantıların ardından fon ve yatırım fonu yöneticilerinin katıldığı oturumların düzenlendiğini belirten Babacan, ''Bu toplantılarda Türkiye'de uygulanan ekonomik program hakkında katılımcıları bilgilendirdik. İngiltere'nin hazineden sorumlu bakan yardımcısıyla ekonomik ve siyasi konular ile İngiltere'nin son dönemde Euro'ya geçişle ilgili çalışmaları hakkında görüş alışverişinde bulunduk. Türkiye açısından son derece önemli ve yararlı görüşmeler oldu'' şeklinde konuştu. 
     
     OLUMLU EKONOMİK GELİŞMELER 
     ''Türkiye ekonomisindeki son gelişmeler, özellikle de Irak krizi sonrasında yaşanan olumlu ekonomik gelişmelerden yabancı yatırımcıların son derece memnun olduğunu gözlemledim'' diyen Babacan, konuşmasına şöyle devam etti 
     ''Son dönemlerde gözlenen istikrar, bizleri olduğu kadar dünya finans çevrelerini de son derece memnun ediyor. Toplantılarda, özellikle hükümetin gelecek vizyonuyla ilgili çok sorular geldi. Bunları memnuniyetle cevapladık, yatırımcıları bilgilendirdik. Yatırım ortamının iyileştirilmesiyle daha iyi bir vizyon sağlanacağına inanıyorum. Bu, Türkiye'ye yeni yatırımcılar çekmekte çok faydalı olacaktır. Bu alanda iki önemli yasa çıkartıldı ve yürürlüğe girdi. Bunlardan biri yabancı sermaye, diğeri de şirket kurmayla ilgili. Artık Türkiye'de yerli ve yabancı şirketler arasında bir ayrım gözlenmeyecek. Bunları anlattığımızda yabancı yatırımcılar hayretlerini ve memnuniyetlerini ifade ediyorlar.'' Babacan, Devlet Bakanı Kürşad Tüzmen'in ''Bir kriz yok, ama öncü sinyali var'' şeklindeki açıklamasının hatırlatılması üzerine, ihracatın ciddi bir sıkıntıyla karşı karşıya olduğunun gözlemlendiğini söyledi. 
     Bu durumun bir bakıma ithalatı teşvik ettiğini ifade eden Babacan, ''Mayıs ayı sonunda yaptığımız çalışmalarda Türk Lirası değerine göre ihracat-ithalat beklentileri revize edildi. Cari işlemler açığıyla ilgili tahminimiz de revize edildi. 6.1 milyar dolara yükseltildi cari işlem açığı. Bu, GSMH'nin 2.9'una denk geliyor. Bu rakam, Türk ekonomisi için bir tehlike midir Bu rakamlar çok şeffaf. Herkes bunu yakından takip ediyor'' diye konuştu. 
     Bu açığın Türk ekonomisi için bir tehlike arz ediyor olması halinde bugün dövizde belli bir hareketliliğin gözlemlenmesi gerektiğini belirten Babacan, ''Fakat bu olmuyor. Şu anki genel kanaat, mevcut göstergelerin ülke için henüz riskli noktalara ulaşmadığı yönündedir'' dedi. 
     
     ''EKONOMİK PROGRAM SON DERECE SAĞLAM'' 
     Bakan Babacan, şöyle devam etti 
     ''Artık kriz terminolojisini terk etmemiz gerekiyor. Kriz kelimesini lugatlarımızdan çıkarmamız gerekiyor. Bugün uyguladığımız ekonomik program son derece sağlam ve bütün dünyada kabul edilen, doğru olandır. Şu anki durum, 1994 ve 2001 kriziyle mukayese ediliyor. Bu krizler ve bugün arasında çok önemli farklar var. 2001 krizinde sabit kur rejimi vardı. Bankalar kırılgan bir yapıya sahipti. Kamu bankalarının içi boşaltılmış, özel bankalar ciddi sıkıntılar yaşıyordu. Şimdi bu risklerin hiçbiri yok. Bankalar yakından takip ediliyor ve uygulanan kur rejimi şok emici bir özellik gösteriyor. Şu an uygulamakta olduğumuz politikalarla 1994 ve 2001'de yaşanan krizlerin bir benzerinin tekrar yaşanması ihtimal dahilinde görünmüyor. Bizim ortaya koyduğumuz politikalar, önümüzdeki dönemde Türk ekonomisinin hangi yöne gideceğini açık şekilde gösteriyor.'' Babacan, kamu toplu iş sözleşmesi görüşmelerinde devletin ilk 6 ay için yüzde 0 zam önerisiyle ilgili görüşünün sorulması üzerine de, kamu çalışanlarının problemlerini çözmeye çaba sarf ederken, diğer yandan da makro ekonomik dengeleri gözetmek zorunda olduklarını, aksi takdirde ekonomik dengelerin bozulacağını ve bundan toplumun bütün kesimlerinin zarar göreceğini, çalışmalarını toplumun hiçbir kesiminin zarar görmemesi yönünde yürüttüklerini bildirdi. 
     Bakan Babacan, açıklamasının ardından karayoluyla Ankara'ya hareket etti. 
     
</TEXT>
</DOC>
