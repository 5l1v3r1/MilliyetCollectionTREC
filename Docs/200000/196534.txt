<DOC>
<DOCNO> 196534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun08.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daily Mirror muhabiri Saray'da uşak olursa... 
</HEADLINE>
<TEXT>

     İngiltere'de yayımlanan bulvar gazetesi The Daily Mirror, Buckingham Sarayı'ndaki güvenlik durumunu araştırmak üzere bir muhabirinin uşak olarak sarayda iki ay boyunca çalışmasını sağladı. 
     Saray güvenliğindeki boşluğu kanıtlamak istediklerini açıklayan gazete yöneticileri, ''İsteseydik, muhabirimiz Ryan Parry, bu sabah ABD Başkanı George Bush'un en yakınındaki insanlara kahvaltı ikram ediyor olabilirdi'' iddiasında bulundu. 
     Gazete, konuyla ilgili haberin ayrıntılarına bugünkü sayısında 15 sayfalık bir bölüm ayırdı. 
     Bu arada, muhabir Parry'nin, Bush çiftinin ağırlanacağı Belgian Suit dairesi de dahil olmak üzere, sarayın çeşitli yerlerinde uşak kıyafetiyle çekilen fotoğraflarına yer veren gazete, Parry'nin Kraliçe'nin kahvaltı masası ve York Dükü Prens Andrew'ün odasında da poz verme imkanı bulduğunu gösterdi. 
     Ryan Parry, iki aylık uşaklık dönemi sonunda yazdığı haberde, deneyimlerini okurlarına aktarırken, ''Eğer terörist olsaydım ve Kraliçe'ye ya da ABD Başkanı'na suikast düzenlemek gibi bir niyetim olsaydı, bunu çok da kolay yapabilirdim'' diye yazdı. 
     Parry, ''Gerçekten de bu sabah Başkan Bush'un en yakınındaki Ulusal Güvenlik Danışmanı Condoleezza Rice ve Dışişleri Bakanı Colin Powell'a kahvaltı sunma imkanım olacaktı'' diye devam etti. 
     
</TEXT>
</DOC>
