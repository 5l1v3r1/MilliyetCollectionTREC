<DOC>
<DOCNO> 194970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/yazar/pulur.html </URL>
<DATE> 2003/11/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Adamlar, bakanlar, saçmalayanlar... 
</HEADLINE>
<TEXT>

   
   FENERBAHÇE - Rize maçında, iki sarı kart gösterdiği Rizeli futbolcu Victoria'yı "kırmızı kartla" oyun dışı etmeyen hakem Ali Aydın, "Bütün suç bende, verilecek cezaya razıyım " dedi. 
   Toplumda, böyle adamlar o kadar az ki 
   Aynı maçta oynayan Rizeli Koray "Hakem sarı kartı, Victoria'ya değil bana gösterdi" diyerek aklınca kurnazlık yaptı. 
   Toplumda, böyle adamlar o kadar çok ki 
   
   ADALET Bakanı Cemil Çiçek, argo deyimle "isyanı oynuyor" feryat ediyor 
   "Bankasını batırmış patronu VIP'te gördüm " 
   VIP, havameydanlarında ekabirin karşılanıp, uğurlandığı özel salondur. 
   Bakan Çiçek neler gördüğünü ayrıntılarıyla anlatıyor 
   "Adamın giyiminde, kuşamında bankası batmadan önceki durumla, sonraki arasında fark yok. Ayağındaki ayakkabının fiyatına bir ay evrak memuru çalıştırıyorum, kullandığı kokuya baktığınızda adam neredeyse parfümeri gibi " 
   
   KİM söylüyor bunları 
   Adalet Bakanı Cemil Çiçek söylüyor. 
   Muhterem sanki iktidarda değil de, Bütçe Komisyonu'nda muhalefet sözcüsü... 
   Son on yılın en güçlü siyasi iktidarı, Meclis çoğunlukları Anayasa'yı bile değiştirecek kadar güçlü ve bu hükümetin Adalet Bakanı, sanki yalvar, yakar... 
   Bir zamanlar, Sayın Çiçek'e de başbakanlık yapan Turgut Özal'ın bir lafı vardı 
   "Demokrasilerde iktidarların şikayete hakkı yoktur" gibi... 
   Barış Manço'nun bir şarkısı vardır "İşte hendek, işte deve " der. 
   Buyrun işte iktidar, işte güç 
   
   İÇİŞLERİ Bakanı Abdülkadir Aksu da bir başka telden çalıyor. 
   "Her sokağı haraca kesen otomobil kahyalarına engel olun " diyor. 
   Sayın Bakan, lütfen tebdil - i kıyafet eyleyip, kendi özel arabanızla bir sokağa değil, bin sokağa girin, eşkıya hemen karşınıza dikilecektir hem de öyle bir - iki milyondan değil tarife, Taksim'de, Karaköy'de, Beyoğlu'nda, Eminönü'nde, Sirkeci'de 5 milyon liradan başlar. 
   Hele vermeyin, döndüğünüzde bakın bakalım, arabanızda kaç çizik, kaç göçük var 
   Onun için böyle emirler vermeyin, polisi komik duruma düşürürsünüz, ya da... 
   Haydi söylemeyelim... 
   
   TELEVİZYONDA "Pop Star" diye bir şarkı yarışması var, yarışma değil, sanki jüri üyesi denilenlerin "hakaret duygularının tatmin edilmesi için" düzenlenmiş... 
   Yine de en insaflıları Ercan Saatçi... 
   Ercan Saatçi, deyince aklımıza geldi, onlar da bir zamanlar gençti, birkaç arkadaş "Vitamin" diye bir kaset çıkarmışlardı, biz de çok beğenip yazmıştık, o kadar güzel taşlamaları vardı ki 
   Beğenmeyebilirdik de ama herhalde, bu "jüri üyesi" denilenlerin davranışlarına benzeyen bir tavır içinde olamazdık. 
   Eğer öyle olsaydık, Ercan Saatçi, kim bilir ne kadar üzülürdü... 
   
      
   
</TEXT>
</DOC>
