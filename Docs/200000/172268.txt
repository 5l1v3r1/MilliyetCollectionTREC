<DOC>
<DOCNO> 172268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yasam/yas05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekir'e bir günlük yaramazlık hapsi 
</HEADLINE>
<TEXT>

   Polis, yaramazlık yaptı diye ailesinin eve kitlediği 5 yaşındaki Bekir'i pencere demirini keserek kurtardı 
      Afyon DHA 
   
   Afyon'da, yaramazlık yaptığı gerekçesiyle anne ve babası tarafından eve kilitlenen 5 yaşındaki Bekir Soydaş, polis tarafından pencere demirleri kırılarak kurtarıldı. Geçen cumartesi günü kardeşi Tamer Soydaş'ın evine gelen Ayşe Koçer, yeğeni Bekir'in evdeki bir odaya kilitlendiğini görünce durumu polise bildirdi. Polis Bekir'i uzun uğraşlar sonucunda, pencere önündeki demir parmaklıkların bir bölümünü kırarak dışarıya çıkardı. Geçen cuma sabahından bu yana evde yalnız olduğunu söyleyen ve Afyon Zübeyde Hanım Çocuk ve Doğum Hastanesi'ne götürülen Bekir'in vücudunda darp izleri olduğu gözlendi. Anne Fatma Soydaş ve babası Tamer Soydaş çocuklarını bulamayınca, "Çocuğumuz kayıp" diyerek polise başvurdu. Polis kayıtlarından çiftin Bekir'in aranan anne ve babası olduğu anlaşıldı. İfadeleri alınan ve savcılığa sevk edilen Soydaş çifti, serbest bırakıldı. Anne Soydaş ifadesinde, çocuğunu yaramazlık yaptığı için dövdüğünü, sonra da düğüne gittiğini söyledi. 
   
   
</TEXT>
</DOC>
