<DOC>
<DOCNO> 176302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko02.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Libya'ya müteahhit alacakları için gidecek... 
</HEADLINE>
<TEXT>

     Devlet Bakanı Kürşad Tüzmen, müteahhitlerin alacaklarının bulunduğu ülkelerden Libya'ya, Eylül ayından sonra içinde müteahhitlerin de yer alacağı bir ticaret heyetinin gönderileceğini açıkladı. 
     Tüzmen, Libya'nın Ankara Büyükelçisi ile ziyaret konusunda görüştüklerini belirtirken, ziyaretin Eylül'den sonra gerçekleştirilebilmesi için Anlaşmalar Genel Müdürlüğü'nün çalışmalara devam ettiğini söyledi. 
     ''Bizim amacımız bütün alacakları tahsil için gitmek değil'' diyen Bakan Tüzmen, tamamıyla iki ülke arasındaki ticari ilişkileri artırma amacı taşıdıklarını kaydetti. 
     Müteahhitlerin Libya'daki alacaklarının bunun bir alt parçası olduğunu ifade eden Tüzmen, önemli olanın mevcut ihracat rakamlarını artırmak olduğunu vurguladı. 
     Bu ülkeye ihracat artışının yüzde 121 olduğunun altını çizen Tüzmen, ''Bizim için önemli olan bu. Bu müteahhit alacakları senelerdir devam eden bir sıkıntıdır. Bunu artan ticaret ortamında çok daha rahat çözeceğimize inanıyoruz. Rakamlar büyüdükçe borçların önemi kalmaz'' dedi. 
     
     TEMİNAT MEKTUBU 
     Müteahhitlerin teminat mektubu sıkıntısına ilişkin olarak da Tüzmen, sıkıntının Türkiye'deki bankacılık sistemindeki sıkıntıyla alakalı olduğunu kaydederek, ''Türkiye'deki bankacılık sistemi istenilen ölçüde bankacılık işlemini yapmaya başladıkça bankalarımız müteahhitlerimizin yanında olmaya başlayacaklardır. Sorun kendiliğinden çözülecek'' diye konuştu. 
     Tüzmen, burada esas olanın bankacılık sisteminin kendi işlevinin yapması olduğunu da vurguladı. 
     
     IRAK PAZARI 
     Müteahhitlerin son iki ayda Irak pazarında aldıkları işlerin toplamının 90 milyon doları bulduğunu da açıklayan Tüzmen, şu anda müteahhitlik hizmetleri açısından 200 milyon dolarlık bir kontrat sağlanmış durumda olduğunu bildirdi. 
     Türk müteahhitlerin özellikle su arıtması ve sulama projeleriyle ilgili olarak alt yapı ve üst yapıda Irak pazarına, insanlığa hizmet yapması gerektiğini kaydeden Tüzmen, ''Türkiye de bunu yapıyor'' diye konuştu. 
     Tüzmen, önümüzdeki dönemin müteahhitler açısından iyi bir dönem olacağını sözlerine ekledi. 
     
</TEXT>
</DOC>
