<DOC>
<DOCNO> 181350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur27.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin 80. kuruluş yıldönümü törenlerle kutlandı... 
</HEADLINE>
<TEXT>

     CHP'nin 80. kuruluş yıldönümü dolayısıyla yurdun çeşitli yerlerinde törenler düzenlendi. 
     CHP Adana İl Yönetimi, Atatürk Parkı'ndaki Atatürk Anıtı'na çelenk koyarak, saygı duruşunda bulundu. CHP Adana İl Başkanı Orhan Sümer, burada, partilerinin kökeninin, ulusal direnişe dayanan bir devrim partisi olduğunu söyledi. 
     Sümer, CHP'nin tarihi bir misyonu üstlendiğini, kendilerinin de bu misyonun temsilcileri olduğunu ifade etti. 
     
     ANTALYA, KAYSERİ 
     Antalya'da Cumhuriyet Meydanı'ndaki Atatürk Anıtı'na çelenk konulmasıyla başlayan törende konuşan CHP İl Başkanı Ümit Uysal, Anadolu ve Rumeli Müdafai Hukuk Cemiyeti'nin devamı olarak kurulan CHP'nin, her geçen gün daha da gençleşerek, Türk halkının mutluluğu için çalıştığını söyledi. 
     Kayseri'de, CHP Kayseri İl Başkanı Mustafa Aslan ve parti yöneticileri, Cumhuriyet Meydanı'ndaki Atatürk Anıtı'na çelenk koyarak, saygı duruşunda bulundular. 
     Aslan, burada yaptığı açıklamada, Atatürk tarafından 9 Eylül 1923'de kurulan ve başlangıçta ''Halk Fırkası'' olan partinin isminin, 1924 yılında ''Cumhuriyet Halk Fırkası'', 1935 yılında da ''Cumhuriyet Halk Partisi'' olarak değiştirildiğini anımsattı. 
     CHP'nin, Türkiye Cumhuriyeti'nin tarihiyle özdeş bir parti olduğunu ifade eden Aslan, CHP'nin, kurucusu ve ilk Genel Başkanı Atatürk'ün önderliğinde saltanatı kaldırarak, cumhuriyeti kurduğunu, hukuk, eğitim ve toplumsal alanda gerçekleştirdiği reformlarla çağdaş Türkiye Cumhuriyeti'nin biçimlenmesinde önemli rol oynadığını kaydetti. 
     Türkiye Cumhuriyeti'nin felsefesinin, demokratik, laik ve çağdaş bir Türkiye yaratmak olduğunu belirten Aslan, ''Bu amaç, bugün de en önemli temeli oluşturmaktadır. CHP, bu temel ilkelere sahip çıkma anlayışını, bugün de aynı kararlılıkla sürdürmenin gururunu yaşamaktadır'' dedi. 
     
     BURSA, ÇORUM 
     Bursa'da, CHP İl Başkanı Abdullah Özer ve bir grup partili, Heykel'deki Atatürk Anıtı'na çelenk bırakarak saygı duruşunda bulundu. 
     Özer, burada, ulusal direnişin, 19 Mayıs 1919'da Atatürk'ün Samsun'a çıkışıyla başladığını anımsatarak, Mustafa Kemal'in girişimiyle daha önce kurulan birçok yararlı cemiyetin, Erzurum Kongresi'nde, ''Doğu Anadolu Müdafaa-i Hukuk Cemiyeti'' adı altında toplandığını belirtti. 
     4 Eylül 1919'da toplanan Sivas Kongresi'nde ise bu cemiyetin isminin, ''Anadolu ve Rumeli Müdafaa-i Hukuk Cemiyeti'' olarak değiştirildiğini anlatan Özer, ''Sivas Kongresi, bir bakıma partimizin ilk kurultayı olmuştur. Cumhuriyet Halk Partisi, kökeni ulusal direnişe dayanan bir devrim partisidir. Ne mutlu Cumhuriyet Halk Partiliyim diyene'' dedi. 
     Çorum'da partililer, Atatürk Anıtı'na çelenk koyduktan sonra, tören için parti merkezinde biraraya geldi. 
     CHP Çorum Milletvekili Feridun Ayvazoğlu, Meclis'teki tek muhalefet partisi olarak, ''AK Parti hükümetinin iş yapmasına engel olma gibi bir düşünceleri bulunmadığını aksine laiklik, demokrasi, halkçılık ve cumhuriyetçilik ilkelerine ters düşen bir şey yapmadıkları takdirde, her zaman destekleyeceklerini'' söyledi. 
     
</TEXT>
</DOC>
