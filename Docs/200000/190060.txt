<DOC>
<DOCNO> 190060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yasam/yas04.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim tutar sizi 
</HEADLINE>
<TEXT>

   Satışa konan 15 Arap tayı arasında en yüksek fiyat, 371 milyara satılan 'babadan torpilli' Serdengeçti'ye verildi 
      ASLI ÖKTENER İstanbul 
   
   Tarım İşletmeleri Genel Müdürlüğü TİGEM Anadolu Tarım İşletmesi Müdürlüğü'ne ait 15 Arap tayı dün Veliefendi Hipodromu'nda yapılan açık artırmayla toplam 2 trilyon 734 milyar liraya satıldı. 'Serdengeçti' ve 'Bayçora' isimli taylar, Ferrari marka bir otomobil fiyatına alıcı buldu. 
   At meraklısı kadınların da bulunduğu açık artırma, sabah saat 10.30'da başladı. Bir buçuk saat süren satışta TİGEM'in Eskişehir Mahmudiye Harası'ndan gelen 2001 doğumlu 15 erkek Arap tayı görücüye çıktı. Taylara açık artırma sırasında konulan değer en az 50 milyar lira olurken, bu rakam, soyağacı, vücut yapısı, ayağındaki kemiğe ve sağlığına göre yükseldi. 
   
   Babasına bak, çocuğunu al 
   İlk tay "Kılıçbaylım" 160 milyar liradan alıcı buldu. Çok sayıda yarışta birinci olan tanınmış atların yavrularından olan taylara sıra geldiğinde ise fiyatlar durmaksızın yükseldi. En yüksek fiyat koşularda sayısız birincilikler alan "Demirkır"ın baba tarafından yavrularından olan "Serdengeçti" isimli taya verildi. 
   Serdengeçti, 2003 yılı satış rakamları 344 ila 529 milyar lira arası olan Ferrari 400 beygirden başlıyor marka otomobillerin değeri kadar, yani tam 371 milyar liraya satıldı. 
   
   En ucuzu 75 milyara alıcı buldu 
   Serdengeçti'yi, Safkan Arap Atı Yetiştiriciliği ve Sahipleri Derneği Yönetim Kurulu üyelerinden nakliyatçı Engin Sezen satın aldı. Sezen, ayrıca 271 milyar liraya "Bolkar" isimli başka bir tayın da sahibi oldu. Açık artırmada Halil Durmuş 360 milyar lira ödeyerek "Bayçora", Mehmet Çay ise 255 milyar lira ödeyerek "Piribey" isimli tayı satın aldı. 
   Yapılan kıyasıya fiyat arttırımı sonucu 15 tay, KDV Katma Değer Vergisi hariç 75 milyar ile 371 milyar lira fiyatlar arasında alıcı buldu. 
   Açık artırmaya katılanlar arasında Türkiye Jokey Kulubü Başkanı Ömer Faruk Girgin, işadamları Mehmet Zaimoğlu, Erdoğan Şenocak, Engin Sezen, Hasan Şer, Halil Durmuş, Adana ve Şanlıurfa'dan gelen çok sayıda at sahibi de vardı. 
   
   
</TEXT>
</DOC>
