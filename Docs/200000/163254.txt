<DOC>
<DOCNO> 163254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/siyaset/siy04.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Powell'a 'işbirliği' önerisi 
</HEADLINE>
<TEXT>

     ANKARA Milliyet 

     Dışişleri Bakanı Abdullah Gül, Dışişleri Müsteşarı Uğur Ziyal'in Washington ziyareti öncesi ABD Dışişleri Bakanı Colin Powell'a bir mektup göndererek Irak'ta işbirliği önerdi. 
     Powell'ın, İKÖ toplantısında İslam dünyasına reform çağrısı yapan konuşmasını tebrik eden mektubundan sonra Gül de geçen hafta yine bir mektupla yanıt verdi. Irak'ta toplumsal huzurun sağlanmasının önemini vurgulayarak yardım önerisi getiren Gül, huzurun bir an önce sağlanmaması durumunda işlerin iyi gitmeyebileceği uyarısında bulundu. Gül Türkiye'nin Irak'ta hayatın normalleştirilmesine yönelik elektrik, telefon, su arındırılması gibi konularda her türlü katkıyı yapmaya hazır olduğunu da kaydetti. 
     Gül, İsrail ile Filistin arasında kurulacak barış için Türkiye'nin her türlü katkıya hazır olduğunu ve barış konferansına ev sahipliği yapabileceğini de Powell'a iletti. 
     

</TEXT>
</DOC>
