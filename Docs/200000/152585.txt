<DOC>
<DOCNO> 152585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko20.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel 'Yılın Devlet Adamı'... 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin iyi idare edilmesi gerektiğini belirterek, ''Türkiye'nin bir çok sorunları vardır. Bir ülkenin sorunlarının altından kalkabilmesinin birinci şartı yönetimini kurala bağlamış olmasıdır'' dedi. 
     Ankara İş Kadınları Derneği ANİKAD , 9. Cumhurbaşkanı Süleyman Demirel'e ''yılın devlet adamı'' ödülünü verdi. 
     ANİKAD'ın ödül töreninin açılışında konuşan Demirel, Türkiye Cumhuriyeti'nin en önemli vasıflarından birinin, ''Atatürk'ün kadını toplumun içine dahil etmiş olması'' olarak açıklayarak, ''bunun değerinin çok iyi bilinmesi lazım. Uygar olmak isteyen her ülke tarafından buna dikkatle bakılmalı'' şeklinde konuştu. 
     Türkiye'de çok karamsar olmaya gerek olmadığını, Türkiye'nin kalkınmada çok önemli mesafeler aldığını ifade eden 9. Cumhurbaşkanı Demirel, şunları kaydetti 
     ''Biz bunalıma gireriz ama yine mesafe alarız. Çünkü milli potansiyelimiz ve teşebbüs gücümüz var. Bu ülkeyi halkın rızasına dayanan kişiler yönetecektir, hiç kimse ben dahiyim deyip idare etmemelidir. Demokratik idare, halkın rızasına dayanan heyetin o ülkeyi yönetmesidir. Halkın rızasına dayanan idareyi çıkarmada bir takım sıkıntılar olabilir. Bunlar siyasi bunalımlardır. Siyasi bunalımlar eğer yine kendi kuralları ile aşılabiliyorsa o zaman o ülke yine meselesini çözmüştür.'' 
     
     VESVESELERLE OLMAZ 
     Demirel, hak aramada, toplumun fertlerinin haklarını kavraması gerektiğini belirterek, ''eğer toplumlar haklarının farkında değillerse işte o zaman sivil toplum örgütleri olacaktır. Bunların hepsinin içinde hayat vardır, insan olacaktır, hareket olacaktır'' dedi. 
     Bunun ''nemelazım'' diyen insanların, korkutulmuş bir toplumun da yapabileceği iş olmadığını kaydeden Demirel, şunları söyledi 
     ''Bir takım vesveselerle her gün geleceğinde şüpheye düşen bir toplumun da yapabileceği bir şey değildir. 
     Eğer bir toplum, bu ülkenin çarşı pazarı, her gün bir takım vesveseler içinde ise acaba yarın ne olur diye o zaman faiz de iner-çıkar, borsa da iner-çıkar, dolar da iner-çıkar. Bir ülke bundan ibaret değildir. Evvala silkinip kendimize gelelim. Yani Türkiye bugün var, dün de vardı, yarın da olacak. 30 Nisan'da MGK toplantısı olacak da ne olacak diye çarşı pazar buna endekslenirse, tabii iniş-çıkışlar olacak. Buna yapacak bir şey yok. Bir güven bunalımı içindeyiz. Türkiye bu güven bunalımını aşmadıkça bir yere varamayız.'' 
     
     ''KOLTUK KİMSENİN MALI DEĞİL'' 
     Demirel, Türkiye'nin 2001 yılında durup dururken krize gittiğini, o dönemde kendi kendini korkuttuğunu belirterek, ''ödenemeyecek kadar borcumuz olduğunu iddia ettik. Geçen dönemde hangi borç ödenmedi '' diye sordu. 
     Türkiye'nin 2002 yılında 50 milyar dolar döviz kazandığını da bildiren Demirel, bunun müthiş birşey olduğunu, Türkiye'nin borçlu olduğunu ama karşılığında bir çok şeyi bulunduğunu da söyledi. 
     Demirel, bu milletin tüm engelleri aşacağını da ifade ederek, sözlerini şöyle sürdürdü 
     ''Buna siyaset de dahildir. Bu ülkenin en önemli devrimlerinden birisi de yönetime seçimle gelmiş iktidarlardır. Seçimle gelmiş, seçimle gidecektir. Bunu yapabilen ülkeler zaten gelişmiştir. Yani gelecek, gidecek. Yapabilen gelecek, yapamayan gidecek. Başka yolu yok. Bu bugünku yöneticiler için de caridir. Koltuk kimsenin malı değil. O dikenli bir iştir. Yani yapamazsan orada oturamazsın açıkçası bu. Ama halkın hür idaresi ile geliyor, yapabilsin. İyi niyetle her şeye bakıyoruz.'' Demirel, kim ne derse desin Türkiye'nin büyük bir devlet olduğunu, ileride daha zengin, daha iyi okumuş, daha refah bir ülke olacağını belirterek, ''Bugüne kadar yapılanlar bunun teminatıdır. Güvenle yolumuza devam edelim'' diye konuştu. 
     
     SORULAR 
     9. Cumhurbaşkanı Demirel, tören sonrası ATO'dan ayrılırken, gazetecilerin 23 Nisan resepsiyonuna ilişkin sorularını yanıtladı. 
     Demirel, bu soruya, ''Hala bu mu tartışılıyor Türkiye'de Bu geçti gitti'' dedi. 
     Gazetecilerin, önümüzdeki hafta Azerbaycan Cumhurbaşkanı Haydar Aliyev'in doğum günü olduğunu ve değerlendirme yapması konusundaki isteklerini ise Demirel, ''10 Mayıs'ta doğru. Değerlendirme ayaküstü olmaz'' diye yanıtladı. 
     





</TEXT>
</DOC>
