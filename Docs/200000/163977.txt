<DOC>
<DOCNO> 163977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur07.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak RTÜK'e şikayet edildi... 
</HEADLINE>
<TEXT>

     Sağlık Bakanlığı Kanserle Savaş Dairesi Başkanlığı, Asmalı Konak adlı dizide, ''Hodgkin Lenfoma'' kanserine yakalanan bir oyuncunun tedavi amacıyla New York'a götürülmesinin kanser hastalarını umutsuzluğa sürükleyeceği gerekçesiyle, Radyo ve Televizyon Üst Kurulu'na RTÜK şikayet etti. 
     Kanserle Savaş Dairesi Başkanı Murat Tuncer, dizide kansere yakalanan oyuncunun, ''hastalık Türkiye'de tedavi edilemediği için ABD'ye götürülmesini'' eleştirdi. 
     Tuncer, dizide, ''Hodgkin Lenfoma'' hastalığının lenf bezi kanseri , Türkiye'de tedavisinin yapılamadığı ve bu hastalığın tedavisinin mümkün olmadığı gibi birtakım yanlış bilgiler verilerek, tedavisinin yapılabildiği bir merkeze yanlış ve yanlı yönlendirme yapıldığını söyledi. 
     Murat Tuncer, ''Diziye göre, oyuncu kanserin 2. evresinde teşhis edildi. Bu evredeki bir kanser vakası radyoterapi ile bile tedavi edilebilir. Tedavisi mümkün değilmiş gibi yansıtılması, halkı ürkütür'' diye konuştu. 
     Diziyi seyreden tüm lenfoma kanseri hastalarının, ''iyileşmek için New York'a gitmek gerek'' gibi yanlış bir kanıya varacaklarını belirten Tuncer, Türkiye'de 50'ye yakın merkezde bu hastalığın tedavi edildiğini ve yüzde 98 oranında başarı sağlandığını bildirdi. 
     Tuncer, bu gerekçelerle diziyi RTÜK'e şikayet ettiklerini kaydetti. 
     Daire Başkanı Prof. Dr. Murat Tuncer imzasıyla RTÜK'e gönderilen şikayet dilekçesinde, bu gerekçelerin yanı sıra dizide açıktan bir hastanenin reklamının yapıldığı vurgulandı. 
     Dilekçede, ''Halkın sevgisini kazanmış bu tür programlarda yapılan yanlış yönlendirmeler, halkımızı olumsuz yönde etkileyecektir. Bu konuda gereken hassasiyeti göstereceğinizden kuşkumuz yoktur'' denildi. 
     
</TEXT>
</DOC>
