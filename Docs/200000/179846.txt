<DOC>
<DOCNO> 179846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur22.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tek ders gazisi" ÖSS galiplerine sınav hakkı geldi... 
</HEADLINE>
<TEXT>

     Milli Eğitim Bakanlığı, 2003 ÖSS Yerleştirme sonuçlarında bir yüksek öğretim programına yerleştirilen ve tek ders nedeniyle liseden mezun olamayan öğrencilere bir sınav hakkı verdi. Sınavlar, 6 Eylül Cumartesi günü yapılacak. 
     Milli Eğitim Bakanı Hüseyin Çelik tarafından yayınlanan genelgede, 2002-2003 eğitim-öğretim yılı sonuçları üzerinde yapılan değerlendirmede öğrencilerin büyük çoğunluğunun mezun olduğunun tespit edildiği ifade edildi. 
     Ortaöğretimin amaçlarından birinin de öğrencileri yüksek öğretime hazırlamak olduğu kaydedilen genelgede, bir yüksek öğretim programına yerleştirilmelerine rağmen bazı öğrencilerin liselerden mezun olamadıklarının anlaşıldığı belirtildi. 
     Genelgede şunlar kaydedildi 
     ''Bu sebeple, tek dersten başarısız olup mezun olamayan öğrencilerden, 1- 2003 Öğrenci Seçme Sınavı Yerleştirme sonuçlarında bir yüksek öğretim programına yerleştirilenlere, 
     2- Özel yetenek sınavı ile öğrenci alan örgün yüksek öğretim programını kazananlara, 
     3- Açık Öğretim Fakültesine yerleşenlere, 
     4- Sınavsız geçiş hakkından yararlanarak bir yüksek öğretim programına yerleştirilenlere bir sınav hakkı verilmiştir.'' 
     Genelgede, sınavların 6 Eylül Cumartesi günü yapılacağı bildirildi. 
     Genelgede ayrıca, yüksek öğretim programlarına öğrenci kayıtlarının 8-14 Eylül 2003 tarihleri arasında yapılacağı hatırlatılarak, bu tarihe kadar, yapılan sınav sonucunda mezun olan öğrencilerin diplomalarının düzenleneceği kaydedildi. 
     
</TEXT>
</DOC>
