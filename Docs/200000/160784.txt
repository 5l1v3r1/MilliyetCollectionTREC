<DOC>
<DOCNO> 160784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko16.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Elektrik zammı görünmüyor 
</HEADLINE>
<TEXT>

     TEDAŞ Genel Müdürü Haşim Keklik, 2 katrilyon liraya varan alacaklarını tahsil etmek için sağladıkları kolaylıklar sonucunda, 1 katrilyon 110 trilyon liralık alacaklarını yapılandıklarını açıkladı. 
     Keklik, düzenlediği basın toplantısında, bu alacakların 265 trilyonunu peşin tahsil ettiklerini, 845 trilyonunu ise taksite bağladıklarını bildirdi. 
     Haşim, soru üzerine, elektrik zammının gündemde olmadığını bildirdi. 
     
     BORCUNU ÖDEMEYENİN ELEKTRİĞİ KESİLECEK 

     Genel Müdür Haşim Keklik, elektrik borçlarına sağlanan ödeme kolaylığı uygulamasının sonuçları hakkında bilgi verirken, bundan sonra kesinlikle, borcunu ödemeyenlerin elektriklerinin kesileceğini söyledi. 
     Keklik, kendilerine borçlu olan 7,5 milyon abonenin 6 milyonunun konut olduğunu ve bu kesimin büyük çoğunluğunun elektrik barışından yararlanmadığını söyledi. 
     Haşim Keklik, elektrik barışından yararlananların çoğunluğunun ise belediye, tarımsal sulama, sanayi ve ticaret aboneleri olduğunu belirtti. 
     Genel Müdür Keklik, uygulamayla uzun süredir ödeme yapamayan belediyelerin büyük oranda borçlarının yapılandırıldığını, en fazla borcu olan Kahramanmaraş, Gaziantep belediyelerinin bile bu fırsattan yararlandığını kaydetti. 
     Kayıp-kaçak elektrikle mücadeleyi yoğun şekilde sürdürdüklerini de anlatan Keklik, bugüne kadar 78,5 trilyon lira ceza tahakkuk ettirildiğini, bunun 23 trilyon lirasının tahsil edildiğini söyledi. 
     Tedaş Genel Müdürü Keklik, ''Elektrik barışı bir defaya mahsus son fırsattı. Bundan sonra kesinlikle, ödemeyenlerin elektrikleri kesilecek. Bir daha da borç birikmesine fırsat verilmeyecek'' diye konuştu. 
     Keklik elektrik barışından yararlanmayanlar ile taksitlerini aksatanların borçlarının, eskiye rucu edileceğini de bildirdi. 
     
     ''ELEKTRİKTE ZAM GÖRÜNMÜYOR'' 

     İstanbul'un Anadolu Yakası elektrik dağıtım bölgesinde çalışanların işten çıkartılacağı yönündeki haberlerin hatırlatılması üzerine Keklik, konu hakkında Hazine ile mutabakata vardıklarını ve burada çalışan 2031 kişinin rahat ve endişesiz biçimde çalışmaya devam edeceklerini söyledi. 
     Elektrik fiyatlarına zam yapılıp yapılmayacağı sorusu üzerine ise Genel Müdür, şunları kaydetti 
     ''Bakanlığımız ve bağlı kuruluşların yoğun çabaları sonucu, özellikle üretimde iyileştirme ve yerli kaynağa dönük çalışma yapıldı. Barajlarımızda su birikti, bunlar kullanılıyor. Toplam maliyetlerde bir artış olmadı. Dolayısıyla Tedaş şu ana kadar zam yapmadı, bundan sonra da zam görünmüyor.'' 
     
</TEXT>
</DOC>
