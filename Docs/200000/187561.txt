<DOC>
<DOCNO> 187561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo11.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hüsran hikayesi... İşte Türkiye-İngiltere maçları... 
</HEADLINE>
<TEXT>

     Avrupa Şampiyonası Eleme Grubu son maçında, 11 Ekim Cumartesi günü Fenerbahçe Şükrü Saraçoğlu Stadı'nda İngiltere ile hayati karşılaşmaya çıkacak millilerin mücadelesinde ikinci kez İtalyan bir hakem görev alacak. 
     İngiltere ile 31 Mart 1993 tarihinde, İzmir Atatürk Stadı'nda Dünya Kupası Eleme Grubu maçında karşı karşıya gelen A Milliler'in o mücadelesinde de İtalyan hakem Fabio Baldas düdük çalmıştı. Türkiye, rakibi karşısında sahadan 2-0'lık yenilgiyle ayrılmıştı. 
     Hafta sonunda yapılacak karşılaşmayı da Türkiye'nin ''Uğurlu'' olarak nitelendirdiği İtalyan hakem Pierluigi Collina yönetecek. Milli takım ve Türk ekipleri şimdiye kadar Collina ile hiç maç kaybetmedi. 
     Türkiye'nin, İngiltere ile yaptığı karşılaşmalarda şu ana kadar Çekoslovakya, SSCB 2 kez , Hollanda, Almanya, İspanya, İsveç, İsviçre ve İtalya'dan olmak üzere toplam 8 ayrı ülkeden hakem görev aldı. Türk Milli Takımı, sadece 29 Nisan 1987 tarihinde İzmir Atatürk Stadı'ndaki maçta SSCB'den Andrei Boutenko'nun yönettiği mücadelede rakibiyle 0-0 berabere kalarak bu ülke karşısındaki en iyi sonucunu elde etmişti. 
     
     GOLLER VE DAKİKALARI 
     A Milli Takım, İngiltere önünde şimdiye kadar çıktığı toplam 9 maçta, ağlarında 31 gol görürken, rakibine gol atma başarısını gösteremedi. 
     Milliler, 31 golün, 17'sini ilk yarıda, 14'ünü de ikinci yarıda kalesinde gördü. 
     İngiliz Milli Takımı gollerini 16 ayrı futbolcuyla kazanırken, Türkiye'ye 6 gol atan Lineker, futbolcular arasında ilk sırada yer aldı. Bu futbolcuyu Robson 5 , Barnes 4 , Gascoigne 3 , Woodcock 2 ve Waddle, Andersson, Webb, Beardsley, Wise, Smith, Sherer, Pearce, Platt, Vassell, Beckham 1'er golle izledi. İngiltere, ay-yıldızlılar karşısında 15 ile 60. dakikalar arasında toplam 18 gol buldu. 
     Türkiye'nin yediği gollerin dakikaları şöyle 
     0-15.... 5 gol. 
     15-30... 6 gol. 
     30-45... 6 gol. 
     45-60... 6 gol. 
     60-75... 5 gol. 
     75-90... 3 gol. 
     
     İNGİLTERE'YE KARŞIYA 5 AYRI TEKNİK DİREKTÖR 
     Türkiye, şu ana kadar hiç yenemediği rakibi karşısına 1'i yabancı, 4 yerli teknik direktörle çıktı. 
     Milliler, rakibiyle ilk maçında merhum Candan Tarhan'ın teknik direktörlüğünde mücadele etti. Türk Milli Takımı, bu karşılaşmada rakibine 8-0 mağlup oldu. 
     Coşkun Özarı yönetiminde ikinci maçına çıkan ay-yıldızlı ekip, bu mücadelede de rakibi önünde sahadan 5-0'lık yenilgiyle ayrıldı. 
     Mustafa Denizli'nin teknik direktörlük yaptığı dönemde İngiltere ile 2 kez karşı karşıya gelen milliler, ilk maçtan 0-0 beraberlikle ayrılırken, en iyi sonuca imza attı. A Milliler, ikinci karşılaşmada ise rakibine 8-0 yenilmekten kurtulamadı. 
     Türkiye, Danimarkalı teknik adam Sepp Piontek yönetiminde İngiltere ile 4 kez karşılaştı. Milliler, ilk 2 maçında rakibine 1-0'lık sonuçlarla, diğerlerinde ise 4-0 ve 2-0 mağlup oldu. 
     Teknik direktör Şenol Güneş'in yönetiminde, 2 Nisan 2003 tarihinde Sunderland kentinde İngiltere ile karşılaşan A Milli Takım, karşılaşmayı 75. dakikada Vassell ve uzatma dakikalarında Beckham'ın penaltıdan attığı gollerle 2-0 kaybetmişti. 
     
     STATLAR 
     Türkiye, İngiltere ile 4 kez içerde, 5 kez de deplasmanda mücadele etti. 
     A Milli Takım, evindeki maçlarını 1 kez İstanbul İnönü Stadı'nda, 3 kez de İzmir Atatürk Stadı'nda oynadı. 
     Ay-yıldızlı ekip, deplasmandaki karşılaşmalarının 4'ünü İngiltere'nin başkenti Londra'daki ünlü Wembley Stadı'nda, 1'ini ise Sunderland kentindeki Light Stadı'nda yaptı. 
     
</TEXT>
</DOC>
