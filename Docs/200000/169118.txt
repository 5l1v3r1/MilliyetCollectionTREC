<DOC>
<DOCNO> 169118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko02.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı, 14 sosyal tesisi daha satışa sundu... 
</HEADLINE>
<TEXT>

     Kamuya ait taşınmazların satışına ilişkin çalışmalara hız veriliyor. Maliye Bakanlığı 14 sosyal tesisi daha satışa sundu. 
     İlk aşamada 5 sosyal tesisi satışa sunan, ancak bunlardan izcilik kampı olarak kullanılan tesisin satış kararını iptal eden Maliye Bakanlığı, ikinci partide 14 sosyal tesisi daha ihaleye çıkardı. 
     Aralarında öğretmenevlerinin de bulunduğu 14 sosyal tesis toplam 43 trilyon 700 milyar lira tahmini bedelle ihale edildi. 
     Satış talimatı verilen sosyal tesislerin tahsis edildiği kuruluşlar ile tahmini ihale bedelleri şöyle 
     -Ankara Üniversitesi tesisi. Ankara-Çankaya. 258 milyar lira. 
     -Ulaştırma Bakanlığı tesisi. Samsun. 520 milyar lira. 
     -Adalet Bakanlığı kampı. Balıkesir-Erdek. 1 trilyon 600 milyar lira. 
     -Tarım ve Köyişleri Bakanlığı. Akçakoca. 365 milyar lira. 
     -Maliye Bakanlığı. Samsun. 820 milyar lira. 
     -Milli Eğitim Bakanlığı. Samsun. 465 milyar lira. 
     -Sağlık Bakanlığı. Çorum. 422 milyar lira. 
     -Sağlık Bakanlığı. Erzincan. 200 milyar lira. 
     -Milli Eğitim Bakanlığı. Tekirdağ. 1 trilyon 580 milyar lira. 
     -Milli Eğitim Bakanlığı. Muğla-Datça. 14 trilyon 200 milyar lira. 
     -Maliye Bakanlığı. Ankara-Gölbaşı. 3 trilyon 220 milyar lira. 
     -Bayındırlık ve İskan Bakanlığı. Kuşadası. 6 trilyon 280 milyar lira. 
     -Kültür ve Turizm Bakanlığı. İzmir-Seferihisar. 8 trilyon 780 milyar lira. 
     -Milli Eğitim Bakanlığı. İzmir-Seferihisar. 4 trilyon 990 milyar lira. 
     
     İSTANBUL'DAKİ KAMU BİNALARININ SATIŞI 
     Bu arada İstanbul Defterdarlığı'nın belirlediği ve Defterdar Kadir Boy tarafından Bakanlığa iletilen kamu binalarının satışına ilişkin çalışma da Maliye Bakanlığı'nca değerlendiriliyor. 
     Söz konusu çalışmada Defterdarlık aralarında Haydarpaşa Garı, Haydarpaşa Lisesi, Büyük Postane, İstanbul Erkek Lisesi, Sultanahmet Endüstri Meslek lisesi, Mecidiyeköy Vergi Dairesi, Maliyenin Levent Kompleksi, Tarım İl Müdürlüğü gibi rantı oldukça yüksek yerlerin satılması öneriliyor. 
     Defterdarlık, sadece Tarım İl Müdürlüğü'nün satışından en az 40 trilyon lira gelir elde edileceğini belirtirken, 40'a yakın bina ve tesisin satışı ile bunların turizm ve diğer yollarla değerlendirilmesi sonucu ekonomide 1 katrilyon 250 trilyon lira dolayında bir katma değer yaratılabileceğini ileri sürüyor. 
     
</TEXT>
</DOC>
