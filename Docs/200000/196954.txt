<DOC>
<DOCNO> 196954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/siyaset/siy06.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üstesinden geleceğiz' 
</HEADLINE>
<TEXT>

      ANKARA Milliyet 

   
   İstanbul'daki patlamalara, devletin üst kademelerinden de tepki yağıyor. 
   Cumhurbaşkanı Ahmet Necdet Sezer "Devletimiz, ulusumuzla birlikte her türlü sorunun üstesinden gelecek güçtedir. Yurttaşlarımızı sağduyulu davranmaya, görevlilere yardımcı olmaya çağırıyorum." 
   TBMM Başkanı Bülent Arınç "Türkiye, maruz kaldığı terörist eylemler nedeniyle hedeflerinden, gelecek için tasarılarından ve hayallerinden vazgeçmeyecektir." 
   Genelkurmay Başkanı Org. Hilmi Özkök "Terörün çirkin yüzünü görüyorum ve lanetliyorum." 
   Adalet Bakanı ve Hükümet Sözcüsü Cemil Çiçek "Saldırıları nefretle kınıyoruz. Devletin tüm birimleri İstanbul'da. Kriz merkezleri kuruldu. Soğukkanlı hareket etmek gerekir. Aksine tavır terörün ekmeğine yağ sürmektir. Türkiye'de terörle mücadeleyi yeniden başlatmamız gerekiyor." 
   
   'Lanetliyorum" 
   Dışişleri Bakanı Abdullah Gül "Bu olay lanetlenecek bir olaydır ve hiçbir zaman affedilmeyecektir. Organize şekilde terör saldırısı ile karşı karşıya olan Türkiye, bildiği yolda devem edecektir ve barış için uğraşacaktır. Terörde Türkiye'nin gösterdiği işbirliğini diğer ülkeler de göstermelidir. Saldırı Irak'la bağlantılı değildir. Tüm bunları Türkiye'ye karşı yapılmış kabul ediyoruz." 
   Ulaştırma Bakanı Binali Yıldırım "Amaç ne olursa olsun, kim tarafından yapılırsa yapılsın insanlık dışı bir şey. Ülkede oluşan huzur ve güveni bozmaya kimsenin gücü yetmeyecektir." 
   Devlet Bakanı Kürşad Tüzmen "Şu anda ekonomide çok başarı kazandığımız bir dönemde bu tip hadiselerin olması oldukça enteresandır, tesadüf değildir." 
   Maliye Bakanı Kemal Unakıtan "Türkiye'nin mutlu insanların yaşadığı bir ülke olmasını diliyorum. Türk milletinin gayet uyanık olması gerekiyor. Terörün hedefinde Türkiye var, ama terör tüm insanlığın düşmanı." 
   Enerji Bakanı Hilmi Güler "Türkiye'de çok olumlu gelişmeler olmaktadır, huzur ortamı sağlanmaktadır. Bu çabalar Türkiye'de istikrara karşı bir tehdit oluşturmayacaktır. Milletimiz tecrübelidir." 
   
   
   
</TEXT>
</DOC>
