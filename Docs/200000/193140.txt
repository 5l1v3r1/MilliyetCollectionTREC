<DOC>
<DOCNO> 193140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/ekonomi/eko08.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos'un patronu Mihail Hodorkovski pes etti 
</HEADLINE>
<TEXT>

   Vergi kaçırma suçundan 10 gün önce cezaevine konan Mihail Hodorkovski, Yukos'un başkanlığından ayrıldı. Yukos hisseleri yüzde 4 değer kazandı 
      CENK BAŞLAMIŞ Moskova 
   
   Kısa süre öncesine kadar Rusya'nın en zengin işadamı olan Mihail Hodorkovski, petrol şirketi Yukos'un başkanlığından ayrıldığını açıkladı. 
   Yaklaşık 10 gündür cezaevinde bulunan Hodorkovski, yaptığı yazılı açıklamada, dünya ekonomisine yön veren bir enerji şirketi kurmayı düşlediğini, ancak son günlerde yaşanan gelişmeler sonucu bu planlarından vazgeçmek zorunda kaldığını bildirdi. Hodorkovski, "Beni ve ortaklarımı hedef alan bel altı vuruşlarının diğer çalışma arkadaşlarıma zarar vermesini engellemek için şirketten ayrılmaya karar verdim. Yöneticilerin Yukos'u global bir şirket haline getireceğine eminim" dedi. 
   
   Artık demokrasi için çalışacak 
   Hodorkovski, yedi yıl önce satın aldığı Yukos'un 3 milyar dolar borcu bulunduğunu, sıkıntılı dönemi atlatan şirketin bu yıl 5 milyar dolar vergi ödediğini açıkladı. İşadamı, bundan sonra Yukos'a bağlı bir kuruluş olan "Açık Rusya"da çalışarak Rusya'da sivil toplumun ve demokrasinin güçlenmesi için çaba göstereceğini belirtti. 
   
   Rusya Borsası yükseldi 
   Yukos'un başkanlığını Yuriy Beylin üstlendi. Hodorkovski'nin görevinden ayrıldığını açıklamasından sonra borsada Yukos hisseleri ortalama yüzde 4 değer kazandı. Rusya Borsası ise yüzde 6.33 yükseldi. 
   8 milyar dolarlık kişisel serveti bulunan Hodorkovski, vergi kaçırmak suçundan tutuklanmıştı. 
   
   
</TEXT>
</DOC>
