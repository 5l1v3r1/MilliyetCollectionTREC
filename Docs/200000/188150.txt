<DOC>
<DOCNO> 188150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/soneko03.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota'nın Avrupa'da yüzü gülüyor... 
</HEADLINE>
<TEXT>

     Toyota, bu yılın 9 ayında Avrupa'da 644 bin 430 adet araç satarak, satışlarını yüzde 9 artırdı. 
     Toyotasa Pazarlama ve Satış A.Ş'den yapılan yazılı açıklamada, Avrupa'da Eylül ayı rekorunu da kıran Toyota'nın, geçen ay 83 bin 541 adet araç sattığı ve pazar payını yüzde 5.1'e yükselttiği belirtildi. 
     Toyota'nın Avrupa'da satış ve pazar payı artışında Avrupa'da üretim yapan fabrikalarının büyük rolü olduğu vurgulanan açıklamada, Toyota'nın İngiltere, Fransa, Türkiye Adapazarı ve Polonya'daki fabrikalarında 9 ay boyunca 328 bin 986 adet otomobil, 311 bin 825 adet motor ve 86 bin 478 adet şanzıman ürettiği bildirildi. 
     Toyota'nın 2003'ün 9 ayında Avrupa'daki en büyük pazarı, 108 bin 266 aracın satıldığı İngiltere oldu. Bunu 99 bin 419 araçla İtalya, 80 bin 596 araçla Almanya, bin 797 araçla Fransa ve 31 bin 944 araçla İspanya izledi. 
     Toyota Avrupa Başkan Yardımcısı Takis Athanasapoulos, ''Avrupa pazarı geçen yıla oranla yüzde 1.2 oranında küçülürken, Toyota'nın satışlarında yaşanan yüzde 9'luk artışın başarılarının göstergesi olduğunu'' bildirdi. 
     Athanasapoulos, ''Sürekli artan ve güçlenen satışlarımız, bizi 2005 yılı için koyduğumuz 800 bin adetlik satış hedefine 2003 yılında ulaştıracak seviyeye taşımaktadır'' dedi. 
     
</TEXT>
</DOC>
