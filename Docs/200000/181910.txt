<DOC>
<DOCNO> 181910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko09.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Botaş ile Gazprom arasındaki görüşmelere ara verildi... 
</HEADLINE>
<TEXT>

     Rusya'dan alınan doğalgazın fiyatlandırması konusunda Botaş ile Gazprom arasında devam eden görüşmelere ara verildi. 
     Görüşmelere 22 Eylül'de Moskova'da devam edilecek. 
     Enerji ve Tabii Kaynaklar Bakanlığı'ndan yapılan açıklamaya göre, Botaş ve Gazprom yetkilileri arasında Ankara'da geçen hafta başlayıp ve bu hafta sona eren görüşmelere, 22 Eylül tarihine kadar ara verildi. 
     Açıklamada, görüşmelere ara verilmesine neden olarak, tarafların ortaya konan şartları kendi yetkililerine aktarmak istemeleri gösterildi. 
     Bundan sonraki aşamada ise Botaş yetkililerinden oluşan teknik heyet, 22 Eylül tarihinde Moskova'ya gidecek. 
     Görüşmelerin önceki kısmına bakıldığında, Gazprom yetkilileri ile Enerji ve Tabii Kaynaklar Bakanı Hilmi Güler'in katıldığı toplantıda, Türkiye'nin Rusya'dan doğalgaz aldığı, Turusgaz ve Batı Hattı ile Mavi Akımdan gelen doğalgaz fiyatlarının yeniden ayarlanması konusunda anlaşma sağlanmıştı. 
     Bu toplantıda Rusya'nın, Avrupa ülkelerine sattığı doğalgazın sınır teslim fiyatına yakın bir fiyattan Türkiye'ye doğalgaz vermesi prensibi üzerinde anlaşmaya varılmıştı. 
     Bu anlaşmanın ardından, Botaş ile Gazprom arasında teknik görüşmelere başlanmıştı. 
     
</TEXT>
</DOC>
