<DOC>
<DOCNO> 176620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/aspo.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞA SOLA BAKMAM 
</HEADLINE>
<TEXT>

   Gaziantep deplasmanında, Galatasaray'ın galibiyetinin mimarı olan Hasan Şaş, sağ kanatta da rahat oynadığını söyledi, "Hem futbol kalitesi hem de sahadaki görüntüyle eski Hasan'ı aşacağım" dedi 
      CÜNEYT KARAKAYA 

   
   "Artık hakemle uğraşmam" 
   ÖNCE CSKA Sofya, ardından da Gaziantepspor karşısında futbolu ve golleriyle Galatasaray'a büyük katkı sağlayan Hasan Şaş, eski günlerinden daha da iyi düzeye geleceğini belirtti. Artık hakemlerle uğraşan bir futbolcu olmayacağını vurgulayan Sarı-Kırmızılı oyuncu, "Onlar benden uzak, ben onlardan... Hem futbol kalitesi hem de saha içi görüntüsü olarak farklı bir Hasan olacağım" dedi. Cim-Bom'un yıldızı, evliliğin de olumlu katkısını gördüğünü ifade etti. 
   
   Eleştirileri duymuyor 
   TRANSFER sorununun hallolmasıyla rahatladığını belirten Hasan, "Beni hiç durmadan eleştirenlerle işim olmaz. Onları mutlu etmek için oynamıyorum. Ben Galatasaray için sahadayım ve tenkitlere hiç kulak asmıyorum" yorumunu yaptı. Daha önce sol kanatta forma giyen ancak son karşılaşmalarda sağ kulvarda oynayan Sarı-Kırmızılı futbolcu, "Artık kendimi futbola o kadar verdim ki hangi görevi alırsam alayım altından kalkarım" diye konuştu. 
   
   "Problemler doğal" 
   HER takımın sezon başında zorluklar çekebileceğine dikkat çeken Hasan Şaş, "Yeni sistem, yeni arkadaşlar... Bazı problemler tabii ki olacaktır" ifadesini kullandı. İlk yarılarda iyi oynayamadıklarını, ikinci devrede açıldıklarını vurgulayan Cim - Bom'un başarılı futbolcusu, "Önemli olan rakibe ciddi pozisyon vermemek. Kötü oynadığımız dönemlerde bile bunu başarıyorsak, kendimizi tamamen bulduğumuz zaman siz düşünün" dedi. 
   
   
</TEXT>
</DOC>
