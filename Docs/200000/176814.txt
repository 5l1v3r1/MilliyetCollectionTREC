<DOC>
<DOCNO> 176814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur19.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ların el konulan üç dev kasasının içinde neler var.. 
</HEADLINE>
<TEXT>

     İstanbul Mali Şube Müdürlüğü'ne bağlı 70 polisin, Uzanlara ait olduğu öne sürülen şirket ve konutlarda İmar Bankası kayıtlarına ulaşmak, gözaltına alınması istenen kişileri bulmak ve Şişli 2. Sulh Ceza Mahkemesi'nin ihtiyati tedbir kararını uygulayarak mal tespiti yapmak amacıyla başlattığı incelemeler sürüyor. 
     Önceki akşam İstanbul'a gelen Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı'nın koordinasyonundaki çalışmalarda uzanlar Türkiye genelinde karada, denizde, havada aranıyor. 
     Hanefi Avcı ve savcılık görevlileri bugün Uzan'ların Florya'da bulunan ve daha önce mühürlenen şirket binasına tekrar gitti. Binada bulunan büyük bir kasa da uzmanlar tarafından açılacak. Uzan'ların Sakarya'daki çiftlik evinde bulunan ikişer ton ağırlığındaki kasanın açılması için de uzman aranıyor. 
     Soruşturma, üç dev esrarengiz kasanın açılmasından sonra elde edilecek bilgilere göre genişletilecek. 
     
     KASALARA EL KONDU 

     Uzanlar'ın Sakarya'nın Pamukova İlçesi'ne bağlı Bakacak Köyü'ndeki çiftlik evine önceki akşam düzenlenen baskına İstanbul'dan gelen mali polis ekibinin yanı sıra Sakarya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri ve Sakarya Jandarma Alay Komutanlığı ekipleri katıldı. 
     Çiftlik evinde bulunan ve her biri ikişer ton ağırlığında olan iki çelik kasa ise açılamayınca mühürlendi. İçinde ne saklandığı merak edilen kasaların açılması için İstanbul'dan kasa uzmanı istendi. 
     Kaçakçılık ve Organize Suçlarla Mücadele Daire Başkanı Hanefi Avcı bugün daha önce mühürlenen Florya'daki Kök İnşaat adlı şirkette incelemeler yaptı. 
     Avcı şirket binasında yaklaşık 1,5 saat kaldı ve çıkışta hiçbir açıklama yapmadı. İçeride büyük bir kasa bulunduğu ve kasanın açılması için uzman getirileceği öne sürülüyor. Çalışmalara bir süre, soruşturmayı yürüten savcılardan Mecit Ceylan ile Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı ve İstanbul Emniyet Müdür Yardımcısı Şammaz Demirtaş da nezaret etti. 
     Güvenlik kuvvetleri, Şişli Cumhuriyet Başsavcılığı'nın, İmar Bankası ile ilgili istenen belgeleri BDDK'ya teslim etmedikleri gerekçesiyle haklarında gözaltı kararı verdiği, aralarında Kemal Uzan, Hakan Uzan, Yavuz Uzan, Melahat Uzan ve Ayşegül Uzan Akay'ın da bulunduğu 12 yöneticinin peşinde. 
     Bu arada, izinde olan İstanbul Mali Şube Müdürlüğü'ndeki bazı amir ve memurların da soruşturmada görevlendirilmek üzere geri çağırıldığı öğrenildi. 
     
</TEXT>
</DOC>
