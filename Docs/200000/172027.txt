<DOC>
<DOCNO> 172027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/magazin/amag.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Protest şarkıcılara ihtiyacımız artıyor 
</HEADLINE>
<TEXT>

Bruce Springsteen 'God' yerine 'Allah' diyor... Füsun Önal'ın Kıbrıs çıkarması şarkısı... Fırça bıyıklı devrimci ozan aslında baletmiş 
     KAYNAMA NOKTASI Ahmet Salih 

     Şu meşhur ya da duruma göre meşum "Doğu'ya Sanat Köprüsü" girişiminin ardından önce Ferhat Tunç'un tutuklanışı, sonra Rojin için tutuklama kararı çıkışı kültür hayatımızda yeni bir polisiye dalgaya mı işaret ediyor göreceğiz ama galiba bizim protestlerimiz de bir yerde hata yapıyorlar. 
     Filozof Alain Touraine'in "Kültür bir toplumun kendi kendisiyle konuşmasıdır" tanımı iyi hoş da, protest şarkıcılarımız Doğu'ya gittiler mi bu tanımı abartıp bu 'kendi kendiyle konuşmalarını' birilerinin dinleyebileceğini unutuyorlar. 
     Tamam, Goethe, "Şiir bir öpücük gibidir, hoştur ama öpücükle çocuk yapamazsınız" diyor. Şarkılar da öyle. Şarkıyla da çocuk da olmaz, devrim de, ama bizim ülkemizde kamuya açık öpüşülemiyor da işte. 
     Bu yüzden onlarca yıldır Türkiye'nin protest şarkıcıları ya cezaevine Selda, 1984 ya sürgüne Melike Demirağ, bütün bir 12 Eylül dönemi gönderiliyorlar. 
     
     Bir yerde hata var 
     Daha geçen yaz 'Türkiye Şarkıları' çıkışı nedeniyle az kaldı Sezen Aksu için bile bir şeyler düşünülecekti, vazgeçildi. 
     Bu tür durumlarda ayıbın büyüğünün devlette olduğu açık da acaba protestlerimiz nerede hata yapıyorlar 
     Şimdi, şu 11 Eylül olayından beri siyasi bağnazlık açısından artık ABD'nin de bizden pek farkı kalmadı ama ülkenin bir kültürel simgesi olan rock müzisyeni Bruce Springsteen son albümü 'The Rising'deki 'Paradise' şarkısında bir suikast bombacısının ağzından konuşuyor, konuşabiliyor. 'Worlds Apart' şarkısında 'God' yerine 'Allah' diyor. 
     
     O bir 'iç protest' 
     Springsteen kariyeri boyunca defalarca Vietnam savaşını, insanları ve çevreyi zehirleyen kapitalizmi lanetledi. New York polisinin ırkçı bir yargısız infazından şarkı yapıp yine New York'ta onbinlere söyledi. 'American Skin' adlı bu parçada vurulan siyahi göçmenin ardından "Sırf bir Amerikan derisi içinde olduğun için öldürülebilirsin" diyordu Springsteen. İşte bu Springsteen'in protesti şimdi bulduğumuz bir deyimle tanımlarsak 'iç protest.' 
     Mesela adam geçenlerde Irak'taki ABD mezalimini protesto etmek için şu ifadeyi kullandı "Irak'ta yapılanlar Amerikan prensipleriyle uyuşmaz." 
     Galiba bizim protestlerimizin yapmadığı bu Fazla dışarıda, toplumun, ülkenin, kültürün ve ortak duyarlılıkların fazla dışında bir yere konumlandırıyorlar kendilerini. Yani bizimkiler 'iç' değil 'dış protest'. 
     Sonra bir de böyle fazlasıyla gerince toplumla, devlet otoritesiyle bağlarını, dönüşleri de pek bir şiddetli oluyor Türkiye protestlerinin ki Cem Karaca bu duruma iyi bir örnektir. 
     Hele 29 sene önce temmuz ayında Kıbrıs çıkarması vesilesiyle zuhur eden bir Türk pop olayı h l hatırlardadır ki O ay bilumum pop ya da o günlerin deyimiyle hafif müzikçi şahsiyet orduya methiye şarkıları yapmışlardı birbiri ardına. 
     Füsun Önal mesela lame tulumuyla 'İsimsiz Kahramanlar' diyordu askerlere. 
     Bu da Türkler'e özgü bir dış protestti, yani sınırlarımız dışındaki her şeyi protest. 
     O dönemde bir tek, şimdi AKP'de politika yapan Yasemin Kumral bir barış şarkısı söylemeye cesaret etmişti. 
     Çocuklardan oluşturduğu bir koroya her dilde 'barış' demeyi öğretiyordu şarkısında Yasemin hanım. 
     
     Tersine Billy Elliot 
     Protest şarkıcılar deyince Solcu ozan ve kırsal Yeşilçam ikonografisinin maçolarından, fırça bıyıklı Mazlum Çimen'in, balet olduğunu biliyor muydunuz Bir çeşit tersine Billy Elliot hikayesi. Hani 'Billiy Elliot' filminde çocuğu ailesi boksör yapmak istiyor da o balet oluyor ya, Çimen'i de ailesi balet yapmak istemiş, ama o devrimci ozan olmuş. Bu da böylesi bir 'Genç Cumhuriyet Formasyonu' işte. Evet, Mazlum Çimen, İstanbul Devlet Opera ve Balesi'nde kadrolu sanatçı ve o bıyıklarla temsile çıkmasa da h l her ay maaşını alıyor. 
     Kıssadan hisse Irak'ta işler sarpa sardı. ABD'nin Türk askeri talebi şiddetleniyor. Protest şarkılara, şarkıcılara ihtiyacımız olacak. Belki de bu yüzden yazmışızdır bunları. Ama belki de sırf Bruce Springsteen'e sevgimizden... 
     

</TEXT>
</DOC>
