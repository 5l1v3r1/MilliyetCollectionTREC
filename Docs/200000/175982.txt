<DOC>
<DOCNO> 175982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur07.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan gitti, Ekinlik Adası'nda turizm canlandı... 
</HEADLINE>
<TEXT>

     Başbakan Recep Tayyip Erdoğan'ın, tatilini Balıkesir'in Marmaraadası İlçesi'ne bağlı Ekinlik Adası'nda geçirmesinin ardından, bölge turizmi canlandı. 
     Ekinlik'e geçişin sağlandığı Avşa Adası Beldesi'nin Belediye Başkanı Cenap Yasakçı, Başbakan Erdoğan'ın gelişinin, bölgedeki hareketliliği artırdığını söyledi. 
     Çok sayıda vatandaşın kendilerini arayarak, Ekinlik Adası'yla ilgili bilgi almak istediğini belirten Yasakçı, ''Tesislerimizdeki doluluk oranı yüzde 100. Başbakan Erdoğan'ın gelişiyle, Ekinlik'e en yakın yerleşim birimi olan adamıza adeta bereket geldi'' dedi. 
     Başbakan Erdoğan ile yaklaşık 2 saat süren bir görüşme imkanı bulduğunu da ifade eden Yasakçı, Erdoğan'ın, kendisine Ekinlik'e yerleşmeyi düşündüğünü söylediğini bildirdi. 
     
</TEXT>
</DOC>
