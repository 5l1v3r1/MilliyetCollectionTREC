<DOC>
<DOCNO> 188642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur28.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SDP milletvekili Ceyhun Hükümet Türkiye'yi AB'ye yaklaştırıyor 
</HEADLINE>
<TEXT>

     Sosyal Demokrat Parti SPD Almanya Milletvekili ve Avrupa Parlamentosu AP üyesi Ozan Ceyhun, ''Şu anki Ankara Hükümeti, Türkiye'yi örnek bir şekilde AB'ye yaklaştırmaktadır'' dedi. 
     Ceyhun, İzmir'de Dokuz Eylül Üniversitesi DEÜ Hukuk Fakültesi'nde düzenlenen ''AB Sürecinde Türkiye'' konulu konferansta yaptığı konuşmada, ''Türkiye'nin AB sürecindeki geldiği noktanın harika'' olduğunu, ancak karşısındaki direnç ve profesyonel engellerin de mükemmelleştiğini söyledi. 
     Türkiye'nin AB üyeliği şansı yokken, ''dostu görünenlerin'', reformların yapılmasıyla birlikte, süreç yaklaşınca ''değiştiğini'' belirten Ceyhun, şunları söyledi 
     ''Türkiye kimsenin ummadığı kadar çok birliğe yaklaştı. Müzakere tarihi alıp, birliğe girecek diye görenler, şimdi engeller çıkarmaya başladı. Türkiye herkesi şaşırtan büyük adımlar attı. Ölüm cezasını kaldırdı, Kürtçe'ye yönelik reformlar yaptı. Eylül 2004 yılına kadar uygulamaları, gereken ödevleri yerine getiren Türkiye, birliğe üye olabilir. Türkiye ya oyunu kuralına göre oynayacak AB üyesi olacak, ya da oyunun kurallarına uymayarak dışarıda kalacak. Türkiye'nin bu coğrafyada güçlü konumda var olması için AB üyeliği gerekli. Şu anki Ankara Hükümeti, Türkiye'yi örnek bir şekilde AB'ye yaklaştırmaktadır. Önünüzdeki en büyük sorun, Kıbrıs'tır.'' 
     
     AB İÇİN FEDAKARLIK VE KIBRIS SORUNU 
     Ceyhun, Türkiye'de herkesin AB'ye üyelik için fedakarlık yaptığını, TSK'nın Milli Güvenlik Kurulu'ndaki konumundan büyük ödün vererek katkı koyduğunu söyledi. Ceyhun, ''Türkiye bunları yaparak bağımsızlığından bir şey kaybetmiyor'' diye konuştu. 
     Ozan Ceyhun, sözlerini şöyle sürdürdü 
     ''AB Türkiye'ye ihtiyacı olduğu için genişleme sürecinde içine almak istiyor. Türkiye ayrıca dinler arası sürtüşmelerde her ülkeye, herkese örnek olacak bir konumda. Türkiye, uluslararası terörizme karşı yıllardır mücadele verdi. 11 Eylül'den sonra haklılığı tescil edildi. AB süreci önündeki en büyük engel Kıbrıs sorunudur. Yunanistan'ı rahatlatacak adımlar atılarak, Kıbrıs sorununun çözülmesi mümkündür.'' 
     
</TEXT>
</DOC>
