<DOC>
<DOCNO> 171842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş İki milyonuncu aracı banttan indirdi 
</HEADLINE>
<TEXT>

   Tofaş'ın ürettiği 2 milyonuncu otomobil Palio Go Başbakan Erdoğan'ın katıldığı törenle üretim bandından indirildi. Erdoğan araçla test sürüşü yaptı 
      LEVENT KÖPRÜLÜ Bursa 
   
   1968 yılında kurulan 1971 yılında ilk otomobili Fiat 124'ü piyasaya çıkardıktan sonra, 1993 yılında bir milyonuncu otomobil olarak Tempra marka otomobili üreten Tofaş, dün Palio Go marka iki milyonuncu otomobilini banttan indirdi. 
   Tofaş'ın Bursa'daki fabrikasında 2 milyonuncu aracın banttan indirilmesi törenine Başbakan Recep Tayyip Erdoğan yanında Tofaş Yönetim Kurulu Başkanı Mustafa Koç, Koç Holding İdare Heyeti Başkan Vekili Temel Atay, Koç Holding CEO'su Bülend Özaydınlı, Koç Holding Fiat Grubu Başkanı Aydın Çubukçu, Fiat Uluslararası İş Geliştirme Grubu Başkanı Jan Nahum, Tofaş CEO'su Antonio Bene katıldı. Sınırlı sayıda üretilecek olan Fiat Palio Go'nun ilk test sürüşünü Başbakan Recep Tayyip Erdoğan, Tofaş Yönetim Kurulu Başkanı Mustafa Koç ve Tofaş CEO'su Antonio Bene birlikte yaptılar. 
   
   Yıllık üretim 250 bin adet 
   Tofaş Yönetim Kurulu Başkanı Mustafa Koç törende yaptığı konuşmasında Vehbi Koç'un fabrikayı kurduğu 32 yıl önce yıllık 20 bin otomobil üretimini hedeflediğini belirtirken, iki milyonuncu otomobil üretiminin gurur verici olduğunu söyledi. 
   Tofaş'ın yılda 250 bin otomobillik bir üretim kapasitesine eriştiğini ve yan sanayi kuruluşlarında çalışanlarla 10 bin kişilik istihdam yarattığını belirten Koç, Tofaş'ın son iki yılda da 1.4 milyar dolarlık ihracat ile otomotiv sanayiinin dış pazarlardaki öncülüğü sürdürdüğünü belirtti. 
   Tofaş'un 20 farklı ülkede pazarlama faliyetinin bulunduğunu anlatan Koç'un ardından bir konuşma yapan Antonio Bene, 1996 yılındaki Gümrük Birliği'nden sonra Tofaş'ın da uluslararası rekabete açıldığını belirtirken şunları söyledi 
   
   Toplam 54 ülkeye ihracat 
   "Tofaş bugün 54 ülkeye üretiminin yüzde 86'sını ihraç etmektedir. Son iki sene içersinde 1 milyar 400 milyon dolarlık bir ihracat gerçekleştirerek Türkiye'de ihracat şampiyonu olan global bir şirket konumundayız. Sadece yüksek bir kalite seviyesi sayesinde bu kadar büyük bir ihracat gerçekleştirmek mümkündür. 2 yıl önce ürünlerimiz için "Made in Turkey" sloganını lanse ettik. Yurtdışında bu markanın kalite, Türk yapımı kalite anlamına geldiğini vurgulamayı amaçladık." 
   
   'Kontrol edilmiştir' imzası Erdoğan'dan    İki milyonuncu aracın teslimini bizzat kendisi kullanarak yapan Başbakan Recep Tayyip Erdoğan, test sürüşünü tamamladıktan sonra, 'kontrol edilmiştir yazısını' yapıştırdı. 
   Başbakan Tayyip Erdoğan, konuşmasında Vehbi Koç'un ileriyi görüp büyük yatırımlara imza attığını belirtirken, diğer işadamlarına seslenerek şunları söyledi 
   "İşletmeler hem teknolojilerinin, hem de kapasitelerinin altında seyrediyor. Dönem işadamlarımızın elini taşın altına sokma dönemidir." 
   İtalya Büyükelçisi Vittorio Claudia Surto da yaptığı konuşmada, Recep Tayyip Erdoğan'la Berlusconi'nin aralarında ki samimiyeti hatırlattı ve "Sayın Berlusconi bana dostluk ve saygı mesajlarını iletmemi istedi" dedi. 
   2 milyonuncu aracını üreten TOFAŞ'ın Türkiye'de İtalyan endüstrisinin gözbebeği olduğunu söyledi. 
   Tofaş'ın İtalya'nın yabancı ticari partnerleri arasında ikinci sırada olduğunu belirtirken "Üçüncü ülkelere ise Türkiye ile birlikte yatırım yapabiliriz. Bu dönemde ikili siyasi ilişkilerimizde mükemmel" dedi. 
   
   
</TEXT>
</DOC>
