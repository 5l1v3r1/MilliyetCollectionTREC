<DOC>
<DOCNO> 195758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo18.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya - Türkiye 1-0 
</HEADLINE>
<TEXT>

     12. Avrupa Futbol Şampiyonası elemeleri play-off baraj ilk maçında A Milli Takım, deplasmanda Letonya milli takımına 1-0 yenildi 
     
     İLK YARI 

     Letonya'nın başkenti Riga'da yapılan karşılaşmaya evsahibi ekip oldukça iyi başladı. Savunmasını ve orta sahasını kalabalık tutan Letonya ekibi, özellikle sağ kanadından geliştirdiği ataklarla gol aradı. A Milliler, olumsuz hava koşulları ve kötü zemin nedeniyle bir türlü istediği oyun planını sahaya yansıtamazken, savunmasında çokça tehlikeli pozisyon yaşadı. A Milliler ilk yarı boyunca rakibine mahkum bir oyun sergilerken bir türlü organize olamadı. Öyle ki, ilk yarı boyunca rakip kaleciye ulaşan tek ciddi hücumunu devrenin son dakikasında geliştirebildi. 
     7. dakikada ani gelişen Letonya atağında, sol taraftan Varpakovskis'in vuruşunda, kaleci Rüştü topu yumrukladı. Kaleye gitmekte olan topu Rüştü bu kez ayağıyla uzaklaştırdı. 
     11. dakikada Rubins'in sağ taraftan yaptığı ortada, Lobanovs'un kale alanına havalandırdığı topu kaleci Rüştü kontrol etti. 
     29. dakikada Letonya ekibi, savunmanın hatasını affetmedi. Rubins'in ara pasıyla buluşan Varpakovskis, Emre Aşık'ı çalımla geçtikten sonra, kaleci Rüştü'nün solundan topu ağlara gönderdi 1-0 
     45. dakikada Nihat'ın pasıyla buluşan Emre Belözoğlu'nun şutunda, top kaleci Kolinko'da kaldı. 
     Karşılaşmanın ilk yarısı Letonya'nın 1-0 üstünlüğüyle sona erdi. 
     
     İKİNCİ YARI 

     İkinci yarıda Letonya ekibi çok adamla savunma uyguladı. Karşılaşmanın hakemi Gilles Veissiere kötü yönetimiyle tepki toplarken, gösterdiği kartlarla Fatih Akyel ve Rüştü'nün sarı kart cezalısı durumuna düşmelerine neden oldu. 
     Karşılaşmanın 53. dakikasında Ergün'ün kornerden gönderdiği topa Emre Aşık sert vurdu. Top savunma oyuncularından döndü. 
     69. dakikada Fatih'in ceza alanı önünden, yaklaşık 25 metreden sert şutunda, kaleci Kolinko topu güçlükle kontrol etti. 
     76. dakikada Rimkus'un pasıyla penaltı noktası üzerinde buluşan Verpakovskis kötü vurunca, top kaleci Rüştü'de kaldı. 
     85. dakikada İbrahim'in soldan ortasında, Emre Belözoğlu'nun kafa vuruşunda top yan direkten kale alanına döndü. 
     Karşılaşma Letonya'nın 1-0 üstünlüğüyle sona erdi. 
     Bu arada, karşılaşmada sarı kart gören kaleci Rüştü ile Fatih'in yanı sıra kırmızı kartla oyun dışı kalan Emre Aşık cezalı duruma düştükleri için, 19 Kasım'da İstanbul'da yapılacak rövanş karşılaşmasında forma giyemeyecekler. 
     
</TEXT>
</DOC>
