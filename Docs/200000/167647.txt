<DOC>
<DOCNO> 167647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/soneko06.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Türkiye'nin kaynaklarını artık tam olarak kullanmalıyız... 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'nin kaynaklarının artık tam olarak kullanılması gerektiğini söyledi. 
     Bakan Güçlü, bir dizi gezi ve incelemelerde bulunmak üzere geldiği Erzurum'da Köy Hizmetleri Araştırma Enstitüsü'nde Mera Yaz Okulu'nun açılışını yaptı. 
     Daha sonra Erzurum Ticaret ve Sanayi Odası'nı ziyaret eden Güçlü, Erzurum Ticaret ve Sanayi Odası ETSO Başkanı Lütfü Yücelik'ten kentin ekonomisi hakkında bilgi aldı. 
     Güçlü, burada yaptığı açıklamada, ekonomik durumun sadece tarımı etkilemediğini belirterek, ''Bir ülkede bir yılda yüzde 10 oranında bir küçülme kolay rastlanır bir durum değildir'' dedi. 
     Bu nedenle tarım ve hayvancılıkta iyileşmenin zaman aldığını anlatan Güçlü, kısa dönemde gelişmeyi hızlandırmak için adımlar atıldığını kaydetti. 
     Ülkenin kaynaklarının artık tam olarak kullanılması gerektiğini kaydeden Güçlü, tarımda özellikle insan gücü ve meraların iyi kullanılması gerektiğini ifade etti. 
     ''Eğer buna rağmen eksiklik hissedilirse o zaman başka yerlere başvuralım'' diyen Güçlü, Doğu Anadolu Bölgesi'ndeki meraların potansiyeline değinerek, ''Bunu değerlendiremezsek, kimi kime şikayet edeceğiz'' diye konuştu. 
     Bakan Güçlü, daha sonra Uzundere İlçesi'ne bağlı Kirazlı Köyü'ne hareket etti. 
     
</TEXT>
</DOC>
