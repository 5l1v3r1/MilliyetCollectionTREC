<DOC>
<DOCNO> 194370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun09.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles'dan "eşcinsel" iddiasına dava 
</HEADLINE>
<TEXT>

     İngiltere'de, Prens Charles'ın hakkında son derece ciddi iddialar ortaya atan eski Kraliyet çalışanı George Smith'e karşı ''anlaşmasına uymayarak, meslek sırlarını satmak'' gerekçesiyle dava açmaya hazırlandığı öne sürüldü. 
     The Sunday Telegraph gazetesi, 10 günlük Ortadoğu ve Hindistan gezisinin ardından bugün İngiltere'ye dönmesi beklenen Prens Charles'ın dava için önümüzdeki günleri danışmanlarıyla toplantılar yaparak geçireceğini yazdı. 
     Prens'in ''eşcinsel olduğuna ve bir hizmetkarıyla ilişkiye girdiğine'' dair iddialar İngiltere'de konulan yayın yasağı nedeniyle hiçbir basın-yayın kuruluşunda açıkça dile getirilemezken, bugün yayımlanan News of the World gazetesi, Charles'ın özel sekreteri Sir Michael Peat'in Prens'in eski özel sekreteri Mark Bolland'a telefonda ''Sence Charles biseksüel mi '' diye sorduğunu açıkladı. 
     Bolland, gazeteye yazdığı makalede, Prens'e bu kadar yakın bir kişinin bu sorusu karşısında nasıl şaşırdığını anlatırken, ''Ona Prens'in eşcinsel de, biseksüel de olmadığını söyledim'' diye yazdı. 
     Bu arada, Mail on Sunday gazetesi de ''Charles ve uşağının hikayesi'' başlığıyla bütün bu olaylara yol açan George Smith adlı eski Kraliyet çalışanıyla yapılan bir röportaja yer verdi. 
     Ancak Smith, bu röportajında, ''tanık olduğunu'' öne sürdüğü Prens ile ilgili olayı açıkça anlatamadı, sadece ''İddialarımın arkasında duruyorum'' dedi. 
     Smith, Prenses Diana'nın kendisi tarafından ortaya atılan bu iddiaları banda almasının ardından başına kukuleta geçirilmiş silahlı bir kişi tarafından dövülüp tehdit edildiğini de öne sürdü. Smith, Diana'nın hazırladığı ve ''Bir Kraliyet mensubu tarafından girişilen bir tecavüz olayına ait olduğunu'' öne sürdüğü bu bandın Prenses'in ölümünden sonra kaybolmasını da, iddialarını destekleyen bir gelişme olarak sundu. 
     The Sunday Times gazetesi de yaşanan skandala Prens Charles'ın büyük oğlu William'ın nasıl yaklaştığına dair bir habere yer verdi. Times, Prens William'ın bütün bu olanların babasının tahtla ilgili geleceğini karalamak amacıyla hazırlanmış bir komplo olarak değerlendirdiğini yazdı. 
     The Independent on Sunday gazetesi ise Prens'in yaşadıklarını tam bir ''PR faciası ve danışman fiyaskosu'' olarak niteledi. Prens Charles'ın olay patladığında sessiz kalabilecekken, özel sekreteri Sir Michael Peat yüzünden kendi kendisini ortaya atmasını bir hata olarak niteleyen gazete, ''oysa Mail on Sunday haberi yayınlasa bile isim kullanmayacak, Prens'ten üst düzey bir Kraliyet mensubu diye söz edecekti. Prens'in kendi ismini ortaya atması yüzünden olay bütün dünya basınının sayfalarına taşındı. Bu işin suçlusu, Prens'e bu aklı veren sekreteridir'' görüşünü savundu. 
     
</TEXT>
</DOC>
