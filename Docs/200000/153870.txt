<DOC>
<DOCNO> 153870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/ekonomi/eko05.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklere iş vermeyecekler haberlerine şaşırıyorum' 
</HEADLINE>
<TEXT>

ABD Ticaret Bakan Yardımcısı, "Irak'ta Türkler'e iş verilmeyecek iddialarına çok şaşırıyorum. İşin doğrusunu bilmesem bunlara ben de inanacağım' dedi 
     ABD Ticaret Bakan Yardımcısı Grant Aldonas, Irak'ın yeniden imarında Türk şirketlerine iş verilmeyeceği yönündeki iddiaları yalanladı. Aldonas, "Bu söylentilere çok şaşırıyorum" dedi. 
     ABD'nin uluslararası ticaret konularından sorumlu bakan yardımcısı olan Aldonas, Brüksel'de yaptığı bir konuşmada, Irak ile ilgili görüş ayrılıkları nedeni ile Türk firmalarına, iş verilmeyeceği iddiaların hatırlatılması üzerine şunları söyledi 
     "Bunlara çok şaşırıyorum, işin doğrusunu bilmesem bu haberlere ben de inanacağım. Ancak durum öyle değil. İhaleleri kazanan ABD şirketleri, Uluslararası Kalkınma Ajansı USAID tarafından seçiliyor. Bu şirketler, başka ülkelerden taşeron firma seçerken, 'en iyi kalite, en düşük fiyat' esasına göre davranacak. Bu çerçevede, Türk şirketlerinin Irak'ta şansı var. Bir Türk inşaat firması, örneğin Irak'ın kuzeyinde daha önceki deneyimlerine dayanarak inşaat işlerinde bilgi sahibi ise uygun bir fiyat ve yüksek bir kalite sunarsa, o zaman ihale kazanan Amerikan şirketince çok ciddi şekilde değerlendirilecektir." 
     
     'İlişkilerimiz ayakta' 
     Türkiye ekonomisinin güçlü olmasına, her zamanki kadar önem verdiklerine işaret eden Aldonas, "Türkiye'nin ekonomik temelinin sağlıklı olmasına çok destek veriyoruz. Türkiye'nin IMF programı çerçevesinde, gerekli mali ve parasal politikaları uygulaması gerekiyor. Karşılıklı olarak daha iyi fırsatlar yaratabiliriz. Bu konu, Irak'tan etkilenmedi. Türkiye ile ilişkimizin esas parçası yerinde duruyor" dedi. 
     
     
     


EKONOMİ 


















</TEXT>
</DOC>
