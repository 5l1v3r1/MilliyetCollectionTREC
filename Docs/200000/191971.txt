<DOC>
<DOCNO> 191971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/yazar/altan.html </URL>
<DATE> 2003/10/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Süpernova benzeri küresel bir kargaşa 
</HEADLINE>
<TEXT>

   
   Şu işe bakın... Cumhuriyet Bayramı ile Ramazan ayının başlaması neredeyse üst üste düştü... 
   TV kanallarıyla gazetelerde, eski Cumhuriyet bayramlarının anısına, devlet sanatçıları tarafından sahnelenmiş, uzun beyaz tuvaletli damlarla, fraklı kavalyelerin vals gösterileri ve Başbakan Tayyip Bey'in, yoksullar için düzenlenmiş çadırlardaki iftar sofralarında, orucunu açışı Ramazan'ın ilk gününde... 
   Ne birincisi, 19. yüzyılın ilk yarısındaki, henüz küçük boyutlu bir endüstrinin oluşturduğu, - aristokrasi özentisi - bir burjuva sınıfını temsil ediyor ne ikincisi, kentlerdeki fabrikalarla atölye tezgahlarına doluşmuş, köylü kökenli bir proletarya sınıfını... 
   Ama gerçek şu ki, "İmtiyazsız sınıfsız, birleşmiş bir kitleyiz" iddiası da, havada kalmada... 
   
   Lütfen kusuruma bakmayın "Kışla" parfümlü siyasetle, "Cami" parfümlü siyaset zıtlaşmasını sosyo - ekonomik açıdan yeterince değerlendirebilecek bir ortamın bulunmadığını, bendeniz de biliyorum... 
   Biliyorum ki, ne rönesans, ne endüstri aşamalarından geçilmediği halde onların yaşam ve tüketim biçiminin taklit edilmesinin "çağdaşlaşma" sanıldığı bir diyarda "Kışla"ya dayalı oligarşik bir statükoyla, "Cami"ye dayalı mistik bir tepki "laik - antilaik", "ilerici - gerici" etiketleriyle yansıtılmakta güncel politikaya... 
   
   Neyse boş verin bunlara... Kainatta, yahut uzayda, yahut Kozmos'ta sürüp giden süpernova olayları astronomi biliminden önce de vardı, böyle bir bilim ortaya çıkmasaydı da, yine sürüp gidecekti... 
   
   Miniminicik "Yer" küremizin üstündeki toplumsal çalkantılar da öyle... 
   Siz bu çalkantıların üstüne hangi etiketi yapıştırırsanız yapıştırın... Kendi dinamiklerinin yaratacağı ortak ve sürekli değişime açık, bir dengeye kavuşuluncaya kadar sürecektir bu çalkantılar... 
   
   Hava da kapalı ve yağmurlu... Sık sık "toplumsal kültürümüz"den dem vuranların hatırını da hoş etmek için yüz yılı aşkın bir dönem önce ortaya çıkmış "Servet - i Fünun" edebiyatının önde gelen temsilcilerinden Tevfik Fikret'in, ünlü "Yağmur" şiirinden üç - beş dize 
   
   Küçük, muttarid, muhteriz darbeler 
   Kafeslerde, camlarda pür - ihtizaz 
   Olur dembedem nevha - ger, nağme - saz 
   Kafeslerde, camlarda pür - ihtizaz 
   Küçük, muttarid, muhteriz darbeler... 
   
   "Parayı kim veriyor" sorusuna kapalı, paparazzi gençliğinin de "ulusal kültürümüz" iddialarında taraftar arayan politikacılarımızın da doğrusu çok rahat anlayacağı bir yağmur şiiri işte... 
   
   Vaktiyle Ahmet Muhip de, "Bayram" diye bir şiir yazmıştı. Cumhuriyet Bayramı için yazmıştı galiba bilemiyorum 
   
   Dışarda bayram, 
   Bayram bize mahrem. 
   Sultanım bir tanem, 
   Doldur içelim. 
   ... 
   Ben aşkınla şad, 
   Sen sineler küşad, 
   Devir Cumhuriyet, 
   Doldur içelim. 
   
   Nedir o Irak'taki patlamalar... Miniminicik "Yer" küremizin üstünde, 21. yüzyılla başlayan bir süpernova... 
   Bakalım Başkan Bush, önümüzdeki yıl ABD'deki başkanlık seçimlerini yine kazanabilecek mi 
   Ne kadar da çok insan ölüyor. 
   Ne yapmalı ki birileri ölmeden birilerinin para kazanamadığı dönemler henüz tam sona ermedi... 
   
   Bendenizin gençliğinde, Ref'i Cevat, Burhan Felek, Sermet Muhtar, Refik Halit gibi yaşlı yazarlar Ramazan ayı başlayınca, eski ramazanları yazarlardı... 
   Eski ramazanlar, yeni ramazanlar... 
   Uzun beyaz tuvaletli damlarla, fraklı kavalyelerin valsler yaptığı eski Cumhuriyet Bayramı baloları ve Başbakan Tayyip Bey'in orucunu açtığı, yoksullar için düzenlenmiş çadırlardaki yeni iftar sofraları... 
   Bir yanda "ordu göreve" pankartlı yürüyüşlerde askeri darbe davetleri, bir yanda türban tartışmaları... 
   Tam toplumsal bir süpernova çalkantısı... 
   
   Enseyi karartmayın sosyo - ekonomik bir evrenselleşmeyle bütünleşme arifesinin çalkantıları bunlar... 
   Hava da kapalı ve yağmurlu... Cumhuriyet Bayramı'nız da kutlu olsun, Ramazan ayınız da... 
   
      
   
</TEXT>
</DOC>
