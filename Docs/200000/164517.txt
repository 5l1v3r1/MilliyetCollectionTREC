<DOC>
<DOCNO> 164517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/siyaset/asiy.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet tek tek ayıklıyor 
</HEADLINE>
<TEXT>
Muzır Kurulu'ndan MGK temsilcisi çıkacak 
7. Uyum Paketi'nde Türkiye'nin ayıplarından biri olan "kitap yakma" kararlarının bilirkişisi olarak başvurulan kurulda MGK'dan üye olmayacak 
     SERPİL ÇEVİKCAN 

     6. Uyum Paketi'yle Avrupa Birliği yolunda demokratikleşme açısından tarihi adımlar atan hükümet, "sivilleşmeye" ayırdığı 7. Uyum Paketi'nde Türkiye'nin ayıplarından biri olan "kitap yakma" kararlarında bilirkişi olarak başvurulan Muzır Kurulu'ndan Milli Güvenlik Kurulu MGK temsilcisini çıkarmaya hazırlanıyor. 7. Uyum Paketi'nin kaderi ise 23 Haziran'da yapılacak Bakanlar Kurulu toplantısında çizilecek. 
     Ağustosa kadar hem 7 hem de 8. paketi yasalaştırmayı hedefleyen hükümetin bütün üyeleri AB Genel Sekreterliği'nin hazırladığı 900 sayfalık Ulusal Program'la tanıştı. Kabine 23 Haziran'da da 7. paket ve özellikle MGK Genel Sekreterliği konusunu ele alacak. 
     Kulislere yansıyan bilgilere göre, Dışişleri Bakanlığı ve AB Genel Sekreterliği'nden pazartesi kabineye sunulmak üzere üç aşamalı raporlar istendi. Bunlardan birincisini "Anayasa değişikliği gerektiren düzenlemeler", ikincisini "kısa vadede mutlaka yapılması gereken yasal düzenlemeler", üçüncüsünü de "Meclis'in sıkışık mesaisi gözönüne alınarak orta vadeye ertelenebilir düzenlemeler" oluşturacak. 
     Bakanlar Kurulu'na yapılacak sunuşla birlikte 7. pakete ilişkin detaylar somutlaştırılacak. Bu çerçevede Avrupa ve ABD'deki ulusal güvenlik kurumlarına ilişkin örnekler de masaya yatırılacak. Bu kurumların fonksiyonu, karar mekanizmalarındaki etkinliği, yapısı Türkiye örneğiyle karşılaştırılacak. 
     MGK Genel Sekreterliği'nin yetkileri ve ilgi alanlarıyla ilgili detaylı bir değerlendirme de yapılacak. 
     Kulislerden yansıyan bilgiler hükümetin MGK'daki asker üye sayısı gibi "şekli" düzenlemelerden çok genel sekreterliğin sivilleştirilmesi ve yetki alanlarının daraltılmasından yana olduğu yönünde. 
     Bunun en somut adımlarından biri de büyük olasılıkla 7. pakette atılacak. 6. pakette "Sansür Kurulu" olarak bilinen Sinema, Video ve Müzik Eserleri Denetleme Kurulu'ndan asker üyesi çıkaran hükümet, kitap yakma kararlarında mahkemelerin "bilirkişi" saydığı Muzır Kurulu'ndan da MGK temsilcisini çıkaracak. 
     Başbakanlık Küçükleri Muzır Neşriyattan Koruma Kurulu ismini taşıyan ve MGK temsilcisi dahil 11 üyeden oluşan kurul, kısa süre önce Marquis de Sade ile Erje Ayden'in kitaplarının imhası kararıyla gündeme geldi. Kurulda, Milli Eğitim, Adalet, İçişleri, Kültür, Turizm Bakanlıkları, YÖK, Diyanet İşleri Başkanlığı, MGK ve Başbakanlık ile Basın Yayın Enformasyon Genel Müdürlüğü'nden üye yer alıyor. 
     

</TEXT>
</DOC>
