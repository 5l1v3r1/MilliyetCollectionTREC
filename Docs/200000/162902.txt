<DOC>
<DOCNO> 162902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun15.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailliler Hamas'a savaş açılmasını desteklemiyor 
</HEADLINE>
<TEXT>

     İsrail halkının, hükümetin, önceki gün Kudüs'te düzenlenen ve 17 kişinin öldüğü intihar saldırısının ardından aşırı dinci Hamas örgütünü, ''elindeki tüm imkanları kullanarak tamamen yok etme'' kararını desteklemediği ortaya çıktı. 
     Yedioth Ahronoth gazetesinde yayımlanan kamuoyu yoklamasında, İsraillilerin yüzde 67'sinin, hükümetin Hamas'a yönelik yok etme politikasına karşı çıktığı belirlendi. 
     Katılımcılar, hükümetin Hamas ile ilgili politikasını en azından geçici olarak ertelemesini ve Filistin'in yeni Başbakanı Mahmud Abbas'a iktidarını sağlamlaştırması için şans verilmesini istediler. 
     Yedioth Ahronoth'un yorumcusu Sever Plotzker, ''Baş döndürücü biçimde şiddet sarmalına girilen bölgede, İsraillilerin büyük oranda hükümetin kıyım politikasına karşı çıkmalarının eşi görülmedik birşey olduğunu'' kaydetti. 
     Bu arada, Filistin ile İsrail arasında kalıcı barışı öngören yol haritasının tehlikeye girdiğini gören ABD'nin, Dışişleri Bakan Yardımcısı John Wolf'u yarın İsrail'e göndereceği bildirildi. 
     Amerikalı yetkililer, Wolf'un, yol haritasıyla ilgili gelişmeleri izleyecek Amerikan ekibinin başı olduğunu söylediler. 
     
</TEXT>
</DOC>
