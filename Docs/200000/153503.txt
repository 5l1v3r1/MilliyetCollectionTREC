<DOC>
<DOCNO> 153503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko21.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç 45 yıldır işteyim, kritik olmayan bir sene görmedik 
</HEADLINE>
<TEXT>

     Koç Holding Şeref Başkanı Rahmi Koç, 45 yıllık iş hayatı süresince kritik olmayan bir yıl görmediğini belirterek, ''Türkiye'de her sene kritik'' dedi. 
     Koç Topluluğu'nun ortak olduğu Opet'in Altunizade'deki 527. akaryakıt istasyonun açılışına katılan Rahmi Koç, burada gazetecilerin sorularını yanıtladı. 
     Topluluğun benzin istasyonu işini 1935'te Ankara'da yaptığını, ancak seneler sonra bıraktığını anımsatan Koç, ''Tekrar büyük bir çapta bu işe döndük. Ortaklığımız çok iyi gidiyor. Çok memnunuz'' diye konuştu. 
     Rahmi Koç, Koç Grubu'nun çizdiği 5 yıllık strateji doğrultusunda, çok riske girmeden, çok açılmadan ve dağılmadan odaklandıkları sektörlerde büyümeye çalıştıklarını söyledi. 
     Koç, ''Olumsuzluklarda bile açılışlar yapmaya, ortaklıklar kurmaya devam ediyorsunuz, bu devam edecek mi '' sorusunu, ''45 senedir işteyim. Kritik olmayan bir sene görmedik. Bizde Türkiye'de her sene kritik, ya öyle kritik, ya böyle kritik'' diye yanıtladı. 
     Koç Holding Yönetim Kurulu Başkanı Mustafa Koç ise gazetecilerin sorusu üzerine, yatırımları teker teker ele almak gerektiğini kaydederek, Topluluk olarak belli bir stratejik program içinde bunları takip ettiklerini ifade etti. 
     Mustafa Koç, ''Gelişmeler müspet, ben senenin ikinci yarısında bunun daha da iyileşeceğini düşünüyorum. Yeter ki içeride ve dışarıda herhangi bir belirsizlik veya güvensizlikle karşılaşmayalım. Eğer bu olmazsa Haziran'dan sonra piyasaların daha da canlanacağını bekliyorum'' dedi. 
     
     PİYASALARA ANA PARA ÖDEMESİ İVMESİ 
     Koç Holding CEO'su Bülend Özaydınlı, zorunlu tasarrufun bugün başlayan ana para ödemelerine ilişkin soru üzerine, piyasalarda beklenen hareketliliğin sadece nemalara bağlı bir konu olmadığını ifade ederek, şunları söyledi 
     ''Aslında Türkiye'de 2 yıldır baskı altında tutulan bir talep var. Ama olumlu gelişmelere paralel olarak baskı altında tutulan talep, nema gibi uygulamaların vereceği ivme ile önümüzdeki dönemde hareketlenecektir. 
     Önümüzdeki dönemde piyasalarda hareketliliğin olacağına dair iyimser olmamız için birçok neden var. İkinci altı ayda söylenenlerin uygulamaya geçirilmesine paralel olarak bir hareketlilik beklememiz doğal. Bu hareketlilik tabii ki ağırlıklı olarak perakende sektöründe olacaktır.'' 
     




</TEXT>
</DOC>
