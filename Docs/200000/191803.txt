<DOC>
<DOCNO> 191803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun26.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız oyuncu Trintignant'ı, tokatlar öldürmüş .. 
</HEADLINE>
<TEXT>

     Fransız sinema oyuncusu Marie Trintignant'ın Noir Desir'in solisti olan sevgilisi Bertrand Cantat'ın attığı sert tokatlar yüzünden öldüğü bildirildi. 
     2 kişiden oluşan uzman ekibin dava dosyasına ek olarak sunduğu raporda, Trintignant'ın, Cantat'ın elinin tersi ve elinin içiyle attığı sert tokatlara bağlı lezyonlar yüzünden öldüğü sonucuna varıldı. 
     Raporda imzası bulunan Paris Adli Tıp Enstitüsü müdürü Dominique Lecomte, saptanan bu bulguların, ifadesinde tokat attığını söyleyen Cantat'ın açıklamalarıyla birbirini tuttuğunu kaydetti. 
     Raporda, beyinde oluşan lezyonların ciddiyetinin 4 sert tokattan fazlasına işaret ettiği de belirtilirken, gözlenen ölümcül lezyonların travmadan ve oyuncunun başının ileri geri sert devinimlerde bulunmasından kaynaklandığı ifade edildi. Marie Trintignant, Fransa-Litvanya yapımı ''Colette'' adlı filmin çekimleri için Litvanya'nın başkenti Vilnius'da bulunurken, Cantat ile tartıştıktan sonra hastaneye kaldırılmıştı. Feci şekilde dövülen oyuncu, geçirdiği ameliyatlara rağmen komadan çıkamamış, 1 Ağustos'ta beyin ödeminden ölmüştü. 
     Cinayetle suçlanan Cantat ise hala Litvanya'da tutuklu. Litvanya makamları, soruşturmanın sona ermesini beklemek amacıyla tutukluluk halini 31 Aralık'a kadar uzatmış bulunuyor. 
     
</TEXT>
</DOC>
