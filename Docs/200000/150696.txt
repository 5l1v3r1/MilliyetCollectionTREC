<DOC>
<DOCNO> 150696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun33.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın Bağdat'ın düştüğü gün çekilen görüntüleri yayınlandı 
</HEADLINE>
<TEXT>

     Abu Dabi televizyonu, Saddam Hüseyin'in, Bağdat'ın düştüğü 9 Nisan günü halkın arasında çekilen görüntülerini yayınladı. 
     Amerikan CNN televizyonu tarafından da hemen yayınlanan görüntülerde, Saddam coşkulu bir kalabalık çevresini sararken korumaların yardımıyla bir aracın tepesine çıkarak Iraklıları selamlıyor. 
     Görüntülerde, yeşil askeri üniforması içindeki Saddam, halkın arasına karışırken, bazıları Kalaşnikoflu halk ''Canımız, kanımız sana feda olsun'' şeklinde sloganlar atıyor. Saddam'ın yanında duran kişinin de küçük oğlu Kusay olduğu belirtiliyor. 
     Abu Dabi televizyonu, Bağdat'ın Azamiye bölgesinde çekilen görüntülerin, Amerikan güçlerinin Bağdat'a girdiği 9 Nisan gününe ait olduğunu bildirdi. 
     Televizyonun muhabiri Cabir Ubeyd, kaseti veren kişinin, görüntülerin 9 Nisan'da çekildiği konusunda garanti verdiğini söyledi. 
     

     
</TEXT>
</DOC>
