<DOC>
<DOCNO> 182073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yasam/ayas.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beni bu işlere karıştırmayın' 
</HEADLINE>
<TEXT>

   İki meslektaşını vurarak öldüren polis, ifadesinde rüşvet iddialarında bulunarak, "Tartışma anında beni öldüreceklerini sandım" dedi... 
      NEZİH GÜROL İstanbul 
   
   Beşiktaş'ta aralarında çıkan tartışma sonucu iki meslektaşını silahla öldüren polis memuru Reyhan Emre Şen, tutuklanarak cezaevine gönderildi. İstanbul Valisi Muammer Güler olayın cinnet sonucu meydana geldiğini açıkladı. Şen, ekip arkadaşının kendisine 20 milyon lira verdiğini, onun askere gitmesi üzerine ekiplerinin dağıldığını söyledi. Şen, on günlük polis iken, "Dursun" isimli memurun ekibinde çalışmaya başladığını belirterek, "Bir gün Dursun ağabey, bana aldığı 10 milyon liranın 5 milyon lirasını verdi. 'Öğle yemeği yersin' dedi. Aldım ama bir daha para vermemesini söyledim. Dursun 'Burası İstanbul, rüşvetsiz yaşayamazsın' diyordu. Bu işlere karışmak istemediğimi söylüyordum" diye konuştu. 
   Şen, "Dursun" isimli memurun, 'Niye para almıyorsun ' diyerek, yanındaki arkadaşlarına da 'Hadi şunu içeri atalım da bir dövelim' diye konuştuğunu öne sürerek, "Beni öldüreceğini düşündüm. Aslında havaya ateş edecektim. Bu lafı söyleyince onun üzerine iki ya da üç el ateş ettim. Naci Akarsu elini beline atınca ona da ateş ettim" diye ifade verdi. 
   Bu arada, olayla ilgili iki polis müfettişinin görevlendirildiği öğrenildi. Alınan bilgiye göre, Emniyet Genel Müdürlüğü'nce görevlendirilen polis müfettişleri, olaya ilişkin idari soruşturmayı yürütecek. 
   
   Cenazede polis eşinin gözyaşları    TRAFİK polisi Reyhan Emre Şen'in tabancayla vurarak öldürdüğü polis memurları Dursun Demir 30 Uşak'ta, Naci Akarsu 40 da Kayseri'de toprağa verildi. Dursun Demir için Eşme'de düzenlenen törende konuşan Uşak Emniyet Müdürü Habip Şahin, "İki arkadaşımız hayatını kaybetti. Geride kalanların başı sağ olsun" dedi. Naci Akarsu için Kayseri'nin Tomarza ilçesinde tören düzenlendi. Eşi Ayşegül Akarsu "Sabah işe gönderdim, akşam gelmedi, öldürmüşler" diyerek gözyaşı döktü. 
   
   Emniyet sözcüsü 'Menfaat olayı değil'    EMNİYET Genel Müdür Yardımcısı ve Sözcüsü Feyzullah Arslan, İstanbul'da önceki gün iki polisin ölümüyle sonuçlanan trafik polislerinin silahlı çatışmasının menfaata dayalı bir olay olmadığını söyledi. Arslan, İstanbul Emniyet Müdürü Celalettin Cerrah'la görüştüğünü, Reyhan Emre Şen'in iki meslektaşını öldürmesinin "psikolojik bozukluğa dayalı cinnet" olduğunu kaydetti. Aslan şöyle konuştu "Toplumun iyisi de kötüsü de bize yansıyor. Ancak teşkilatımız kötüyü korumuyor. Gereken cezayı en ağır şekilde uyguluyor." 
   
   
</TEXT>
</DOC>
