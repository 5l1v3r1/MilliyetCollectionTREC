<DOC>
<DOCNO> 154678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur24.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivrisinekle mücadelede balık kullanılacak... 
</HEADLINE>
<TEXT>

     Denizli Belediyesi, yaz aylarında Gökpınar Barajı'ndan kente yayılan sivrisineklerle mücadelede ''Gambusia Affinitis'' cinsi balık kullanacak. 
     Bu amaçla Gökpınar Barajı'na 5 bin, Gökpınar Göleti'ne de 3 bin adet olmak üzere toplam 8 bin adet balık bırakıldı. 
     Denizli Belediye Başkanı Ali Aygören, sivrisinekle mücadelede bu yöntemi halen Antalya Muratpaşa Belediyesi'nin uyguladığını ve başarı sağlandığını belirtti. 
     Gambusia Affinitis cinsi balıkların sivrisinek larvalarını yiyerek beslendiğini ifade eden Aygören, böylece yaz aylarında şikayet edilen sivrisineğin bölgesinde yok edileceğini söyledi. 
     Bu balıkların her ortamda yaşadığını bildiren Aygören, şöyle konuştu 
     ''Suyun kimyasal maddelerle temizlenmesinin yanı sıra, ekolojik dengeyi bozmadan sivrisinekle mücadele için bu yeni yöntemi seçtik. Balıklı mücadele yönteminin uygulandığı yerlerde olumlu neticeler verdiğini gözlemledik. İnşallah bu yöntem sayesinde rahat bir yaz geçireceğiz.'' 
     
</TEXT>
</DOC>
