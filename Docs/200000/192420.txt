<DOC>
<DOCNO> 192420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun06.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye saldırıların arkasında Saddam mı var 
</HEADLINE>
<TEXT>

     ABD yetkilileri, ''Irak'ta Amerikalılara yönelik saldırıların arkasında Saddam Hüseyin'in bulunduğundan şüphelendiklerini'' kaydettiler. 
     New York Times NYT gazetesine açıklama yapan yetkililer ''Saddam Hüseyin'in saldırıları koordine ettiği, hatta yönlendirdiği görüşünde olduklarını'' belirterek, eski Irak liderinin, operasyonlarını Tikrit yakınlarındaki bir üsten yönettiğini öne sürdüler. 
     Washington yönetimi yetkilileri şimdiye kadar ''Saddam Hüseyin'in kaçak olduğunu ve hiçbir etkisi bulunmadığını'' ileri sürüyordu. 
     
     İNSAN AVI 
     Savunma Bakanlığından üst düzey bir kaynak, ''Bu durumda ABD'nin, Saddam Hüseyin'in yakalanması için acil bir insan avı başlatması gerekebileceğini'' ifade etti. NYT'a açıklama yapan kaynaklar, ''Saddam Hüseyin'in Amerikalılar tarafından saptanmamak için, temas ettiği kişilerle hareket halindeki araçlar içinde buluştuğunu'' iddia ettiler. 
     Saddam Hüseyin'in, Amerikan işgali sırasında çok üst düzey bir görevde bulunan General İzzet İbrahim ile biraraya geldiğine ve İbrahim'in, Irak'taki ayaklanmalarda önemli rolü bulunduğuna inanılıyor. 
     General İbrahim'in, Ensar el-İslam örgütüyle de ilişki içinde olduğu ifade edildi. 
     Saddam Hüseyin'e bağlı olduklarına inanılan gruplar, Irak'taki Amerikan işgal kuvvetlerine karşı her gün 20'den fazla saldırı düzenliyorlar. Bu saldırılarda, savaştakinden daha fazla Amerikan askeri öldürüldü. 
     
</TEXT>
</DOC>
