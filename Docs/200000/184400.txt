<DOC>
<DOCNO> 184400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur07.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Pirelli'de işçilerin kurduğu çadırı polis kaldırdı... 
</HEADLINE>
<TEXT>

     Türk Pirelli Fabrikası taşeron firmalarından Ekolas'ın işten çıkarttığı işçilerin sürdürdüğü direnişte, bu sabah gerginlik yaşandı. 
     Türk Pirelli Fabrikası'nın şikayeti ve karayollarının da tespiti üzerine değerlendirme yapan İl Güvenlik Kurulu'nun aldığı karar gereği, DİSK'e bağlı Nakliyat-İş Sendikası'na üye işçilerin fabrika önüne kurdukları çadır, jandarma güçleri tarafından söküldü. 
     Uygulamaya karşı çıkan işçilerle jandarma arasında gerginlik yaşandı. Bölgeden ayrılmayacaklarını ve çadırlarını hak aramak için kurduklarını iddia eden işçilerden bir grup, güvenlik güçlerinin uyarısını dikkate almayıp sloganlarla protesto gösterisi yaptı. Bunun sonucunda 20 civarında işçi gözaltına alındı. 
     Fabrika önündeki bekleyişini sürdüren diğer bir grup işçi de, sendika Genel Başkanı Ali Rıza Küçükosmanoğlu ve sendika avukatının gelmesini bekliyor. 
     Taşeron firmada çalışan 170 işçi, 22 Temmuz'da işten çıkartılmaları üzerine direniş başlatıp, fabrika önüne çadır kurmuşlardı. Sendikaya üye oldukları gerekçesiyle işten çıkartıldıklarını öne süren işçiler, işveren hakkında ''Kanunsuz lokavt uyguladığı'' iddiasıyla suç duyurusunda bulunmuş ve işe dönüşleri için dava açmışlardı. 
     Dava halen sürüyor. 
     
</TEXT>
</DOC>
