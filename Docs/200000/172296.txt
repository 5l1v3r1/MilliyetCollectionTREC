<DOC>
<DOCNO> 172296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yazar/sazak.html </URL>
<DATE> 2003/07/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP, orman, asker 
</HEADLINE>
<TEXT>

   
   Meclis bu hafta tatile girmeden önce AKP'nin göz diktiği 'orman arazilerinin satışı' başta olmak üzere tartışmalı Anayasa ve yasa değişikliklerini karara bağlayacak. 
   Hükümetin, Irak'taki 'istikrar gücü'ne asker göndermeye yönelik tezkereyi ise tatilden sonra gündeme getirmesi bekleniyor. Süleymaniye baskını sırasında 'Türk askerinin başına çuval geçirilmesi' olayına tepkiler soğumadan AKP'nin bu aşamada Meclis'ten karar çıkarması imkansız gözüküyor. 
   Abdullah Gül'ün ABD ziyaretinde Amerika'yı hoşnut eden kimi yaklaşımlar sergilemesine karşın, tatilden önce tezkerede ısrar AKP Grubu'nu bölebilir. 
   AKP'nin kritik oylamalarda verdiği fireler, kamuoyuna direnç gören yasalarda inatlaşmanın 365 kişilik iktidar grubundaki kırılganlığın göstergesi oluyor. 
   Ormanların satışıyla ilgili Anayasa'nın 169 ve 170'inci maddelerindeki değişiklik uğraşı iktidarı hayli yıprattı. Yasa görüşülürken, 25 milyar dolarlık kaynak yaratma iddiasıyla hazırlanan tasarının kapsamına, sözde orman vasfını yitirmiş arazilerden yer kapatan bakanların varlığı ortaya çıktı. Bu etik dışı davranış, AKP'nin fırsatçı ve rantçı yüzünü yansıtıyordu. 
   Cumhurbaşkanı, Anayasa değişikliğini veto edince AKP, CHP'den destek aradı. Bulamadı. AKP geçen hafta referandum eşiğinin aşılması için gerekli 367 oya ulaşamadı. 
   Oylama yinelenecek. TBMM Başkanvekili CHP'li Yılmaz Ateş'e göre 367'nin altında oy çıkarsa teklifin düşmesi gerekiyor. 
   Cumhurbaşkanı'nın da 169 ve 170'inci maddelerde değişikliğe gidildiği için yeniden veto hakkı ya da paketi bölerek 25 yaş dışında referanduma sunma yetkisi bulunuyor. 
   Orman yağmasına dönük bir referandumu AKP'nin Türkiye'ye benimsetmesi mümkün gözükmüyor. 
   ANAP lideri Özal'ın 1989'daki yerel seçimleri öne almak için giriştiği referandum kumarını parti kaybedince, bu rüzgarı arkasına alan muhalefet 1991'de iktidarı değiştirmişti. Tayyip Erdoğan bu riski göze alamaz 
   TEMA başta olmak üzere, 'Türkiye çölleşmesin' diye yıllarca uğraş veren sivil toplum örgütleri, Meclis'i 'ormanlarımıza sahip çıkmaya' çağırıyorlar. Salt bu yaz çıkan orman yangınları bile '2 B' diye anılan arazi satışlarının hangi duyguları ateşlediğini gösterdi. Her şeye 'satılık' gözüyle bakmanın sonucu, arazi mafyasına gün doğdu. Geçen yaz boyunca 746 yangın çıkarken bu yıl temmuz ortasına kadar orman yangınlarının 830'a yükselmesi rastlantı değil. Karadeniz'de ise kızılağaç ve kestaneliklerden oluşan 2 milyon dönümlük arazi de ranta açılıyor. 
   Meclis ormanların satışına geçit vermemeli. 
   AKP bu hafta hayli zorlanacak, yedinci uyum paketi ve 'topluma kazandırma' yasalarındaki oy çıtası, Irak'a asker göndermeye ilişkin tezkerenin gelecekteki akıbeti hakkında da fikir verecek. 
   
      
   
</TEXT>
</DOC>
