<DOC>
<DOCNO> 157971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/yazar/gureli.html </URL>
<DATE> 2003/05/21/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Sivil toplum geliyor 
</HEADLINE>
<TEXT>

     Kişi başına ulusal geliri 1500 doların altındaki illere sağlanacak teşvikleri uzmanlar tartışadursun, Başbakan Tayyip Erdoğan, hukuk zorlanarak seçildiği Siirt'e havaalanı yaptırmaktan söz ediyor. 
     Toplum kalkınması, ister devlet tarafından olsun, ister özel sektörce tepeden inme teşviklerle, masa başında yapılan projelerle gerçekleştirilemiyor. Sürdürülebilir kalkınma ve gelişme sivil toplumun, halkın katılımı olmadan hayata geçirilemiyor. 
     Suyu olmayan yere balık çiftliği projesi, ancak sineklerin konacağı yere havaalanı Bir yandan benzeri abukluklar ve savrukluklar sürerken, bir yandan da doğal ve kültürel varlıklarımız heder olup gidiyor. 
     Bu kısır döngüyü kıracak bir sivil hareket, sonunda ürünlerini verecek noktaya geldi. Geçtiğimiz hafta Tokat'ta yapılan toplantı, şimdiye dek görülmedik nitelikte bir başarının gerçeği görmenin, dayanışmanın, bilinçlenmenin habercisiydi. Olayın ne olduğunu özetleyelim. 
     İnançlı ve gönüllü 25 insanın Prof. Dr. Metin Sözen'in başkanlığında 1990 yılında kurduğu Çevre ve Kültür Değerlerini Koruma ve Tanıtma Vakfı ÇEKÜL, sivil örgütlenme ve dayanışma bilinciyle pek çok sorunun çözümlenebileceğini kanıtlayan başarılara imza attı. Son girişim, 320 kilometrelik Kelkit Çayı'nın geçtiği bölgede yaşayan 1.5 milyonu aşkın insanın kaderini değiştirecek Kelkit Havzası Projesi'siydi. Projenin en önemli ve anlamlı farklılığı, devleti, özel sektörü, sivil toplum örgütlerini, üniversiteleri ve halkı sivil toplumun öncülüğünde bir araya getirmesiydi. 
     Bu yeni anlayış Tokat toplantısıyla doruğa ulaştı. Toplantıda devlet, Kelkit Havzası'ndaki 5 ilin Giresun, Gümüşhane, Erzincan, Sivas, Tokat valileriyle vardı. Seçilmişler, bölge milletvekilleri ve havzadaki 14 ilçenin Köse, Kelkit, Şiran, Refahiye, Gölova, Çamoluk, Alucra, Şebinkarahisar, Suşehri, Koyulhisar, Reşadiye, Almus, Niksar, Erbaa ve bağlı beldelerin belediye başkanıyla gelmişlerdi. Özel sektör, bölge dışında ve bölgede yatırımları olan olmayan, ama doğduyu toprağı unutmayan işadamlarıyla varlığını duyuruyordu. Üniversiteler Tokat Gaziosmanpaşa, Sivas Cumhuriyet üniversiteleri rektörleriyle , bilim insanlarıyla yerini almıştı. Sivil toplum örgütleri, ÇEKÜL temsilcileri oradaydı. Ve devletin başı oradaydı. Toplantıyı eğriyle doğruyu özenle ayırt eden Cumhurbaşkanı Sezer açtı. 
     Tablo görkemliydi, başarılıydı. Türkiye'nin geleceği için umut doluydu. Paylaşılmaya değerdi. Paylaşmayı sürdüreceğiz. 
     
Bir şiir      Dizelerimiz Güvenç Elman'ın Uzunçalar'ından. Evrensel Kültür, Mayıs sayısı . 
     "hiçbir şiir kurşun geçirmese de yer tutmuyor artık çırılçıplak hüznümüzde yalnız kırık ve anlık eskimelerin tangolarında başbaşayız" 
     
     

</TEXT>
</DOC>
