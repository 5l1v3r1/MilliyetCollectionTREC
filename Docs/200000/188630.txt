<DOC>
<DOCNO> 188630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur16.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada'daki yangın sabotaj çıktı... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Burgazada'daki orman yangınının çöpten çıkmadığını belirterek, ''Sabotaj ihtimali güçlü görünüyor. Kesin sabotaj demek için biraz daha fazla delillere ulaşmak lazım'' dedi. 
     Gürtuna, Saraçhane'deki Başkanlık Sarayı'nda düzenlenen basın toplantısında, İstanbul Büyükşehir Belediyesi İtfaiye Daire Başkanlığı, Çevre Koruma Daire Başkanlığı, Park ve Bahçeler Müdürlüğü, Hukuk Müşavirliği, İstanbul Orman Bölgesi Koruma Şube Müdürlüğü ve İstanbul Emniyet Müdürlüğü sivil savunma uzmanlarından oluşan komisyon tarafından Burgazada'daki yangına ilişkin hazırlanan raporu açıkladı. 
     Komisyonun öncelikle çöp dökme bölgesinde yaptığı incelemede, bu bölgede herhangi bir yangının olmadığını ve çöplüğün etrafındaki yeşil dokunun yanmadığını tespit ettiğini bildiren Gürtuna, incelemelerin genişletilmesi sonucunda yangın bölgesinde bir çukurda, mukavvalar ile tahta parçalarının bulunduğunu ve üzerlerinin yangın harici bir külle kaplanmış olduğunun görüldüğünü kaydetti. 
     Raporda, yangının boş ve metruk bir ev ile bir başka barakada da başladığı yönünde tespitler bulunduğunu belirten Gürtuna, şunları söyledi 
     ''Yangın bir noktadan değil, birkaç noktadan ayrı ayrı çıkmış, rüzgarın ve oradaki ormanın çam ormanı karakteristiğinde olması nedeniyle hızlı bir şekilde büyümüş ve yayılmış. Ayrıca orman dışı bölgede yanan evlerin de, bu yangından farklı bir karakterde yandığı tespit edilmiş.'' 
     
     SABOTAJ İHTİMALİ 

     Gürtuna, basın mensuplarının, ''yangının sabotaj olup olmadığı'' yönündeki sorularını şöyle yanıtladı 
     ''Raporda net bir şekilde sabotaj olduğu ifade edilmiyor. Sadece olay tespit edilmiş. Ama farklı yerlerden çıkması ve farklı karakterlerde olması, akla birçok şeyi de getiriyor. Ama net olarak 'bu sabotajdır' denilecek bulgular söz konusu değil. Fakat son derece üzücü. Burgazada gibi yüzük taşı güzelliğinde bir adamızın böyle bir olaya maruz kalması son derece üzüntü verici.'' Bir başka soru üzerine de Gürtuna, şunları söyledi 
     ''Rapora göre yangın çöpten çıkmadı. Sabotaj ihtimali güçlü görünüyor. Kesin sabotaj demek için biraz daha fazla delillere ulaşmak lazım. Benim 'sabotajdır' demem için olayı kimin yaptığı, nasıl yaptığı gibi birtakım delillere ulaşılması gerekiyor. Ben burada kendi yorumumu ifade ediyorum. Olay daha derinlemesine incelenecek. Emniyet güçlerinin asayişle ilgili çalışmaları devam ediyor.'' Gürtuna, vahşi çöp depolama alanlarının İstanbul'da hiçbir noktada kalmadığını, Büyükada ve Heybeliada'da rehabilite işlemlerinin yapıldığını, Burgazada'daki çöp alanının rehabilitasyonuna da destek vereceklerini söyledi. 
     Orman yangınlarının kendi sorumluluk alanları dışında olduğunu da belirten Gürtuna, yangın helikopteri alma konusunu daha önce düşündüklerini, ancak işletmesi, yönetimi ve bakımı zor olduğu için vazgeçtiklerini kaydetti. 
     
</TEXT>
</DOC>
