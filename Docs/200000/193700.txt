<DOC>
<DOCNO> 193700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/yilmaz.html </URL>
<DATE> 2003/11/06/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yolsuzluk teftişin içinde 
</HEADLINE>
<TEXT>

   
   Bankacılık Düzenleme Ve Denetleme Kurulu BDDK Başkanı Engin Akçakoca, beklenen istifasını verdiğinde "Bankacılık Yasası" ve "Kamu Mali Yönetimi ve Kontrol Kanunu" tasarılarının ülkeye ne getireceğini çözmekle meşguldük. 
   Her iki yasal düzenleme de, hem finans kesimini, hem de yolsuzluk ekonomisini baştan sona yeniden dizayn edecek uygulamaları önlemleri içeriyor. 
   Hazırlanan "Bankacılık Yasa Tasarısı" uzmanların yorumuna göre, "zorlu" bankacılık döneminin başladığına işaret ediyor. 
   "Kamu Yönetimi Tasarısı" ise teftiş kurumlarını sil baştan yapılandırıyor. 
   
   130 kurum ne yaptı 
   Devletin çeşitli kuruluşlarında 130'dan fazla teftiş kurulu yer alırken, yolsuzluklar engellenmemiş Sistemin değişmesi yönünde artan talep, hükümette yeni bir denetim teftiş anlayışının doğmasına yol açıyor. Bu anlaşılır bir durum. Ancak yapılmak istenen değişiklik, tam özerk ve Anayasal güvence altında etkin bir denetimi sağlayabilecek düzenlemeleri içeriyor mu, işte bu noktada endişeler giderilmemiş. 
   Tasarıda sözü edilen ve bir üst kurul olarak öngörülen, "İç Denetim Koordinasyon Kurulu" Maliye Bakanlığı'na bağlanarak, hükümete bağımlı hale geliyor. Başbakanlık Teftiş Kurulu kalıyor, Yüksek Denetleme Kurulu elemanları Sayıştay'a aktarılıyor. Sayıştay üyelerinin de hükümet tarafından atandığını düşünürsek, denetimin tam bağımsızlığı sakatlanıyor. 
   
   Yolsuzluk affedildi 
   BDDK'yı çok ilgilendiren bu yasal düsenleme sürecinde, Başkan Akçakoca istifa ediyor da, neyi beğenmiyor diye soracak olursak beğenmediklerinin bunlar değil, kurumda 24 müfettişin sürdürdüğü soruşturma olduğunu öğreniyoruz. 
   İmar Bankası olayı bugüne kadar nasıl geldi 
   TMSF'na geçen bankalardan tahsilat yapılmamasını açılan davalara bağlamak yeterli bir açıklama mı Yasal süreci hızlandıracak öneriler neden geliştirilmedi, "İhtisas mahkemeleri" neden kurulmadı 
   Adalet Bakanı Cemil Çicek'in ifadesiyle kamuya maliyeti 58 milyar dolar, Akçakoca'nın ifadesiyle 47 milyar dolar olan TMSF'ye alınan bankaların ortaya çıkardığı faturayı kim ödeyecek 
   Erteleme Yasası ile af kapsamına alınan bankacı, bürokrat, siyasetçı mi Hazine mi 
   
   İşlem tamam 
   Hükümetin, Akçakoca ile çalışmaktan memnun olmadığı bir sır değildi, öyle ki istifasının istendiği bile konuşuluyordu. Akçakoca'nın, Devlet Bakanı Abdüllatif Şener ile birlikte güle oynaya istifasını sunması, ortada gerginlik olmadığı, hatta bir uzlaşmaya varıldığı izlenimi doğruyor. 
   Belli ki Akçakoca kendisinden "sınırlı dönemde" istenen görevleri yerine getirmiş ve gidiyordu. Bu görevler içinde neler vardı Onu da zamanla göreceğiz. Bakalım eksik kalanlar olmuş mu, fazlalıklar neler .. 
   
   Eski bir alışkanlık 
   Hükümetlerin teftişlere el atma isteği eski bir gelenek. 
   Turgut Özal Başbakanlığı döneminde teftişleri, "Müfettişten geçilmiyor" diye eleştirmiş, ancak kendisi de Başbakanlık Teftiş Kurulu'nu kurmuştu. 
   Denetim ve teftiş kurumlarına ilk kez sistemli olarak müdahale eden AKP hükümeti olacak. Böylesi iki kritik yasal düzenlemenin eşiğinde Akçakoca'nın istifasını anlayabilmek zor değil. 
   
      
   
</TEXT>
</DOC>
