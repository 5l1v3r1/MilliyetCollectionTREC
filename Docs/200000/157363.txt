<DOC>
<DOCNO> 157363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur42.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Türkiye bir bağdaşma ülkesi... 
</HEADLINE>
<TEXT>

     9. Cumhurbaşkanı Süleyman Demirel, Türkiye Cumhuriyeti'nin demokrasinin, laikliğin, Müslümanlığın, çağdaşlığın bağdaştığını göstermek gibi bir iddiayı hayata geçirdiğini ifade ederek, ''Bu, büyük bir uzlaşmadır. Türkiye bir anayasa, hukuk ve kanun devletidir'' dedi. 
     ''Siyasetin Yeniden yapılanması Bağlamında Yönetim Sistemleri'' konulu oturum, 2000'li Yıllarda Türkiye Stratejik Sosyal ve Ekonomik Araştırmalar Vakfı-''Vakıf 2000'' tarafından Ankara Hilton Oteli'nde gerçekleştirildi. 
     Oturumun açılış konuşmasını yapan Vakıf Yönetim Kurulu Başkanı Kurtcebe Alptemoçin, vakfın amaçlarını anlattı. 
     Ülkenin birçok sorunu olduğunu ve herkesin çözümler söylediğini, ancak bir türlü çözüm bulunamadığını ifade eden Alptemoçin, siyasetteki tıkanıklığın ortadan kaldırılabilmesi ve beklenen hamlelerin yapılabilmesi için yeniden yapılanmaya ihtiyaç bulunduğunu kaydetti. 
     9. Cumhurbaşkanı Demirel, Türkiye'nin idaresinin kolay olmadığını, çünkü hedeflerinin büyük olduğunu söyledi. 
     Türkiye'nin meselelerinin başında ''daha iyi yönetimin'' geldiğini belirten Demirel, ''Peşine düştüğümüz meseleleri kovalamamız lazım. Bir ülke meseleleri önüne katmış götürüyorsa, hiç düşünmeyin...'' dedi. 
     ABD'nin dünyayı yönetmeye çalıştığını, dünyada yerini aradığını, ''bana yer bulun yoksa ben yerimi bulacağım'' dediğini anlatan Demirel, dünyanın yıllık 27 trilyon dolarlık gelirinin 7 trilyon dolarını ABD'nin ürettiğini belirtti. 
     -''SEÇİM, İKİ TURLU OLMALIDIR''- Çok partili hayatın demokratik Cumhuriyetin soyadı olduğunu ifade eden ve ''Demokratik Cumhuriyetiniz yoksa, çağdaş değilsiniz'' ifadesini kullanan Demirel, sözlerine şöyle devam etti 
     ''Türkiye Cumhuriyeti demokrasinin, laikliğin, Müslümanlığın, çağdaşlığın bağdaştığını göstermek gibi bir büyük iddiayı hayata geçirmiştir. Bu, büyük bir büyük uzlaşmadır. Türkiye bir anayasa, hukuk ve kanun devletidir. Tüm devlet organlarının ortak amacı, halkın huzur ve güvenliğini sağlamak, refahını artırmaktır. Çağdaş bir devletin çağdaş anayasası, yasaları ve kadroları olacaktır. Bütün bunların yanında, çağdaş bir topluma olan ihtiyaç hiçbir şekilde göz ardı edilemez. Ne kadar çağdaş kavramlar, kurallar ve kurumlara sahip olsanız da, toplumun onları kabullenmesi, özümsemesi bir zarurettir. 
     Seçim sistemleri, mutlaka istikrar çıkarmalıdır. Parlamento halkın yüzde 40'ının oyunu temsil ediyorsa, bunda usul hatası yoktur ancak, bu ışık değildir. Seçim, iki turlu olmalıdır. Bu, tabanı da birleştirecektir.'' Süleyman Demirel, halkın siyaset, siyasetçi ve kurumlarına güveni ne kadar yüksek ise siyasetin o kadar iyi işleyeceğini ifade ederek, ''Siyaset işlemezse, demokratik devlet işlemez'' dedi. 
     Demirel, başkanlık ya da yarı başkanlık sisteminin siyasi istikrarsızlığın çareleri olarak düşünülebileceğini kaydetti. 
     
     DİĞER KONUŞMACILAR 
     ANAP Genel Başkanı Ali Talip Özdemir de devlette, ekonomide, siyasette yeniden yapılanmanın şart olduğunu kaydederek, Türkiye'nin artık radikal, kapsamlı sistemlere ve çözümlere ulaşması gerektiğini anlattı. 
     Bilkent Üniversitesi Siyaset Bilimi Bölümü'nden Prof. Dr. Ergun Özbudun ise ülke barajının yüzde 5-8'e indirilmesi ve halkın parlamentoda daha çok temsil edilmesi gerektiğini ifade ederek, ''Dünyanın hiçbir yerinde oylarının yüzde 45'inin çöp sepetine atıldığı bir ülke yoktur'' dedi. 
     Bahçeşehir Üniversitesi Hukuk Fakültesi Dekanı Prof. Dr. Süheyl Batum da, halkın oylarının parlamentoda daha çok temsil edilebilmesi için ülke barajının indirilmesinin yeterli olamayacağını, iki turlu seçim ile halkın yüzde 100 temsil edilebileceğini söyledi. 
     Alptemoçin, konuşmaların ardından Demirel'e vakfın onur üyeliği plaketi verdi. 
     
</TEXT>
</DOC>
