<DOC>
<DOCNO> 152165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo41.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor hız kesmedi... 
</HEADLINE>
<TEXT>

     Türkiye Kupası'nın sahibi Trabzonspor, pazar günü sahasında Göztepe ile yapacağı maçın hazırlıklarını Belek'te antrenman yaparak sürdürdü. 
     Türkiye Kupası'nı Gençlerbirliği'ni 3-1 yenerek kazanan Trabzonspor, kamp yaptığı Belek'teki otelin sahasında son çalışmasını yaptı. Bugünkü idmana Hüseyin ve Fatih Tekke katılmazken, Mehmet Yılmaz, Aurelio, Erdinç, Tayfun ve Lee Yong saha kenarında idmanı izlediler. 
     İdmana katılan bütün futbolcuların neşeli olduğu gözlenirken, kupanın golcüleri Mehmet Yılmaz ve Gökdeniz'e takım arkadaşları ''Kupanın Beyleri'' diye takıldılar. 
     Teknik Direktör Samet Aybaba, kupa maçında kaçan gollerle ilgili Mehmet Yılmaz, Gökdeniz ve Aurelio'ya eksikliklerini anlattı. Düz koşu ve paslaşma çalışmalarının yapıldığı antrenmanın ardından Gökdeniz ile Samet Aybaba iki takım oluşturdu. Maçta Gökdeniz'in takımı, Samet Aybaba'nın takımını 12-7 yendi. 
     Trabzonspor bu akşam havayoluyla İstanbul üzerinden Trabzon'a gidecek. Trabzonspor, cumartesi günü Trabzon'da Ebru Gündeş'in de katılacağı kupa gecesi düzenleyecek. 
     





</TEXT>
</DOC>
