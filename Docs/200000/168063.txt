<DOC>
<DOCNO> 168063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo05.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz bitti Vestel Manisaspor'da Ergün yeniden başkan... 
</HEADLINE>
<TEXT>

     İkinci Futbol Ligi A Kategorisi ekiplerinden Vestel Manisaspor'da, Cengiz Ergün yeniden başkanlığa seçildi. 
     Vestel Manisaspor Olağanüstü Genel Kurulu, Belediye Kültür Merkezi Konferans Salonu'nda yapıldı. 
     Tek liste halinde seçime gidilen genel kurulda Cengiz Ergün yeniden başkanlığa seçilirken, yönetim kurulu şu isimlerden oluştu 
     ''Ömer Yüngül, Arif Koşar, Sertaç Beller, Enis Turhan Erdoğan, Semih Vardarer, Danyel Hamitoğulları, Mustafa Gürcan, Şükrü Buğra, Alparslan Ustamehmetoğlu, Gürkan Onat, Tarkan Kayhan, Fikret Taşçı, Erkan Kırçal, İsmail Kadıoğlu.'' 
     
     SALONDA GERGİNLİK 
     Genel kurulun konuşmalar bölümünde söz alan Vestel Şirketler Grubu İcra Kurulu Başkanı Ömer Yüngül, ''İkinci Lig B Kategorisi'nde şampiyon olduğumuz zaman başkanıma 2005 yılına kadar burada Fenerbahçe'yi bir kez yeneceğiz demiştim'' şeklindeki sözleri üzerine, Manisa Fenerbahçeliler Derneği Başkanı Ahmet Kurşun, ''Ayıp oluyor. Neden Galatasaray ya da Beşiktaş değil de Fenerbahçe'' sözleriyle tepki gösterdi. 
     Vestel Manisaspor Genel Kurul üyesi de olan Kurşun, salondan büyük bir tepki alırken, oyunu kullandıktan sonra polis kordonuyla dışarıya çıktı. 
     Kulüp Başkanı Cengiz Ergün, kimsenin huzursuzluk çıkarmaya hakkı olmadığını belirterek, ''İlk yönetim kurulu toplantımızda, görev dağılımı yapmadan, Kurşun'u Vestel Manisaspor üyeliğinden atacağız'' diye konuştu. 
     
</TEXT>
</DOC>
