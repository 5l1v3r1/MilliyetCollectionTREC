<DOC>
<DOCNO> 167223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yasam/yas06.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Akademik 'it dalaşı' 
</HEADLINE>
<TEXT>

'İt' sözü yüzünden profesör ile doçent arasında çıkan tekmeli tokatlı 'akademik kavga' karakolda bitti... 
     CEM BAKIRCI Erzurum DHA 

     Erzurum Atatürk Üniversitesi Ziraat Fakültesi Tarla Bitkileri Bölümü öğretim üyeleri Prof. Dr. Kemalettin Kara ile Doç. Dr. Ali Öztürk arasındaki "it dalaşı" karakolluk oldu. 
     İki öğretim üyesi arasındaki gerginlik, önceki sabah toplantı salonunda çay içildiği sırada Kara'nın "Kuruma ait hizmet araçlarına hak etmeyen itler biniyor" sözü üzerine başladı. İt sözünden alınan Öztürk, "Sen kime it diyorsun " diye karşılık verince tartışma kavgaya dönüştü. Diğer öğretim üyeleri araya girerek tekme - tokat kavga eden Kara ile Öztürk'ü ayırdı. 
     
     'O üzerine alındı' 
     Fakülte binasını kızgınlıkla terk ederek karakola giden ve şik yetçi olan Öztürk'e Araştırma Hastanesi Acil Servisi'nden "Üç gün iş yapamaz" raporu verildi. Doç. Dr. Ali Öztürk, "Bir bilim adamına it lafını yakıştıramadım. Aleni suçlamaya birisinin karşılık vermesi gerekirdi. Hem it dedi, hem de dövdü" diye konuştu. 
     Prof. Dr. Kara ise şunları söyledi "Ben ona söylemedim, ortaya konuştum. Tarımsal araştırma için patates satarak aldığım kamyonetlere hiçbir katkısı olmayanların binmesini eleştirmek istedim. O üzerine alındı. Beni tahrik edip üzerime gelince ufak bir kavga oldu." 
     Üniversite bünyesinde de olayla ilgili idari soruşturma başlatıldı. 
     

</TEXT>
</DOC>
