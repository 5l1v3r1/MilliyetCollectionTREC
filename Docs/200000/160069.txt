<DOC>
<DOCNO> 160069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/eko06.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksullukla savaşa yasa isteği 
</HEADLINE>
<TEXT>

     EKONOMİ SERVİSİ 

     Dünya Bankası Başkan Yardımcısı Johannes Linn, Devlet Bakanı Beşir Atalay'la bir araya geldi. Görüşmede öncelikli olarak 2001 yılında Dünya Bankası'nın 500 milyon dolarlık desteği ile başlayan Sosyal Riski Azaltma Projesi değerlendirildi. Dünya Bankası'nın proje için verdiği kredinin bugüne kadar 135 milyon dolarlık kısmının kullanıldığı, bu yıldan itibaren de 110 milyon dolarlık bölümünün de kullanıma hazır hale geleceği vurgulandı. Atalay, Linn'in Sosyal Yardımlaşma ve Dayanışma Fonu Genel Sekreterliği'ne ilişkin bir kanunun çıkarılmasını, bu kurumun resmi bir statüsü olması gerektiğini istediğini söyledi. Atalay, bu konudaki yasal çalışmanın son aşamada olduğunu ve kanunun bu yasama döneminde çıkabileceğini ifade etti. 
     Atalay, işsizliğin ortadan kaldırılması için bireysel girişimciliğin destekleneceği mikro proje kredisine konu 133 milyon dolarlık kredinin de kullanılacağını ifade etti. 
     
     'Risklerle başedebilirsiniz' 
     Johannes Linn, CNN Türk'te Manşet programında Mehmet Ali Birand'ın sorularını yanıtlarken de Türkiye'nin karşılaşabileceği yeni risklerin altından kalkabileceğini söyledi. Linn şunları kaydetti 
     "Son 12 ayda Türkiye'de birçok şey gelişti. Bu da ekonominin büyüme ve enflasyon rakamları ile kantılandı ama Türkiye'nin önünde halen belirli riskler duruyor. Irak savaşı gibi riskler istenmeyen etkiler yaratabilir ama ileriye baktığımızda Türkiye bunların altından kalkabilir. H l belirsizlikler, hata yapılabilecek alanlar var ama hata yapmaya şans tanımalı. Türkiye'nin belki de en büyük problemlerinden birisi bu. Türkiye kendine hata yapma şansı tanımıyor." 
     Linn, borçların Türk ekonomisi üzerindeki en büyük risk olma özelliğini sürdürdüğünü ve bir noktadan sonra bunların ödenmeye başlanarak Türkiye'nin eski kredibilitesini kazanması gerektiğine de dikkat çekti. 
     

</TEXT>
</DOC>
