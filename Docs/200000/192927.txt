<DOC>
<DOCNO> 192927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/siyaset/siy20.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Girit gibi bakarsınız'    KKTC Cumhurbaşkanı Rauf Denktaş, milli davalarda başkalarının değil, Ankara ve vicdanlarının söylediğine bakacaklarını belirterek, "Annan planı onaylansa, Türkiye Kıbrıs'a Girit'te olduğu gibi uzaktan bakar" dedi. Tokat'ta bir toplantıda konuşan Denktaş, Genelkurmay Başkanı Org. Hilmi Özkök'ün Annan Planı'na son noktayı koyduğunu belirtti. "İnönü bize, 'Eğer siz çökerseniz ben bu sorunu gider Atina'da çözerim' demişti" diyen Denktaş, "Annan planı yasallaşırsa, Kıbrıs'a vizeyle gireceksiniz" dedi. 
   
   Özdemir ANAP iyileşiyor    ANAP lideri Ali Talip Özdemir, "ANAP, siyasi bir travma geçirdi ancak hızla iyileşmeye devam ediyor" dedi. Partisinin Ankara İl Kongresi'nde konuşan Özdemir, katıldığı 29 Ekim Resepsiyonu'nda "birlik ve beraberliği göremediğini", ancak ANAP döneminde böyle bir manzaranın yaşanmadığını belirtti. Bütçeye bakarak 2004'ün de sıkıntı içinde geçirileceğini savunan Özdemir, hükümetin ülkeyi "Deli Dumrul" gibi idare ettiğini savundu. Yapılan kongrenin ardından, ANAP Ankara İl Başkanlığı'na da tek aday olan Sabri Haşemoğlu seçildi. 
   
   Erdoğan papyon sevmiyor...    Başbakan Recep Tayyip Erdoğan'ı kravatsız çok gördük. Futbolculuk günlerine rastlayan formalı - şortlu görüntüleri de hafızalarımızda. Çarpıcı kravatlarıyla süslediği lacivert takım elbiseli fotoğraflarına her gün yenileri ekleniyor. Ama Erdoğan "smokini" hiç sevmiyor. Ne 30 Ağustos resepsiyonunda, ne Çankaya'daki 29 Ekim davetinde smokin giydi. AKP muhabirimiz Abdullah Karakuş, Erdoğan'ın en yakınındaki isimlere sordu. "Erdoğan bugüne kadar hiç smokin giymedi, bundan sonra da giyeceğini sanmıyoruz" yanıtını aldı. Küçük çaplı bir araştırma sonucu öğrendik ki "papyon" Erdoğan'a çok sempatik gelmiyormuş. MHP Genel Başkanı Devlet Bahçeli de aynı dertten mustaripti. 
   
   Geceliği 10 milyona kalıyorlar    Meclis lojmanlarında oturma hayalleri suya düşen AKP milletvekillerinden büyük çoğunluğu bir ev satın aldı. Bir kısmı da kiraladı. Ev arama sürecinde milletvekillerinden kimi tek başına, kimi de aileleriyle kamuya ait sosyal tesislerde barınmaya başladı. Bu tesislerin başında, Dikmen'deki Ankara Polisevi geliyor. Seçimin üzerinden tam bir yıl geçti ve 7 iktidar milletvekili h l Polisevi'nin misafiri. Bursa Milletvekilleri Şevket Orhan, Abdülmecit Alp, Şerif Birinç, İstanbul Milletvekilleri Gülseren Topuz, Halide İncekara, Balıkesir Milletvekili Ali Aydınlıoğlu ve İzmir Milletvekili Serpil Yıldız Polisevi'nde konaklıyor. İstanbul Milletvekili Burhan Kuzu ise zaman zaman kalanlardan. Süit odaları tercih eden milletvekilleri 5 yerine 10 milyon lira gecelik ödüyor. 
   
   PKK mayınıyla oyun ölüm getirdi    Sırnak Uludere'ye bağlı Andaç Köyü'nde PKK KADEK'in bıraktığı patlayıcının infilak etmesi sonucu dört çocuk öldü, yedi çocuk yaralandı. Andaç Köyü İlköğretim Okulu'na yaklaşık 600 metre uzaklıktaki boş alanda dün sabah oyun oynayan köy çocukları, önceden bölgeye yerleştirildiği ve mayın olduğu sanılan bir madde buldu. Ancak çocukların kurcaladığı patlayıcı bir anda infilak etti. 
   Olay yerinde bulunan 11 çocuktan Nehir Ölmez 14 , Selin Ölmez 10 , Songül Ölmez 8 ve Vedat Ölmez 7 yaşamını yitirdi, yedi çocuk da yaralandı. 
   Soruşturma sürüyor 
   Yaralı çocuklar Şırnak 23. Jandarma Sınır Tümen Komutanlığı'na ait helikopterle Şırnak Askeri Hastanesi'ne kaldırıldı. Patlamanın meydana geldiği yerde güvenlik önlemi alınırken, patlayan cismin terör örgütünün önceden araziye döşediği bir mayın olabileceği kaydedildi. Olayla ilgili soruşturma sürdürülürken, Şırnak 23. Jandarma Sınır Tümen Komutanlığı çocukları ölen ve yaralanan ailelerle yakından ilgilenildiğini bildirdi. 
   
   
   
</TEXT>
</DOC>
