<DOC>
<DOCNO> 159856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/bbas.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK RAUNT EFES’İN 79-83 
</HEADLINE>
<TEXT>

Lacivert-Beyazlılar, Play-Off finalinin ilk randevusunda güçlü rakibi Ülkerspor’u dört sayı farkla devirdi, yedi maçlık seride 2-1 öne geçti 
     GÖKHAN TÜRE 

     Kılpayı kazandı 
     EFES Pilsen 2002 - 2003 sezonu Play - Off finalinin birinci buluşmasında Ülkerspor’u dişe diş bir mücadele sonunda kılpayı mağlup ederek yedi maçlık seride 2 - 1 üstünlüğü yakaladı. Milli guardı Kerem ile pivotu Asım’ın sakatlığı nedeniyle oynayamadığı maçta rakibine oranla daha iyi savunma yapan, skorda daha becerikli görünen Efes, Brown, Kambala, Granger üçlüsünün sayılarıyla sonuca gitti. 
     
     Savunma aksadı 
     ÜLKERSPOR ise pota altındaki üstünlüğünü iyi kullanamazken, savunmada da sürekli aksadı, özellikle dış şutlarda beklediği yüzdeye ulaşamadı. Kötü oyununa rağmen 11 sayı geriye düştüğü maçta bitime 5 dakika kala Tutku’nun üçlüğüyle öne geçen Ülker, buna karşın savunma zaafına çare bulamayınca ilk raundu kaybetti. Finalin ikinci maçı pazar günü Abdi İpekçi Salonu’nda saat 16.15’te oynanacak. 
     
İstatistik ÜLKERSPOR OYUNCU TS 2S 3S SA R Booker 19 8 15 0 3 3 4 5 Zaza 12 5 6 - 2 3 3 Harun 9 2 3 0 6 5 6 3 Haluk 7 3 4 - 1 3 5 Praskevicius 7 2 2 1 6 - 2 Blair 14 5 5 - 4 5 2 Serkan - - - - 2 Goljovic 6 - 1 3 3 3 - Tutku 3 - 1 1 - - Kerem 2 1 2 - 0 2 1 TOPLAM 79 26 37 3 19 18 26 23      
     
EFES PİLSEN OYUNCU TS 2S 3S SA R Ender 5 1 2 1 3 - 3 Brown 16 4 7 1 3 5 6 2 Granger 22 6 8 1 4 7 8 4 Kaya 9 1 2 - 7 7 3 Kambala 27 11 16 - 5 8 6 Alper 4 - 1 2 1 2 1 Clark - 0 1 - - 4 Ömer - - - - - TOPLAM 83 23 36 4 12 25 31 23      
     1.PERİYOT 21 - 21, 2.PERİYOT 48 - 37 E.Pilsen , 3.PERİYOT 63 - 60 E.Pilsen , MAÇ SKORU 83 - 79 E.Pilsen 
     BEŞ FAUL Kambala 39.31 
     HAKEMLER Memduh Öget, Rüştü Nuran 
     
     
Kritik Mantık oyunu      GÖKHAN TÜRE 

     Efes Pilsen, Play - Off finalinin ilk maçında basketbolun "basit kurallarını" akıllıca yerine getirerek mantıklı olan neyse onu yaptı ve maçı küçük ama önemli artılarla kazandı. 
     Tam kadro oynanan lig maçlarında kağıt üzerinde favori olan Ülker’di. Efes’in kadro handikapının üstüne üstlük dün akşam bir de Kerem ile Asım da sakattı ve yoktu. Ender, Kerem’in eksikliğini mükemmel bir biçimde kapadı. Hatta genç oyuncu, Kerem’in varlığında dahi eksik olan oyunu süratlendirme ve seti en iyi biçimde yönlendirmede Efes’e artı katkılar sağladı. Kambala ise, hadi hiç süre alamayan Fatih’i bir kenara bırakalım, Ülker’in diğer iki uzunu NBA namzeti Zaza ve Blair’i resmen yedi, bitirdi. Bunda sorun sadece Ülker’in iki uzununun değildi. Efes’in savunmadaki cansiperane yardımlaşmasını, Ülker’de Zaza ve Blair görmüyordu, göremiyordu. Bu yüzden Zaza henüz ilk beş dakikada üç faule çıkarken, Kambala rahatladı. Yerine giren Blair kenardan gelmenin küskünlüğüne rağmen sayı üretse de pota altı savunmasında hiç ortada yoktu. Böyle olunca henüz devrede Efes lehine 11 sayılık fark ortaya çıktı. 
     Ülker’in üçüncü çeyrekte canlanan savunması, hızlı hücumlara da yol açınca beş dakikalık bir parlama farkı kapamaya yetti. Ancak bu fazla uzun sürmedi. Efes’in bu dönemdeki müthiş direnci, kırılma noktasındaki maçta ibreyi Ülker’e döndürmedi. Son çeyrekte Ülker’in bir ara öne geçmesine karşın oyun disiplininden kopmayan Efes, üç tecrübeli ismi Brown, Granger ve Kambala’nın kritik anlardaki sayılarıyla galibiyeti bileğinin hakkıyla kopardı. Sonuçta, rakibe göre eldeki kısıtlı kadroya karşın savunmanın temel prensiplerini yerine getiren, hücumda sabırlı ve yerinde şutlar kullanan, pota altındaki zaafiyetine rağmen bu alanı en iyi şekilde kullanan Efes seride üstünlüğü ele geçirdi. Ülker için bu maçta belki de kadrodaki çeşitliliğin azizliğine uğradı demek daha doğru olur. Alternatifleri az olan Efes’e karşı çok sayıda kozu bulunan Ülker, "takım olmayı" beceremeyince bu avantajını yüzüne gözüne bulaştırmış oldu. 
     
     
     Basketbol turu 
     Nevriye açıldı 
     ABD Profesyonel Bayanlar Basketbol Ligi’nde WNBA Phoenix Mercury forması giyen Nevriye suskunluğunu bozdu. Tecrübeli oyuncu, Mercury’nin San Antonio Silverstar’ı 51 - 50 yendiği maçta 19 dakika sahada kaldı, 10 sayı attı. 
     
     Cambaz geliyor 
     BASKETBOLUN şov takımı olarak tanınan Harlem Wizards’ın ünlü ismi Luis Da Silva’nın gösteri için İstanbul’a geleceği açıklandı. Da Silva, Nike sponsorluğunda 31 Mayıs’ta Park Orman’da basketbolseverlere gösteri yapacak. 
     
     Serdar’a 3 maç 
     BFDK, Tekelsporlu Serdar Köymen’e üç maç hak mahrumiyeti cezası verdi. Federasyon, tecrübeli oyuncuyu Oyak Renault maçında rakip oyunculara saldırdığı için önce 9 maçla cezalandırdı ardından indirime giderek 3 maça düşürdü. 
     

</TEXT>
</DOC>
