<DOC>
<DOCNO> 167219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yasam/yas01.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Biraz büyüsün 'Petrus' olacak 
</HEADLINE>
<TEXT>

Şişesi 50 dolardan yaklaşık 75 milyon lira satılacak 'Kalecik Karası' şarapları için Ankara Kalecik'e 100 bin bağ fidesi dikiliyor... 
     AYDIN HASAN Ankara 

     Türkiye'nin ünlü şaraplarından 'Kalecik Karası'nın yerel işletmelerde üretileceği, bağ ve şarap vadisi projesinin yaşama geçirilmesi için ilk adım atılıyor. Kızılırmak Nehri'nin iki yanında ekime uygun hale getirilen arazilere yarın yaklaşık 100 bin bağ fidesi dikilecek. 
     Kalecik Belediye Başkanı Ömer Çetinkaya, nehrin iki yakasındaki taşlık 3 bin dönüm arazinin düzlendiğini ve teraslar halinde ekime uygun hale getirildiğini söyledi. 
     Arazileri beş dönümlük parseller halinde satışa çıkardıklarını belirten Çetinkaya, "Bugüne kadar 100 kişiye satış yapıldı. Kalecik Eğitim Vakfı bu arazilere, ilk etapta, 100 bin bağ fidesi dikecek" dedi. 
     
     Dört yıl sonra 400 bin şişe 
     Çetinkaya, projeyle ilgili şu bilgileri verdi "Satışları şartlı olarak yapıyoruz. Beş dönümün yarım dönümü bağevi için ayrıldı. Her parsel için 4.5 dönüm araziye ise bağ fidesi dikilecek. Fideler mutlaka 'Kalecik Karası' üzümü olacak. İlk ürünü, dört yıl sonra almayı bekliyoruz. 2007'de 400 bin kilo üzümle 400 bin şişe civarında şarap üretimi planlandı. Üretim yerel işletmelerde yapılacak ve şaraplar, şişesi 50 dolardan satılacak. Ünlü Fransız şarapları ile rekabet edeceğiz. " 
     
Yok olmak üzereydi      Osmanlı döneminde Ermenilerin yerel işletmelerde ürettiği şarabın elde edildiği 'Kalecik Karası' üzümü, son yıllarda yok olma noktasına gelmişti. 'Kalecik Karası' şarabı özelliğini Kızılırmak vadisindeki topraktaki demirin üzüme ayrı bir tat katmasından alıyor. 
     

</TEXT>
</DOC>
