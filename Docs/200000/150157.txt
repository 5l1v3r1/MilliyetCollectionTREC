<DOC>
<DOCNO> 150157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun18.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent savaşı sorguluyor ''Kitle imha silahları nerede ..'' 
</HEADLINE>
<TEXT>

     İngiltere'de yayımlanan The Independent gazetesi, İngiliz hükümetinin ABD ile birlikte Irak'a karşı başlattığı savaşa muhalefetini tek başına sürdürürken, bugün de yanıtlanmasını istediği sorulara ilk sayfasında yer verdi ve ilk sıraya ''kitle imha silahlarının nerede olduğu'' sorusunu koydu. 
     ''Savaş bitti, şimdi bu sorular yanıtlarını bulmalı'' denilen haberde, ''Kitle imha silahları nerede Saddam nerede Irak rejiminin El Kaide ile ilgili bağlantı iddialarınıza ne oldu Kaç Iraklı asker öldürdünüz ya da yaraladınız Kaç sivil öldürdünüz ya da yaraladınız Koalisyon güçleri kaç kayıp verdi'' gibi sorular soruldu. 
     Daha sonra müttefiklerin Cenevre Konvansiyonu'na uyup uymadıkları, Saddam'ın güçlerinin neden bir anda çöktüğü, savaşın yasadışı olup olmadığı, ne tür ''yan anlaşmalar'' yapıldığı, koalisyonda kimlerin bulunduğu ve bu ülkelerin neler yaptıkları, savaş karşıtı ittifaka ne olduğu sorulan haberde, BM'nin artık bu konuyla ilişkilendirilmesinin zamanının gelip gelmediği, Iraklıların kendilerini özgürleştirilmiş hissedip hissetmedikleri, niye bu kadar çok gazetecinin yaşamını yitirdiği, iki büyük pazaryeri bombardımanından kimin sorumlu olduğu, Irak'ta bir insani kriz olup olmadığı soruları da ortaya atıldı. 
     Gazete, sorularını şöyle sürdürdü 
     ''Irak'ın yeniden yapılandırılmasıyla ilgili kontratların tümü Beyaz Saray dalkavuklarına mı gidecek Bu, Ortadoğu'yu yeniden düzenlemenin ilk adımı mıydı Kuzey Kore'ye ne olacak Canlı kalkanlara ne oldu Savaşın başlamasından bu yana kamuoyunun görüşleri değişti mi Ahmet Çelebi, sadece sahtekar bir ABD yardakçısı mı Irak'ta İran tipi bir Şii ayaklanması ihtimali nedir ABD kuvvetleri Irak'ta ne kadar kalacak Rumsfeld doktrini teyit edilmiş oldu mu Gerçekten de her şey İsrail için mi yapıldı, yoksa bu bir petrol savaşı mıydı, hepsi değildi de asıl mesele 2004'deki başkanlık seçimi miydi Şimdi dünya daha güvenli bir yer mi oldu '' 
     
     ''SAVAŞ ÇOK AZ SORUNA ÇARE OLDU'' 

     Independent, ikinci ve üçüncü sayfalarındaki savaş analizinde ise Irak'ın düştüğünü, Saddam Hüseyin rejiminin yok edildiğini, ancak 27 günlük bu savaşın bunların dışında çok az soruna çare olduğunu yazdı. 
     Yazıda, kitle imha silahlarıyla ilgili olarak asıl sorulması gereken sorunun, ''Bunlar gerçekte var mıydı'' olması gerektiği belirtildi. 
     Bunların bulunmasının savaşın yasallaşmasının tek gerçek yolu olduğu kaydedilen yazıda, ''Bu silahlar varsa, Saddam niye bir tekini bile kullanmadı'' sorusu soruldu. 
     Yazıda, El Kaide bağlantılarını kanıtlayacak hiçbir delil bulunmadığı, ayrıca aşırı İslamcı El Kaide ile laik Baas arasında derin ideolojik farklılıklar olduğu kaydedildi. 
     Kuzey Irak'taki Kürtlerin durumuna da değinilen yazıda, bu kesimin devlet kurmak için savaşıp savaşmayacağı sorusuna ''hayır'' yanıtı verildi ve kendi dillerini konuşan, kültürlerini yaşatan Kürtlerin geniş otonomiyi tercih edecekleri belirtildi. 
     ABD'deki İsrail lobisinin bu işin arkasında olduğuna dair yaygın bir kanı bulunduğu ve bazılarının, savaşın gerçek nedenini petrolün oluşturduğuna inandığı belirtilen yazıda, ''Bazıları da ABD Başkanı George Bush'un, bu savaşı sırf gelecek yıl yapılacak seçimlerde şansını artırmak için çıkardığına inanıyor. Aslında bunların tümü de anlamsız teoriler'' denildi. 
     

     
</TEXT>
</DOC>
