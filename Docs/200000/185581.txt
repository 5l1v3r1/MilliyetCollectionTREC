<DOC>
<DOCNO> 185581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo07.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon'ndan tarihi İngiltere maçı için centilmenlik çağrısı... 
</HEADLINE>
<TEXT>

     Futbol Federasyonu, A Milli Futbol Takımı'nın 11 Ekim Cumartesi günü İstanbul'da İngiltere ile oynayacağı 12. Avrupa Şampiyonası 7. Eleme Grubu maçı öncesi Türk medyası ve taraftarlarına çağrıda bulundu. 
     Federasyondan yapılan yazılı açıklamada, UEFA Disiplin Kurulu'nun son toplantısında bazı ülke futbol federasyonları ve kulüplere adeta ceza yağdırdığı vurgulanarak, Türk futbol tarihinin en önemli maçlarından birisi öncesi, Türk taraftarlara ve onları yönlendirecek Türk medyasına çağrıda bulunuldu. 
     UEFA tarafından yüksek riskli maç olarak değerlendirilen Türkiye-İngiltere maçında Türk medyasına, taraftarları bilgilendirmesi açısından büyük görev düştüğü vurgulanan açıklamada şöyle denildi 
     ''Türkiye Futbol Federasyonu olarak, tarih yazan futbolcularımız sahada görevlerini yaparken, tribünlerde yer alan taraftarlarımızın da Türk insanına yakışır bir tarzda davranacağına ve Milli Takımımızı centilmence ve sürekli destekleyeceğine inancımız tamdır. Tek dileğimiz, Türk futbolunun bu önemli maçtan, oynadığı futbol, gerçekleştirdiği organizasyon, tribündeki taraftarı ve medyasıyla yüzünün akıyla çıkması ve Türkiye olarak alıştığımız zafer gecelerinden birine daha tanıklık etmemizdir.'' 
     
     UEFA AFFETMİYOR 
     Açıklamada, UEFA Disiplin Kurulu'nun son toplantısında aldığı ceza kararlarına da yer verildi. 
     Buna göre, İtalya'da oynanan İtalya-Galler A milli maçında yeterli derecede güvenlik önlemi alınmaması ve seyircilerin taşkın hareketleri nedeniyle İtalya Futbol Federasyonu 60 bin İsviçre Frangı ceza aldı. Bu maçtaki davranışları nedeniyle Galler taraftarları hakkında da ayrıca soruşturma başlatıldı. 
     Bosna Hersek-Norveç maçında Bosnalı taraftarların Norveçli futbolcular aleyhine, Makedonya-İngiltere maçında Makedon taraftarların İngiliz futbolcular aleyhine, Sırbistan Karadağ-Galler maçında da Sırp taraftarların Galli futbolcular aleyhine tezahüratları ırkçı tezahüratlar olarak kayıtlara geçti ve bu nedenle Bosna Hersek Federasyonu'na 30 bin, Makedonya ve Sırbistan Karadağ federasyonlarına da 25 bin İsviçre Frangı para cezası verildi. 
     Açıklamada, bazı milli maçların disiplin dosyalarının da incelenmekte olduğu belirtildi. 
     
     BEŞİKTAŞ DA NASİBİNİ ALDI 
     UEFA Disiplin Kurulu'nun para cezası verdiği kulüpler arasında Beşiktaş da yer alıyor. 
     Beşiktaş ile İtalya'nın Lazio takımları arasında İstanbul'da yapılan Avrupa Şampiyonlar Ligi grup maçında sahaya atılan konfetiler, yakılan meşaleler, sahaya atılan su şişeleri, merdivenler ve kapı önlerinde oturan seyirciler nedeniyle siyah-beyazlı kulübe 20 bin İsviçre Frangı para cezası verildiği açıklandı. 
     
</TEXT>
</DOC>
