<DOC>
<DOCNO> 163438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun12.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lotodan 5.5 milyon dolar kazandı ama geri vermek zorunda.. 
</HEADLINE>
<TEXT>

     ABD'de sayısal lotodan 5,5 milyon dolar kazanan ''talihli''nin, parayı mahkeme kararıyla geri vermek zorunda kaldığı bildirildi. 
     Washington Post gazetesindeki habere göre, kazandığı 5,5 milyon doları görmek için Ocak ayında Texas'ın Brownsville kentindeki bir bankaya giden ''talihli'' Jose Luis Betancourt, bankada tutuklandı. 
     Haberde, 52 yaşındaki Betancourt'un birkaç gün önce alıcı kılığına giren polislere 36 gram kokain sattığı kaydedildi. 
     Betancourt'un sayısal loto kuponunu uyuşturucu satarak kazandığı parayla aldığı sonucuna varan mahkeme, paranın tümünün geri verilmesine karar verdi. Betancourt'un avukatı temyize gideceklerini açıkladı. 
     Haberde, Betancourt'un, temyizin lehine sonuçlanması halinde de kazandığı parayı ''gönlünce'' harcayamayacağı, çünkü uyuşturucu satıcılığından ömür boyu hapis cezası alabileceği belirtildi. 
     
</TEXT>
</DOC>
