<DOC>
<DOCNO> 175329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/ekonomi/eko00.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye'den mükellef lehine alkışlanacak bir yorum 
</HEADLINE>
<TEXT>
   Geçici vergide, düşük oranla hesap olanağı 
   2003'ün ikinci geçici vergi dönemine ilişkin beyannamelerde yazılacak geçici vergi oranı matrahın yüzde 20'si değil, birinci dönem için beyan edilen tutar olan yüzde 15, kalan kısmı da yüzde 20 olarak hesaplanacak 
   ERDOĞAN SAĞLAM 
      Ticari kazanç sahipleri ile serbest meslek erbabı, Gelir Vergisi Kanunu'nun GVK mükerrer 120'nci, kurumlar ise Kurumlar Vergisi Kanunu'nun KVK 25'inci maddesi gereğince, yıllık beyannameleri üzerinden hesaplanacak Gelir veya Kurumlar Vergisi'ne mahsup edilmek üzere cari yıl kazançları üzerinden "geçici vergi" adı altında peşin vergi ödemek zorunda. Yani Gelir veya Kurumlar Vergisi bu mükelleflerde üçer aylık dönemler itibariyle verilen geçici vergi beyannameleri üzerinden peşin olarak tahsil ediliyor. 
   Geçici vergi kümülatif kazanç üzerinden hesaplanıyor. Buna göre 2003 yılı geçici vergi dönemleri şöyle 
   Aşağıdaki tabloda yazılı dönemler itibariyle hesaplanan geçici verginin beyanı, her bir dönemi izleyen 45 gün içinde örneğin ikinci dönem için 15 Ağustos'a kadar verilen beyannamelerle yapılıyor. 
   Gelir Vergisi mükelleflerinde geçici vergi oranı, Gelir Vergisi tarifesinin ilk gelir dilimine uygulanan oran. Bu oran 4842 sayılı kanunla 24.4.2003 tarihinden geçerli olmak üzere yüzde 15'ten yüzde 20'ye çıkarıldı. Bu nedenle gelir geçici vergi oranı da, bu tarihten itibaren kendiliğinden 20'ye yükseldi. 
   Kurumlarda ise geçici vergi oranı yüzde 25 idi, 4842 sayılı kanunla bu oran yine 24.4.2003'ten geçerli olmak üzere Kurumlar Vergisi oranına bağlandı. Halen geçerli olan Kurumlar Vergisi oranı 30. 
   Bu değişiklikler nedeniyle 31.3.2003 tarihinde sona eren 2003 yılı birinci geçici vergi dönemi için Gelir Vergisi mükellefleri yüzde 15, Kurumlar ise yüzde 20 oranını esas alarak geçici vergi hesapladı. 2003 yılı ikinci geçici vergi dönemi ve sonraki dönemler için GV mükelleflerinde yüzde 20, Kurumlar'da yüzde 30 oranında geçici vergi hesaplanacak. 
   
   Eski matraha, eski oran 
   Maliye, yayımladığı 2 sayılı Gelir Vergisi Sirküleri'nde, yıl içinde geçici vergi oranında yapılan değişikliklerin nasıl uygulanacağını açıkladı. Mükellef lehine olumlu bir yorumda bulunan Maliye, aynı yıla ilişkin geçici vergi dönemlerinde farklı vergi oranlarının söz konusu olması halinde, beyan edilen matrahların ayrıştırılması ve her bir dönem ilişkin olarak o dönem için geçerli oranın uygulanması suretiyle geçici vergi tutarının hesaplanması gerektiğini belirtti. 
   Buna göre Gelir Vergisi mükellefleri tarafından, 2003 yılı ikinci geçici vergi dönemine ilişkin geçici vergi beyannamesinin 25 no.lu satırına yazılacak geçici vergi tutarı, geçici vergi matrahı olarak beyannamede yazılan olan rakamın yüzde 20'si değil, matrahın birinci döneme isabet eden yani birinci dönem için beyan edilen tutar kadarlık kısmına yüzde 15, kalan kısmına ise yüzde 20 oranı uygulanmak suretiyle hesaplanacak. Bu hesap tarzı 2003 yılının izleyen geçici vergi dönemlerinde de uygulanacak. 
   Aynı esaslar Kurumlar Vergisi mükellefleri için de geçerli. Buna göre Kurumlar 2003 yılı ikinci, üçüncü ve dördüncü dönem geçici vergi matrahlarının birinci döneme isabet eden kısmı için yüzde 25, kalan kısmı için ise yüzde 30 oranını uygulayarak hesapladıkları tutarı geçici vergi olarak beyan edecekler. 
   
   Düzeltme istenebilir 
   Beyannamelerini 2 sayılı Gelir Vergisi Sirküleri çıkarılmadan önce vermiş olan mükellefler, bu sirküleri referans göstermek suretiyle fazladan tahakkuk ettirilmiş geçici vergi tutarlarının düzeltilmesini talep edebilirler. 
   Birinci dönem 1.1.2003 - 31.03.2003 3 aylık ikinci dönem 1.1.2003 - 30.06.2003 6 aylık üçüncü dönem 1.1.2003 - 30.09.2003 9 aylık Dördüncü dönem 1.1.2003 - 31.12.2003 12 aylık 
   
</TEXT>
</DOC>
