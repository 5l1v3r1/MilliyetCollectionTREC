<DOC>
<DOCNO> 198066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/ekonomi/eko01.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hortumlanan paralar geri dönecek" 
</HEADLINE>
<TEXT>

   Batık bankalardan tahsilatı hızlandırmayı amaçlayan tasarının önümüzdeki perşembe komisyondan geçeceğini söyleyen Toptan, 'Hortumlanan paralar geri dönecek' dedi 
      AYDIN ARSLANYILMAZ ZONGULDAK DHA 
   
   TBMM Adalet Komisyonu Başkanı Köksal Toptan, İmar Bankası olayında devletin uğradığı yaklaşık 5 katrilyon liralık zararın bir kısmını alabilmek için hazırlanan kanun tasarısının Adalet Komisyonu'nda görüşüldüğünü söyledi. Toptan, tasarının bayramdan sonraki perşembe günü komisyondan çıkacağını ve Meclis'te görüşüleceğini belirterek, "Bu kanunla birlikte bankalar aracılığıyla hortumlanan 50 milyar dolar devlete geri dönecektir" dedi. 
   Bayram tatilini geçirmek için seçim bölgesi Zonguldak'ta bulunan Toptan, AKP İl Başkanlığı'nda düzenlediği basın toplantısında, hükümetin bir yılını değerlendirdi. 
   
   'İmar'ın kasası boş' 
   İmar Bankası olayının Türkiye'nin yapmış olduğu hesapları ciddi bir şekilde sekteye uğratan bir gelişme olduğunu ifade eden Toptan, şunları söyledi 
   "Hükümet, İmar Bankası mağdurlarına önümüzdeki ay içerisinde 4.5 katrilyon lira ödeme yapmak zorunda. Ama İmar Bankası'nın kasalarında, hesaplarında böyle bir para da yok. Yani bu para yatırımdan kısılan paralarla ödenmek durumunda kalınacak. İmar Bankası'nda devletin daha sonraki yıllarda ödeyeceği paranın ne kadara varacağı belli değil. İmar Bankası ayrıca olmayan Hazine bonosunu satmıştır. Bu da 750 trilyon lira. Devlet bunu da ödemek zorunda." 
   
   'Yatırımı götürdüler' 
   "Bu paraları almak için Adalet Komisyonu'nda bir kanun tasarısı görüşülüyor" diyen Toptan, bayramdan sonraki perşembe günü bu tasarının komisyondan çıkmasını umut ettiğini söyledi. Bu kanunla batıkların en azından bir kısmını almayı hedeflediklerini vurgulayan Toptan, şöyle devam etti 
   "Bankalar aracılığıyla hortumlanan ve yaklaşık 50 milyar dolar, yani Türk Lirası'yla 75 katrilyon olarak hesap edilen bu para devlete yani millete geri döndürülmüş olunacak. Devletin 10 yıllık yatırım bütçesi, bu 22 banka tarafından alınıp götürülmüştür." 
   
   
</TEXT>
</DOC>
