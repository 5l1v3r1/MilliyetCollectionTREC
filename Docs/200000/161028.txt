<DOC>
<DOCNO> 161028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo06.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un 40. yıl kabusu... 
</HEADLINE>
<TEXT>

     Bursaspor, 40. kuruluş yıldönümünü kutladığı 2002-2003 sezonununda, adeta ''kabus'' gördü. Düşme tehlikesini son haftaya dek yaşayan yeşil-beyazlı takım, Gençlerbirliği karşısında aldığı 3-1'lik galibiyet ve İstanbulspor-Altay maçının 0-0 bitmesiyle ligde kalmayı başardı. 
     Beşiktaş, Fenerbahçe ve Galatasaray'ın ardından Birinci Lig'de en fazla mücadele eden takım olan Bursaspor, bu unvanını, elinde son haftalarda aldığı sonuçlarla korumayı bildi. 
     1963 yılında kurulan ve 40. kuruluş yıldönümünü kutlayan yeşil- beyazlı takım, bu sezon aldığı başarısız sonuçlarla taraftarlarını ve Bursalı futbolseverleri üzdü. Ligi 36 puanla bitiren Bursaspor, deplasmanda yaptığı maçlardan yalnızca 5 puan çıkarırken, hiç galibiyet alamadı. 
     ''Zirveyi Hedefleyen Bursaspor'' sloganıyla lige başlayan yeşil- beyazlılar, deplasmanda galip gelemeyerek ilginç bir rekora imza atarken, Fenerbahçe karşısında da 7-1'lik skorla tarihinin en farklı skorlu yenilgisini aldı. 
     
     ''KRAL'', TAKIMINI KURTARDI 
     2002-2003 sezonunu 24 golle bitiren Okan Yılmaz, kariyerinde 2. kez ''gol krallığı'' tacını takarken, attığı goller ve oynadığı maç sayısıyla Bursaspor'u kurtaran isim oldu. 
     Bursaspor'un sezon boşunca yaptığı 34 maçın tamamında 2 bin 967 dakika forma giyen Okan'ı, 33 maç ve 2 bin 866 dakikayla Brezilyalı Neres Junior izledi. Kaptan Ömer 30, Erkan 29, Yakup 26, Kelemen ve Mustafa da 23 maçta yeşil-beyazlı formayı giydi. 
     Bursaspor'da, Bursa Merinosspor'dan ara dönemde alınan Murat Alemdar 24, Orhan Alemdar da 15 dakikayla en az dakika alan oyuncular oldu. 
     
     OKAN, ATTIKÇA ATTI 
     Bursaspor'un attığı 41 golün yarısından fazlasını Okan Yılmaz attı. Rakip fileleri 24 kez havalandıran genç futbolcu, sezon sonunda ligin gol kralı da oldu. 
     Okan'ın ardından en fazla gol atan isim oynama süresinde olduğu gibi yine Junior oldu. Brezilyalı oyuncu, 4 gol atarken, Franja 3, Mustafa, Murat Sözkesen ve Ender Alkan ise 2'şer kez rakip fileleri havalandırdı. 
     
     EN HIRÇIN ÖMER 
     Bursaspor'un 2002-2003 sezonunda en hırçın futbolcusu kaptan Ömer Kılıç oldu. 
     Ömer, gördüğü 12 sarı kartla 3 kez kart cezalısı durumuna düştü. Serkan Damla 7, Erkan ve Zafer de gördükleri 6'şar sarı kartla 1'er kez cezalı duruma düşüp takımlarını yanlız bıraktı. Yeşil-beyazlı takımın 2 kırmızı kartını ise Fatih Şen ve Emre Güsar gördü. 
     
     GOL YEME SORUNU ÇÖZÜLEMEDİ 
     Ligin en fazla gol yiyen takımlarından biri olan Bursaspor, bu sezon gol yeme sorununu da bir türlü çözemedi. 
     Kaleciler Marian Kelemen ve Serdar Kulbilge ile lige başlayan yeşil-beyazlı takım, bu ikilinin beklenen performanslarını sergileyememeleri üzerine, ara dönemde Radislav Majdan ve Cenk Tekelioğlu'nu renklerine kattı. 
     Cenk, sakatlığı nedeniyle hiç oynama şansı bulamazken, büyük umutlarla alınan Majdan da soruna çare olamadı. Kelemen, 23 maçta 41, Majdan, 6 maçta 11, Serdar da 5 maçta 10 gol yedi. 
     
     DEĞİŞİKLİK YARAMADI 
     Bursaspor'un sezon başında başlayan kötü gidişi, yönetimin tüm çabalarına karşın durdurulamadı. 
     Ligin 13. haftasında Elazığspor ile yapılan ve 1-1 biten karşılaşmanın ardından teknik direktör Nejat Biyediç'in görevine son verilirken, yerine Erdoğan Arıca getirildi. 
     Arıca yönetiminde de bekleneni veremeyen Bursaspor, tarihinin en kötü sezonlarından birini geçirdi. 
     
     SON GELİŞME 
     Bursaspor Kulübü yönetimi, taraftarların tepkisi nedeniyle önceki gün yaptığı toplantıda, 18 Haziran'da genel kurul yapma kararı aldı. 
     Bursa Büyükşehir Belediyesi ve Bursaspor Kulübü Başkanı Erdoğan Bilenser, Bursaspor'daki misyonlarını tamamladıklarını belirterek, genel kurulda aday olmayacaklarını söyledi. 
     Toplantı çıkışı gazetecilere açıklama yapan yönetim kurulu üyesi Fikret Üstenci, kongrede başkanlığa aday olduğunu açıkladı. 
     
</TEXT>
</DOC>
