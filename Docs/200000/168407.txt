<DOC>
<DOCNO> 168407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy20.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

'Türkiye için halkoylaması'      Alman Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, Türkiye'nin AB üyeliğiyle ilgili olarak Almanya'da halkoylaması yapılabileceğini savundu. Stoiber, AB Konvansiyonu tarafından hazırlanan anayasanın Almanya'da halkoylamasına sunulması gerektiğini belirterek, aralarında Türkiye'nin AB üyeliğinin de bulunduğu diğer bazı konularda da halkoylamaları yapılabileceğini söyledi. Türkiye'nin AB üyeliği konusunda ayrıntılı şekilde düşünülmesi gerektiğini ileri süren Stoiber, "Bu konuda halkoylaması da yapılabilir" dedi. 
     
Erdoğan'dan Ermeni ricası      BAŞBAKAN Erdoğan, önceki akşam telefonla görüştüğü ABD Başkan Yardımcısı Dick Cheney'den, ABD Senatosu'nda görüşülecek sözde Ermeni soykırımı tasarısıyla ilgili talepte bulundu. Erdoğan Cheney'e "Bu haksız tasarının kabul edilmemesini bekliyoruz" dedi. Kendisinin de tasarının geçmesinden yana olmadığını belirten Cheney ise Erdoğan'a "Arkadaşlarımla konuşacağım" yanıtını verdi. 
     
Astsubaylara generallik      CUMHURBAŞKANI Sezer, en az 4 yıllık yükseköğrenimi bitirerek muvazzaf subay olmaya hak kazanan astsubaylara generalliğe kadar yükselme imkanı getiren 4917 sayılı "Türk Silahlı Kuvvetleri Personel Kanununda Değişiklik Yapılmasına Dair Kanun"u onayladı. Yasaya göre, TSK'nın ihtiyacı göz önüne alınarak, en az 4 yıl süreli fakülte veya yüksekokulları bitiren astsubaylar, subay olabilecek. 
     
Hükümete 'içtüzük' dersi      HÜKÜMETİN temel yasaları madde madde görüşmeden bütünüyle oylayıp çıkarmak için TBMM İçtüzüğü'nde yaptığı değişikliği iptal eden Anayasa Mahkemesi'nin gerekçeli kararında "Oy kullanma yetkisi demokratik olmayan yöntemlerle sınırlandırıldığında yasama işlevinin amacı doğrultusunda yerine getirildiğinden söz edilemez" denildi. 
     
     

</TEXT>
</DOC>
