<DOC>
<DOCNO> 198111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/spo06.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramımız bitmesin 
</HEADLINE>
<TEXT>

   UEFA Kupası'ndaki iki temsilcimiz bugün deplasmanda üçüncü tur arayacak. Gaziantep, 3-0'lık galibiyetin rahatlığıyla Lens, Gençlerbirliği de 1-1'lik skorun tedirginliğiyle S.Lizbon ile kapışacak 
      NECMİ KEPÇETUTAN 

   
   Antep turdan emin 
   GAZİANTEPSPOR Başkanı Celal Doğan, Fransa'da da galip gelmeyi hedeflediklerini söyledi. Yönetim, teknik heyet ve oyuncular olarak kenetlenmiş bir durumda bulunduklarını vurgulayan Doğan, "Tüm hesaplarımızı iyi futbol ve galibiyet üzerine yapıyoruz. Hedefe de ulaşacağımıza inanıyoruz. UEFA'da Türk futbolunu en iyi şekilde temsil etmeye çalışıyoruz" açıklamasını yaptı. 
   TEKNİK Direktör Nurullah Sağlam, "Defans yapmayacağız, aksine gol arayacağız. Farklı galibiyete rağmen her türlü tedbirimizi aldık" ifadesini kullandı. Kırmızı - Siyahlı takımda İbrahim Toraman, Nuri ve Devran'ın sakatlıkları sona erdi. Maça Fransa ve çevre ülkelerdeki gurbetçilerimiz de büyük ilgi gösteriyor. Lens kulübü, Türk seyirciler için 5 bin bilet ayırdı. 
   
   Gençlerbirliği sıkıntılı    BAŞKENT temsilcisinde sakat oyuncu sayısının üçe çıkması morallari bozdu. Kaptan Ümit'ten sonra belinde kist bulunan Erkan da Portekiz ekibine karşı forma giyemeyecek. İyileşen Youla'nın de psikolojik olarak kendini hazır hissetmediği, oynama şansının düşük olduğu bildirildi. Teknik Direktör Ersun Yanal, "Bütün olumsuzluklara rağmen tur atlayacağız" dedi. 
   YANAL, defansta Deniz, El Saka ve Baki'ye, forvette ise Youla'nın yerine M'Bayo'ya görev verecek. Mutlak galip gelmesi gereken Kırmızı-Siyahlılar, Mustafa Özkan, Veysel ve M'Bayo üçlüsüyle gol arayacak. Kesenin ağzını açan Başkan İlhan Cavcav, ilk turda 75 bin dolar olan primi, 150 milyara çıkardı. Kafileyi kaldığı otelde anti terör timleri korumaya aldı. 
   
   
</TEXT>
</DOC>
