<DOC>
<DOCNO> 186105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/guncel/agun.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte imzayla zemin etüdü yaptılar 
</HEADLINE>
<TEXT>

   Üsküdar'da bir okulun yıkılması için hazırlanan zemin etüt raporundaki mühendis imzası sahte çıktı. Dosya, sahte imzası kullanılan mühendise gidince olay anlaşıldı 
      AYTEN GÖRGÜN 

   
   İnşaat mühendisi Cebrail Cengiz'in, 21 Ağustos 2003'te Üsküdar Gazi Mustafa Altıntaş İlköğretim Okulu'nun statik projesini çizmesi için getirilen dosyayı incelemesi, 'depreme nasıl hazırlandığımızı' gösterdi. 
   Jeoteknik Yeraltı Araştırma ve İnşaat Merkezi adlı şirket tarafından hazırlanan Jeolojik ve Jeoteknik Zemin Etüt Raporu'ndaki üç mühendis imzasından biri kendisine aitti. Ancak, o öyle bir rapor hazırlamamıştı. Cengiz, Jeoloji Mühendisleri Odası JMO İstanbul Şube Başkanlığı'na başvurdu. JMO, "Raporu hazırlayan şirket odaya kayıtlı değil" dedi. Oysa Bayındırlık Bakanlığı genelgesine göre, zemin etüdü yapacak kuruluşlar odaya kayıtlı olmalıydı. 
   
   İmza yok oldu 
   JMO'nun bilgisine başvurduğu Jeoloji Mühendisi Gökhan Kubilay Acar da rapora imza atmadığını söyledi. JMO, Milli Eğitim Müdürlüğü'ne imzaların mühendislere ait olmadığını bildirdi. Milli Eğitim yanıtında, "Bizdeki raporda Cengiz'in değil mühendis Mustafa Kazan'ın imzası var" dedi. Acar da görüş değiştirmişti. Ancak Acar, daha sonra "Binanın sondaj işlerini yapmıştım. Paramı alabilmem için 'imza bana aittir' diye yazı vermem istendi, ben de yazdım" dedi. 
   İTO kayıtlarına göre, şirket 23 Eylül 2003'te, raporların hazırlanış tarihinden sonra kurulmuş. Telefon numarası eskiden İstanbul Milli Eğitim Müdürlüğü'nde, şimdi ise Bayındırlık ve İsk n Müdürlüğü'nde inşaat mühendisi olarak çalışan Ali Ekber Kır'a ait. 
   İddiaya göre, Kır, Milli Eğitim ve Bayındırlık müdürlüklerinde bir ekip oluşturdu. Böylece işleri başkası adına kurduğu şirkete yönlendiriyordu. Raporların altına da daha önce il müdürlüğüyle iş yapmış mühendislerin adı yazılarak sahte imzalar atılıyordu. 
   Kır, sorularımıza net yanıt vermekten kaçındı. "Tanıyorum" dediği Hülya Arslan ise, "Kır ile tanışmıyorum" diye konuştu. 
   
   
   
</TEXT>
</DOC>
