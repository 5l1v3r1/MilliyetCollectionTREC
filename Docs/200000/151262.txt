<DOC>
<DOCNO> 151262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/spo05.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türk gecesi 
</HEADLINE>
<TEXT>

Real Sociedad'ın, Vallecano'yu farklı yenerek, lider Real Madrid ile puan farkını bire indirdiği maçta Nihat iki gol, Tayfun da bir gol attı 
     İSPANYA Ligi'nde şampiyonluk mücadelesi veren Real Sociedad, kendi sahasında Rayo Vallecano'yu 5 - 0 mağlup ederek lider Real Madrid'ile arasındaki puan farkını 1'e düşürdü. Nihat'ın 90, Tayfun'un son 18 dakika forma giydiği karşılaşmanın ilk yarısı De Pedro'nun 45. dakikada penaltıdan attığı gol ile 1 - 0 sona erdi. 
     İKİNCİ yarıya fırtına gibi başlayan Sociedad 50'de yine penaltıdan Karpin ile farkı ikiye çıkardı. Ve sahneye Nihat ile Tayfun çıktı. 58. ve 88. dakikalarda harika iki gol atarak ligdeki gol sayısını 18'e çıkaran Nihat farkı 4'e çıkarırken bitime saniyeler kala Tayfun'un attığı gol maçın skorunu belirledi. Konuk ekipte Elvir Boliç son 28 dakika forma giydi. 
     
Inter'de bayram      İTALYA Ligi'nde Brescia'yı rakip sahada Crespo'nun 93. dakikada attığı golle yenen Inter'de büyük sevinç var. Milan'ın da Empoli'ye takılmasıyla zirve şansı artan Inter'de teknik direktör Cuper, takımının dokuz kişi kalmasına rağmen umudunu yitirmeyerek zafere ulaştığını söyledi. Crespo'nun dönüşüyle Vieri'ye nefes alma şansı tanıdığını vurgulayan Cuper, "Bu galibiyet, Şampiyonlar Ligi'ndeki Valencia maçı öncesi de bize moral oldu" dedi. 
     
Souness öfkeli      İNGİLTERE Ligi'nde Tugay ve Hakan şükür'ün de oynadığı maçta lider Manchester United'a 3 - 1 mağlup olan Blackburn'de, Teknik Direktör Graeme Souness hakem Andy d'Urso'yu suçladı. Kaleci Ricardo'nun, Andy Cole'u düşürdüğü pozisyonda hakemin kırmızı kart göstermemesinin büyük bir hata olduğunu söyleyen Souness, "Aynı şey bizim başımıza gelse, 10 kişi kalmıştık. Ama büyük kulüplerle oynarken bu tip hakem hatalarına alıştık. Yine de UEFA Kupası hedefimizde yürümeye devam edeceğiz" dedi. 
     


SPOR 



































</TEXT>
</DOC>
