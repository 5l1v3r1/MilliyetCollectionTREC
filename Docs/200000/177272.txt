<DOC>
<DOCNO> 177272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur13.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerede yiyelim çocuklar Ne yiyelim anne 
</HEADLINE>
<TEXT>

     Türkiye'de ev dışında gıda tüketiminin giderek arttığı aile içinde, yemeğin nerede yeneceğine çocukların, ne yeneceğine ise annelerin karar verdiği bildirildi. 
     Çukurova Üniversitesi Ziraat Fakültesi Tarım Ekonomisi Bölümü Öğretim Görevlisi Aykut Gül, ''Ev Dışı Gıda Tüketimi'' konusunda gerçekleştirdikleri araştırmaya katılan 383 aileden yüzde 56'sının belirli zaman aralıklarında öğünlerinden en az birini ev dışında yemeyi tercih ettiklerini söyledi. 
     Özellikle çalışan annelerin ev dışında gıda tüketimine ya da hazır ve dondurulmuş gıdalara yöneldiğini kaydeden Gül, araştırma, annenin eğitim durumunun yemek yenen ortamın belirlenmesinde önem taşıdığını, eğitim düzeyi yükseldikçe hijyenik kaygılardan kaynaklı olarak dışarıda yemek yeme alışkanlığının da azaldığını bildirdi. 
     Gül, ailelerin yüzde 64'ü ev dışında yemek yerken fiyat araştırması yaptığını belirterek, ''Yemeklerini evde yemeği tercih eden ailelerin yüzde 30'u ise bu olaya gerekçe olarak alışkanlık edinmediklerini gösteriyorlar. Bu gerekçeleri sırayla fiyatların yüksekliği ve ortamların temizlik kurallarına gereken önemi göstermediği izliyor'' dedi. 
     
     ÇOCUKLARIN ROLÜ 
     Gül, yemek yenilecek yeri genellikle çocukların belirlediği sonucuna varılan araştırmada, damak tadının yanı sıra marka ve restoranlar tarafından özellikle çocuklara yönelik olarak düzenlenen promosyonların da yer belirlenmesinde etkin rol oynadığına işaret etti. 
     Ailelerin yemek mekanı olarak birinci sırada kebapçıları tercih ettiklerini vurgulayan Gül, ''İkinci sırada ise festfud restoranlar geliyor, üçüncü sırayı ise yemek servisi yapan bar ve kafeler alıyor'' diye konuştu. 
     Araştırmanın, ev dışı gıda tüketimi ile şehirlilik arasında bir ilişkinin varlığını ortaya koyduğunu kaydeden Gül, şöyle devam etti. 
     ''Şehirlilik arttıkça dışarıda yemek yeme alışkanlığı azalıyor. Kente yeni yerleşen kişiler kenti tanımak ve sosyal hayata katılmak isteğiyle ev dışı gıda tüketimine yöneliyorlar. Şehirde yaşama süresi uzadıkça bu tercih yerini evde yeme alışkanlığına bırakıyor.'' 
     
</TEXT>
</DOC>
