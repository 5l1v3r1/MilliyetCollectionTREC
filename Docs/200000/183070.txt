<DOC>
<DOCNO> 183070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yasam/yas02.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekle alışverişi 72 dakikada bitirin 
</HEADLINE>
<TEXT>

   İngiltere'de yapılan bir araştırmaya göre birlikte alışverişe çıkan çiftler, ilk 72 dakikadan sonra kavga ediyor. Uzmanlar, "O andan itibaren alışverişe ayrı ayrı devam edin" diyor 
      DIŞ HABERLER SERVİSİ 
   
   GENELDE kavgayla noktalanan çiftlerin alışverişi sonunda araştırma konusu da oldu. Araştırmayı yapan da İngiltere Devon'daki Exeter Üniversitesi'nden Dr. Tim Denison... Çiftlerin birlikte çıktıkları alışverişte ilk 72 dakikanın kavgasız geçtiğini ancak bu sürenin ardından kadınla erkeğin mutlaka kavgaya tutuştuğunu savunan Denison, "Çift 72. dakika bitiminde mutlaka ayrılmalı ve alışverişi ayrı ayrı sürdürmeli. Alışveriş bitiminde buluşup eve birlikte dönmeli" tavsiyesinde bulundu. 
   DENİSON ve ekibi, 2 bin çift üzerinde yapılan araştırma sırasında kadınla erkeğin ayrı ayrı ve birlikte yaptıkları alışverişler arasındaki farkları ve sinirlerin gerildiği anları gözetledi. Ekip, kavganın en büyük nedeninin erkeğin harcanan süreyi yeterli bulması, kadınınsa en az yarım saat daha gezmek istemesi olduğunu tespit etti. Uzmanlara göre, erkekler genelde ne istediklerini bilerek bir an önce alışverişi tamamlamak istiyor, kadınlar ise vitrinler önünde zaman harcamayı seviyor. 
   
   
</TEXT>
</DOC>
