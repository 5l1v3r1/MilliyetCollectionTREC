<DOC>
<DOCNO> 161282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo33.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yıldız adayları arıyor.. 
</HEADLINE>
<TEXT>

     Birinci Süper Futbol Ligi'nde şampiyonluğa ulaşan Beşiktaş, geleceğin şampiyon takımını kurmak için de çalışmalarını sürdürüyor. 
     Siyah-beyazlılar, altyapı için yapacağı seçmeler öncesinde hazırlık kursları düzenleyecek. 
     Beşiktaş Kulübü'nden yapılan açıklamada, Özkaynak Düzeni Grupları'na oyuncu seçmek amacıyla 3 dönem boyunca 4'er haftalık periyotlarda kursların düzenleneceği bildirildi. 
     Fulya, Çilekli ve Gaziosmanpaşa Seyit Ateş tesisleriyle Yeni Sahra Stadı'nda 21 Haziran tarihinden itibaren başlayacak seçme hazırlık kurslarına 1985-1996 doğumlu sporcular katılabilecek. 
     Seçme hazırlık kurslarının 4 haftalık periyodunun 50 milyon lira olacağı ve hazırlık kurslarına katılmak isteyen sporcuların bu paranın yanı sıra kimlikleriyle Fulya Tesisleri'nde kayıtlarını yaptırabilecekleri kaydedildi. 
     
</TEXT>
</DOC>
