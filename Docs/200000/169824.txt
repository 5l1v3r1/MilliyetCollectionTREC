<DOC>
<DOCNO> 169824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo19.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor Hırvat Dujmovic ile anlaştı... 
</HEADLINE>
<TEXT>

     Türkiye Basketbol Ligi'nin şampiyonluk adaylarından Ülkerspor, flaş transfer İbrahim Kutluay'dan sonra Hırvat forvet Petar Dojmovic ile sözleşme imzalayacak. 
     Kulüpten yapılan yazılı açıklamaya göre, prensipte anlaşmaya varılan Dujmovic, bugün sağlık kontrolünden geçirildi. Hırvat oyuncunun yarın sözleşme imzalaması bekleniyor. 
     Geçen sezon Slovenya'nın Union Olimpija takımında forma giyen Dujmovic'in 1977'de Bosna Hersek'te doğduğu ve 2 metre boyunda olduğu bildirildi. 
     1995-96 sezonunda Bosna Hersek'in Zrinjski, 1996'dan 2000-2001 sezonuna kadar Hırvatistan'ın Zrinjevac Zagreb, 2001-2002 sezonunda İsrail'in Hapoel Galil Elyon ve geçen sezon da Olimpija'da oynayan Dujmovic, Hırvatistan milli takımında da görev yapıyor. 
     Hırvat oyuncu, geçen sezon Olimpija ile Avrupa Ligi'nde 20 maçta 7.3 sayı, 2.6 ribaunt ortalamasıyla oynadı. 
     
     ARIBOĞAN ''İYİ BİR TAKIM KURUYORUZ'' 
     Ülkerspor Kulübü Genel Müdürü Lütfi Arıboğan, yeni transferlerle iyi bir takım kurup, yeni sezon da başarılı olmayı hedeflediklerini söyledi. 
     Arıboğan, kadrolarında bulunan yabancılardan Booker ile yeniden anlaştıklarını, Blair ve Praskevicius ile de görüşmelerin sürdüğünü bildirdi. 
     Dujmovic'in transferinin ardından Goljovic'i gönderdiklerini vurgulayan Lütfi Arıboğan, NBA Yaz Ligi'nde Orlando Magic formasıyla mücadele eden Zaza Pachulia'nın durumunun netleşmediğini kaydetti. Arıboğan, ''Zaza'nın durumuna bakacağız. Eğer Orlando Zaza'ya hemen kontrat yapmak isterse, ya oyuncunun ya da NBA takımının bize bonservisini ödemesi lazım'' dedi. 
     
</TEXT>
</DOC>
