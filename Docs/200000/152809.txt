<DOC>
<DOCNO> 152809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo09.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İbrahim'den taraftarlara çağrı... 
</HEADLINE>
<TEXT>

     Beşiktaş'ın milli futbolcusu İbrahim Üzülmez, siyah-beyazlı taraftarlara çağrıda bulunarak, son 5 maçta bütün olumsuzlukları bir kenara bırakarak, şampiyonluğa giden takımlarını sonuna kadar desteklemelerini istedi. 
     İnternetteki ''www.bjkhaber.com'' adresli sitede ''Konuk kalem'' olarak yazan İbrahim, şampiyonluk yolunda çok zorlu 5 maçlarının kaldığını hatırlatarak, ''Beşiktaş taraftarlarının 5 haftalık süre içerisinde bütün olayları ve yaşananları bir kenara bırakıp şampiyonluğa kenetlenmelerini ve sadece ve sadece bizi desteklemelerini istiyorum'' diye konuştu. 
     İbrahim, taraftarlardan takımlarına devamlı sahip çıkmalarını istediğini kaydederek, şunları söyledi 
     ''Bu yıl bizim için çok önemli bir yıl. Taraftar, futbolcu, teknik heyet ve yönetim hep beraber birbirimize destek olup 100. yılda camiaya şampiyonluk hediye edelim. Taraftarlara bir ricam var, dolduruşa gelmesinler ve camiaya zarar verebilecek hareketlerde bulunmasınlar. Geçmişte ne olursa olsun ,tüm olumsuzlukları bir kenara bırakıp 90 dakika bizi desteklesinler. Bakın o zaman şampiyonluk bize ne kadar yakın olacak.'' 
     
     NOUMA'NIN DURUMU... 
     Nouma'nın sözleşmesinin feshedilmesine de değinen İbrahim, ''Nouma'nın durumuna biz futbolcular olarak da çok üzüldük. Kalan maçları Nouma için oynayıp, kazanmamız gerekiyor. Nouma da şampiyonluğu en az bizler kadar istiyor, bizlere devamlı destek veriyor. Hatta antrenmanlara bile gelip moral veriyor'' dedi. 
     





</TEXT>
</DOC>
