<DOC>
<DOCNO> 168288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko23.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK İmar Bankası'nın resmi muhasebe kayıtlarına ulaşılamadı 
</HEADLINE>
<TEXT>

     Bankacılık Düzenleme ve Denetleme Kurumu BDDK ile Tasarruf Mevduatı Sigorta Fonu TMSF , İmar Bankası'nın yönetim ve denetimine el konulduğu 3 Temmuz 2003'den bu yana aralıksız olarak yürütülen çalışma ve çabalara rağmen, bugün itibarıyla resmi muhasebe kayıtlarına ulaşılmasının mümkün olamadığını açıkladı. 
     BDDK ve TMSF'dan yapılan ortak açıklamada, İmar Bankası A.Ş.'nin bankacılık işlemleri yapma ve mevduat kabul etme yetkisinin ilgili kanun hükmü gereği kaldırıldığı ve yine kanun hükmü gereği Banka'nın yönetim ve denetiminin TMSF'ya intikal ettirildiği hatırlatıldı. 
     Bu çerçevede, sigorta kapsamındaki mevduatın ödenmesi için gerekli çalışmaların TMSF tarafından başlatıldığı ifade edilen açıklamada, bu çalışmaların kısa sürede tamamlanabilmesi için Banka'nın ilgili mevzuat çerçevesinde tutmakta yükümlü olduğu hesap kayıtlarına ulaşılmasına bağlı olduğu ifade edildi. 
     Açıklamada, şöyle denildi 
     ''Alacaklıların zarar görmemesi bakımından Banka'nın yönetim ve denetimine BDDK tarafından el konulduğu 3 Temmuz 2003'den bu yana aralıksız olarak yürütülen çalışma ve çabalara rağmen 9 Temmuz 2003 itibarıyla, resmi muhasebe kayıtlarına ulaşılması mümkün olamamıştır. 
     Kayıtlara ulaşılmasıyla birlikte işlemler tamamlandığında yapılacak ödemeler için gerekli finansal kaynak konusunda TMSF, Hazine Müsteşarlığı ve Merkez Bankası tarafından gerekli mali hazırlıklar tamamlanmıştır.'' Açıklamada, Banka ortaklarının yasal defter ve belgeleri yetkililere ibrazının sadece yasal sonuçları olan bir zorunluluk olmadığı, aynı zamanda sahiplerine güvenerek tasarruflarını muhtelif şekillerde İmar Bankası'nda değerlendiren tasarruf sahiplerine karşı vicdani bir sorumluluk olduğu belirtildi. 
     Kurum tarafından bundan sonraki süreç ve uygulamalarla ilgili açıklamaya yapılmaya devam edileceği de bildirilen açıklamada, ''Kamuoyunu tatmin edici açıklamaların yapılabilmesi, banka ortakları ve çalışanlarının yeni banka yönetimi ile işbirliği yapmasına bağlı olduğu hususu kamuoyuna duyurulur'' denildi. 

     
</TEXT>
</DOC>
