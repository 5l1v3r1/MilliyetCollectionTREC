<DOC>
<DOCNO> 171938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun14.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Konsey Uday ve Kusay'ın cesetlerinin ailelerine verilsin 
</HEADLINE>
<TEXT>

     Irak'taki Geçici Hükümet Konseyi, ABD birliklerinin geçen Salı günü Musul'da düzenlediği operasyon sonucu öldürülen, Saddam Hüseyin'in oğulları Uday ve Kusay'ın cesetlerinin ailelerine verilmesini istedi. 
     Konsey üyesi Samir Şakir Mahmud El Sumaydi, cesetlerin ailelerine verilmesi önerisinde bulunarak, ''Eğer bu cesetleri kimse gelip almazsa, o zaman başka önlemler düşünülebilir'' dedi. 
     El Sumaydi, sözünü ettiği önlemler hakkında ayrıntı vermedi. 
     Bu arada, Saddam Hüseyin'in akrabası olan Bu Nasır aşireti lideri Şeyh Mahmud El Nada, El Cezire televizyonuna yaptığı açıklamada, Uday ve Kusay'ın cesetlerini almak istediğini, ancak koalisyon güçlerinin bu isteğini reddettiğini söyledi. El Nada, ''Bu isteği ailevi ve dini nedenlerle yaptım, siyasi bir nedenle değil'' dedi. 
     
</TEXT>
</DOC>
