<DOC>
<DOCNO> 167901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/ekonomi/eko03.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz yorgunu Türkler turizmin ilacı oldu 
</HEADLINE>
<TEXT>

Silkar Holding Başkanı Silahtaroğlu, yüzde 35 azalan Alman turistlerin yerini, iki yıldır tatillerini erteleyen yerli turistlerin ve Ruslar’ın doldurduğunu söyledi 
     ŞULE YÜCEBIYIK 

     Irak savaşı ve Almanya’daki ekonomik kriz nedeniyle sezona endişeli başlayan turizm sektörünü, krizi aşan Türkler kurtardı. Silkar Holding Başkanı Burhan Silahtaroğlu, tesislerin "kriz yorgunu Türkler’le" dolu olduğunu söyledi 
     Almanya’da yaşanan ekonomik kriz, bu yıl Irak savaşından sonra Türk turizmi için en büyük ikinci tehdit olarak görülüyordu. Sezon başında, her yıl ortalama 2.5 milyon Alman turisti ağırlayan tatil köyü ve tesislerin boş kalmasından endişe ediliyordu. 
     
     Alman bağımlılığı bitti 
     Başta Fethiye’deki Lykia World olmak üzere toplam 5 bin yatak kapasiteli dört tesisle, Türkiye’nin 5’inci büyük turizm grubu olan Silkar Holding Yönetim Kurulu Başkanı Burhan Silahtaroğlu, beklenen kötü senaryonun gerçekleşmediğini vurguladı. 
     "Alman turist sayısında geçen yıla göre yüzde 35 azalma var. Bu yaklaşık 900 bin daha az turist. Gelenler de para harcamayan, ucuz turist’ dediğimiz kitle" diyen Silahtaroğlu, buna rağmen, tesislerin doluluk oranlarının yüzde 95’ler seviyesinde olduğunu kaydetti. 
     Almanlar’ın yarattığı boşluğu yerli turistlerin ve Ruslar’ın doldurduğunu anlatan Silahtaroğlu, şöyle devam etti "İki yıldır tatil yapamayan kriz yorgunu Türkler, tesisleri doldurdu. Doların düşmesi iç turizmi hareketlendirdi. Ayrıca Rus turistlerin sayısında her yıl artış var. Türk turizmcileri olarak yılda 7 milyon Rus’u ağırlamayı hedefliyoruz." 
     Silahtaroğlu, bu gelişmenin "Türkiye’nin Alman turist bağımlılığından kurtulduğuna" dair olumlu bir işaret olarak algılanması gerektiğini söyledi. 
     Lykia World’ün yöneticisi Atilla Silahtaroğlu ise turizmcilerin Irak savaşı nedeniyle paniğe kapılıp, sezon başında fiyat kırdıklarını belirterek "Boş yere fiyatımızı düşürdük. Antalya’da sırf operatörle ilişkisini korumak için bedavaya oda satan tesisler oldu" dedi. 
     
Her şey dahil sistemi geri tepmeye başladı’      Burhan Silahtaroğlu, Akdeniz’deki turizm tesislerinde uygulanan "her şey dahil" sisteminin gerilemeye başladığını belirterek "Müşterilerden ve turizm operatörlerinden şikayetler gelmeye başladı" dedi. 
     Sistemin, çalışanların motivasyonunu ve kaliteyi düşürdüğüne dikkat çeken Silahtaroğlu, "Maliyetleri düşürmek için plastik bardaklarla şarap servis yapmaktan tutun, eğitimsiz eleman istihdamına kadar birçok yanlış uygulamaya sebep oldu. Her şey para meselesi olarak algılanmamalı. Ailesiyle tatile çıkan bir turist, bedava diye sürekli içki içip sarhoş gezen birileriyle aynı ortamı paylaşmak istemiyor. Bu nedenle sürekli şikayetler geliyor" diye konuştu. 
     Bazı otellerin, dört çeşit yemek çıkarıp kendilerini "her şey dahil" diye pazarladığından yakınan Silahtaroğlu, "Sistem ürün geliştirme heyecanını ve farklılıkları öldürüyor. İş, turist kazıklamaya dönüşmeye başladı" dedi. 
     

</TEXT>
</DOC>
