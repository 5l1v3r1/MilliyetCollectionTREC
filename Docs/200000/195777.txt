<DOC>
<DOCNO> 195777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur17.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye'nin istikrarına ve barışına atılmış bir bomba 
</HEADLINE>
<TEXT>

     Başbakan Recep Tayyip Erdoğan, İstanbul'daki bombalı saldırıların ''Türkiye'nin istikrarına ve barışına yönelik olduğunu'' kaydederek, ''Hangi taraftan olursa olsun ve hangi düşünce, eylem grubu olursa olsun kesinlikle lanetliyorum'' dedi. 
     Erdoğan, KKTC'nin 20. kuruluş yıldönümü dolayısıyla Boğaz Şehitliği'nde düzenlenen törene katıldı. 
     Saygı duruşu sonrasında mezarlara çiçek bırakan Erdoğan, şehitlikten ayrılırken gazetecilerin sorularını üzerine, İstanbul'da bu sabah meydana gelen patlamalarla ilgili şunları söyledi 
     ''Bugün burada, KKTC'nin 20. kuruluş yıldönümü sebebiyle farklı bir coşkuyu yaşamak üzere bulunuyoruz. 
     Fakat, üzücü bir haberi her birlikte aldık. İçişleri Bakanımız şu anda İstanbul'a intikal etti. Bana en son ulaşan rakam 17 idi, yeni bir haber 13 olduğu istikametinde geldi. Yani, değişik haberler geliyor. Yaralı sayısı tabii çok fazla. 
     Bildiğiniz gibi, arabaya yerleştirilmiş uzaktan kumandalı bir eylem... Bunu, Türkiye'nin istikrarına, Türkiye'nin barışına, Türkiye'nin huzuruna atılmış bir bomba olarak görüyorum. 
     Ve hangi taraftan olursa olsun, hangi düşünce, eylem grubu olursa olsun kesinlikle lanetliyorum, kesinlikle kınıyorum. Çünkü bu insanlığa karşı yapılmış olan bir terör eylemidir. Kınıyorum. Ve atılması gereken adım ne ise o adımları, bugüne kadar nasıl attıysak bundan sonra aynı ciddiyet ve kararlılıkla atmaya devam edeceğiz.'' Erdoğan, bir başka soru üzerine, saldırıyı düzenleyenler konusunda ''şu anda henüz net bir şeyin olmadığını'' söyledi. Saldırının, KKTC'ye yaptığı ziyaretle aynı döneme gelmesini nasıl değerlendirdiğinin sorulması üzerine Erdoğan, ''Burayla bağlantısını kurmak yanlış olur. Bu, Türkiye'nin barışına, istikrarına yönelik atılmış bir bomba, yapılmış bir eylemdir'' dedi. 
     Başbakan Erdoğan, KKTC'deki programını tamamladıktan sonra İstanbul'a gideceğini bildirdi. 
     
</TEXT>
</DOC>
