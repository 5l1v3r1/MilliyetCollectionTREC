<DOC>
<DOCNO> 154302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur42.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB, Türkiye'nin birinci önceliğidir... 
</HEADLINE>
<TEXT>

     Dışişleri Bakanı Abdullah Gül, AB'nin Türkiye'nin birinci önceliği olduğunu belirterek, gelecek hafta TBMM'de AB ile ilgili genel görüşme açacaklarını bildirdi. 
     Gül, AB dışişleri bakanları gayri resmi toplantısına katılmak üzere Kaş'tan Meis'e geçerken, teknede gazetecilerin sorularını yanıtladı. 
     ''Meis-Kaş buluşmasının çok önemli bir program olduğunu'' belirten Gül, AB'nin ilk kez kendi sınırları dışında toplandığına dikkat çekti. 
     Toplantının gündeminin en üst sırasında Avrupa'da tartışılan yeni savunma kavramları olduğunu söyleyen Gül, bu konuda Türkiye'nin de görüşlerinin merak edildiğini ve bunları aktaracaklarını kaydetti. Gül, bunun yanı sıra savaş sonrası Irak ve Ortadoğu barış sürecine ilişkin son gelişmeleri de ele alacaklarını bildirdi. 
     
     ''AB BİRİNCİ ÖNCELİK'' 
     Gül, 2003 ve 2004 yıllarının AB açısından son derece kritik yıllar olduğunu ifade etti ve ''AB Türkiye'nin ve hükümetimizin birinci önceliğidir'' diye konuştu. 
     Meclis tatile girmeden çıkarılması gereken yasal tedbirler bulunduğuna işaret eden Gül, bunlara ilişkin hazırlıkların sürdüğünü ve ''olgunlaştırıldıklarında'' Meclis'e sevkedileceğini kaydetti. 
     Gül, önümüzdeki hafta TBMM'de AB ile ilgili genel görüşme açacaklarını belirterek, ''Çünkü AB sadece hükümetin işi değil. Sivil toplum örgütleri de dahil olmak üzere toplumun tüm kesimlerini bu işe sokmak, katılımını sağlamak istiyoruz'' diye konuştu. 
     Avrupa'nın Türkiye gibi büyük bir ülkeyi içine aldığında büyüme ve genişlemesini tamamlayacağını ifade eden Gül, şunları kaydetti 
     ''AB'nin dünya olaylarında stratejik rol oynamak için Türkiye gibi büyük bir ülkeyi içine alması gerekir. Bu anlamda Irak savaşı herkese pek çok şey öğretmiştir.'' Gül, bu derslerin ne olduğu sorusuna, ''Öncelikle AB'yi ikiye bölerek zayıf düşürdü. Avrupa'nın, savunma söz konusu olduğunda hala organize haraket etme kabiliyetinin olmadığı ortaya çıktı'' yanıtını verdi. 
     Abdullah Gül, Avrupa'nın savunmasına ilişkin olarak AB dışişleri bakanlarına ''NATO ve AB'nin ayrılmasının çok rasyonel olmadığı'' görüşünü aktaracaklarını da bildirdi. 
     
     KIBRIS 
     Kıbrıs Rum kesiminin Türklere yönelik ''öneriler paketi''ne ilişkin bir soru üzerine de Gül, ''kağıt üzerinde yapılamayanların arazi üzerinde yapıldığını'' belirterek, her iki tarafın da bunu gerçekleştirmeye çalıştığını ve karşılıklı gidiş gelişlerin güven artırdığını bildirdi. 
     ''Sonunda masaya oturulduğunda yapacak fazla bir iş kalmayacak'' diye konuşan Gül, Rum kesiminin paketinde kabul edilecek ve edilmeyecek noktalar bulunduğunu ifade etti ve sözlerini şöyle sürdürdü 
     ''Ancak ambargo hemen kalkmalı, çünkü artık dünyada ambargo kabul edilir şey değil. AB'nin ve tüm dünyanın bu ambargo konusunu dikkatle gözden geçirmesi gerek. Elbette Türkiye'nin de Rum kesimine uyguladığı her türlü ambargoyu kaldırması gerekir. Bunlar karşılıklı atılması gereken adımlar.'' Türkiye'nin atacağı adımların içine Rum kesiminin tanınmasının girip girmediğinin sorulması üzerine Gül, ''Tanıma ancak kalıcı barış sağlandığında söz konusu olabilecek bir şey. Şimdi biz nihai çözümü kolaylaştıran konular üzerinde görüşüyoruz'' dedi. 
     
</TEXT>
</DOC>
