<DOC>
<DOCNO> 151204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur04.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İşçi ve memurun özlük haklarında ideali hedefliyoruz 
</HEADLINE>
<TEXT>

     Başbakan Recep Tayyip Erdoğan, işçi ve memurların özlük haklarında ideale doğru gitmeyi hedeflediklerini belirterek, "En azından enflasyonun üzerinde, 2 puan yakalamayı hedefliyoruz" dedi. 
     ATV'de yayımlanan sohbet programına katılan Erdoğan, hükümetin ek vergiler aldığı, fakir kesimlere neler vaadettiği sorusuna karşılık, ek vergilerin bir kereye mahsus alındığını anımsatarak, "Yanı başımızdaki gelişen olay, bizi çok daha korkunç bir felakete ekonomik noktada taşıyabilirdi. Şu anda bir kereye mahsus verdikleri ek vergiler için, yarın için 'iyi ki bunu vermişiz, bunun karşılığını çok daha fazlasıyla aldık' denilecektir. Attığımız adımlarda, faiz yükünü azaltınca halkımıza yansıyan yanı artık düşük olacaktır. Halkımız bunun bedelini ödememeye başlayacak. İşçimizin, memurumuzun özlük haklarında ideale doğru gitmeyi hedefliyoruz. En azından enflasyonun üzerinde şöyle bir 2 puan filan yakalamayı hedefliyoruz" dedi. 
     Erdoğan, Dışişleri Bakanı Abdullah Gül'ün büyükelçiliklere gönderdiği genelgede herhangi bir dernek veya vakıf ismi verilmediğini, "teröre bulaşmamış tüm dernekler" denildiğini belirterek, "Teröre bulaşmadıktan, bir fiili eylemin içerisinde olmadıktan sonra ülke hassasiyetlerini koruyan derneklerle vakıflarla niçin bizim büyükelçiliklerimiz iletişim içinde olmasın " dedi. 
     Kuzey Irak'ta Türkiye'nin kırmızı çizgelerinin ihlali konusunda şu anda bir olumsuzluk olmadığını kaydeden Erdoğan, Irak'ın hem siyasi hem de ekonomik yapılanmasında Türkiye'nin yer alacağına inandığını kaydetti. Erdoğan, "Olaya reel olarak baktığımızda, kendilerinin çıkarını da düşündüğümüzde, inanıyorum ki Türkiye'den yapacakları bu tür alımlar onlar için çok daha faydalı olacaktır" diy konuştu. 
     Siyasi yapılanmada da taleplerin gelmeye başladığını belirten Erdoğan, "Biz de buna olumlu bakıyoruz. Şu anda gerek Dışişlerimiz gerek Genelkurmay bu çalışmaları değerlendiriyor" dedi. Erdoğan, sadece asker talebi olmadığını, fiziki yapılanmaya yönelik vasıflı eleman talebi de olduğunu söyledi. 
     Erdoğan, Hayfa-Kerkük hattından söz edildiğinin hatırlatılması üzerine, bunu şu anda ciddi bir şey olarak görmediğini ve görmek de istemediğini ifade ederek, bunun çok ciddi çağrışımlar yapabileceğini ve ABD'yi de sıkıntıya düşürebileceğini söyledi. 
     Erdoğan, Kıbrıs sorunuyla ilgili olarak da işin başından beri 'çözümsüzlük çözüm değildir' dediğini, bugünde aynı şeyi söylediğinin altını çizerek, hiçbir zaman KKTC Cumhurbaşkanı Rauf Denktaş'ın şahsına yönelik atıfta bulunmadığını ifade etti. Politika ve üslup noktasında sorumluluk taşıyanın sadece Denktaş olmadığını söyleyen Erdoğan, Güney Kıbrıs Rum Kesimi'nin de sorumluluk taşıdığını kaydetti. 
     Güney Kıbrıs Rum Kesimi'nin AB fotoğrafında yer almasını önemsemediklerini belirten Erdoğan, "Bence bu konuda çok ciddi bir yanlış yapıldı. Onlar, o aile fotoğrafını yarın kendileri için bir yüz karası olarak görecekler. Çünkü, AB müktesebatı içerisinde sorunlarını halletmemiş bir ülke AB'ye alınamaz" değerlendirmesinde bulundu. 
     





</TEXT>
</DOC>
