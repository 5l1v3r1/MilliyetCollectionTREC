<DOC>
<DOCNO> 170691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun05.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan ömrü en çok kaç yıl olabilir 
</HEADLINE>
<TEXT>

     Bilim adamları, tıp ve teknoloji alanındaki gelişmelerin, insanoğlunun, bugün eşik sayılan 100 yıldan çok daha fazla yaşamasına olanak verdiğini bildirdiler. 
     Bu konudaki en ilginç açıklama, San Francisco kentinde düzenlenen bilimsel toplantıda konuşan New Jersey tıp okulu öğretim üyelerinden Donald Louria'dan geldi. 
     Louria, ''hücreler ve genlerle oynanması ve nanoteknoloji sayesinde insanoğlunun gelecekte, geçmiştekinden çok daha fazla yaşayabileceği'' tezini ortaya attı. 
     ''Gelecekteki Dünya Toplumu'' konulu konferansa katılan Montclair Üniversitesi profesörlerinden Michael Zey de ''Bunu 2075 yılında görebileceğimizi tahmin ediyorum'' açıklamasında bulundu. Louria ve Zey, ''10 yıl önce kurgubilim kabul edilen bazı şeylerin günümüzde gerçek olduğunun'' da altını çizdiler. 
     ''İnsanların 120-180 yıl yaşamalarına imkan vermek üzere ciddi çalışmalar yapılıyor'' diyen Donald Louria, ''Bazılarının daha da ileri giderek, insanoğlunun 200, 300 hatta 500 yıl bile yaşayabileceğini iddia ettiklerini'' sözlerine ekledi. 
     Konferansa katılmayan bazı uzmanlar ise ''İnsan vücudunun 120 yıldan fazla yaşamak üzere programlanmadığını'' savundular. Bu uzmanlara göre, ''sağlıklı yaşam biçimi ve hastalıklardan korunma yöntemlerine rağmen, beynin ve diğer organların iflas etmesi insanoğlunu bu yaşlarda ölüme götürüyor.'' ''New England 100 Yaşındakiler Araştırma Merkezi'' başkanı Thomas Perls de aynı görüşe katıldı ve ''İnsanoğlunun 180 yaşına kadar yaşamasının tam bir kurgubilim olduğunu'' ifade etti. 
     Perls, insanın 180 yaşına kadar yaşamasını ''uzay mekiğinin Pluto gezegenine ulaşmasına'' benzetti. 
     Pluto, Dünya'dan 4.3 milyar km uzaklıkta bulunuyor. 
     Dünyada şimdiye kadar en uzun yaşadığı kayıtlara geçmiş kişi, 1997 yılında 122 yaşında ölen Fransız asıllı Jeanne Louise Calment. Bu kişinin 119 yaşındayken gözlerinin doğru dürüst görmediği, kulaklarının ise duymadığı, kendisini ziyaret eden Georgia Yaşlılık Bilimi Merkezi direktörü Leonard Poon tarafından açıklandı. 
     
</TEXT>
</DOC>
