<DOC>
<DOCNO> 164873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/yazar/yilmaz.html </URL>
<DATE> 2003/06/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Turusgaz da 1984’e kadar gitti .. 
</HEADLINE>
<TEXT>

     Turusgaz formülünü imzalayanlar, Ruslar ile 1984 yılında imzalanan, ancak 1987 yılında alımına başlanan ilk 6 milyar metreküp doğalgaz alımında geçerli olan formülü baz aldıklarını söylüyorlar. Türkiye’nin milyonlarca dolar daha fazla ödemesiyle sonuçlanan bu formül üzerinde "yanlışlıkla" yapılmış bir değişikliği ise, dikkate almama taraftarı gözüküyorlar. 
     Oysa Rusya Federasyonu ile yapılan ikinci doğalgaz anlaşması olan Mavi Akım’da da Turusgaz’ın 1996 yılında imzaladığı formül geçerli kılınıyor ve Türkiye bu hattan yaptığı ilk alımda bu formül üzerinden fiyat ödüyor. 
     
     "Olmaz" dedi, neler oldu 
     Mart ayında gümbürtüyü kopartan Ruslar... 
     Bu konunun ayrıntılarını daha önceki yazılarımda aktarmıştım. 
     2003 Mart ayında ortaya çıkan tablo karşısında yaşananlar dikkat çekici. 
     O günün Botaş Genel Müdürü Gökhan Bildacı ve Turusgaz anlaşmalarını imzalayan Botaş genel müdürlerinden Gökhan Yardım, Enerji Bakanı Hilmi Güler tarafından tartışmaya davet ediliyor. 
     Yardım, belirttiğim nedenlerden dolayı formülün değişmesini teklif ediyor, Bildacı "Olmaz" diyor... 
     işte Bildacı’nın olmazı, Turusgaz’da formül değişikliği olduğunu ve Türkiye’nin son 5 yılda 368 milyon dolar zarar ettiğini gündeme getiriyor. 
     Hem de nerede 
     Meclis Yolsuzluk Araştırma Komisyonu’nda. Bu komisyonun çalışması Yüce Divan’a kadar gidebilecekken doğalgaz ve enerji yatırımlarına ilişkin açılmış onca soruşturmaya bir de formül ekleniyor... 
     Soruşturmanın ilk ayağı kamuoyuna yansıdığı gibi Enerji Bakanı Güler’in, Yolsuzluk Araştırma Komisyonu’na verdiği ifadeler oluşturmuyor. Biraz daha gerilere, mart ayına gitmek gerekiyor. 
     Ruslar, Mavi Akım’dan ilk satışı yaptıklarında, doğalgaz fiyatını belirleyen baz formülün hatalı olduğunu, değiştirilmesi gerektiğini söylüyorlar. 
     Gökhan Yardım’ın döneminde olduğu gibi bugün de Botaş’ta doğalgaz dairesinde görev yapan bürokratlar ortaya çıkıp, "Biz düzeltiriz" diyorlar, Bildacı "Olmaz" diyor. 
     Gerekçesi açık 
     Taraflarca imzalanmış, paraflanmış, TBMM’den geçmiş, hukuki bütünlüğü olan bu anlaşmayı değiştirme yetkisi yalnızca Meclis’indir... 
     
     Güler kime ceza kesti 
     Dünkü yazımda Yardım, Bildacı ve Güler arasında geçenlerini belirtmiştim. Bu sürecin sonunda, Bildacı Enerji Bakanı Güler’e yaptığı araştırmayı teslim ediyor. Bildacı’nın raporunda, Turusgaz’daki formül değişikliği tablosu ortaya çıkıyor. 
     İşte bu noktadan sonra Güler, hem Turusgaz, hem de bu şirketin Botaş ve Rus şirketi Gazprom ile ortağı olan Türk şirketi Gama’yı da hedef alan açıklamalar yapıyor. 
     Ancak ne hikmetse Güler bir taraftan Gama ve Turusgaz’ı karşısına alırken, öbür taraftan da kendisine bu malzemeyi veren Botaş Genel Müdürü Bildacı’nın da raporu tesliminden bir hafta sonra işine son veriyor. 
     Bildacı’nın yerine Türkmenbaşı’nın sağ kolu Ahmet Çalık’ın enerji şirketlerinin başındaki yönetici Mehmet Bilgiç’i getiriyor. Zaman nasıl ve kime karşı çalışacak göreceğiz. 
     Tabii formül meselesinde henüz atılan taklaların sonuna gelmediğimiz için, Ankara Cumhuriyet Savcılığı’na teslim edilen Mavi Akım soruşturmasının müteahhitlik, avans, Rusya’daki temaslara giremedik. 
     Olacak inşallah. Yeter ki, Mavi Akım iddialarının ilk ortaya çıktığı 1999’dan beri havanda su dövmediğimizi bilelim. 
     Artık kimin neyi niçin yaptığını bilerek yürümek zorundayız. Çok beylik olacak ama, jeostratejik durumumuz da var ya, bunu unutmayalım. Bugün Rusya’nın doğalgazında olduğu gibi, yarın İran’ın petrolünü veya doğalgazını tartışabiliriz... 
     
     

</TEXT>
</DOC>
