<DOC>
<DOCNO> 194752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun14.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan İran'a sert mesaj .. 
</HEADLINE>
<TEXT>

     ABD Dışişleri Bakanı Colin Powell, demokrasinin yaygınlaştırılması için uluslararası topluma çağrıda bulundu. 
     Powell, New York Üniversitesi'nde yaptığı konuşmada, demokrasinin yaygınlaştırılması için dünya çapında taahhüde girilmesi çağrısında bulunurken, İranlı yöneticilere de beklenmedik bir şekilde sert mesajlar verdi. 
     İranlı liderlerin İslamı siyasi amaçlarına alet ettiklerini söyleyen Powell, ''İran halkı özgürlüğünü geri istiyor, bu şüphesiz olacak. İstedikleri İslam'dan uzaklaşmak değil, dini siyaset adına kullananlardan kurtulmak'' diye konuştu. 
     Powell, İran'daki reform yanlılarına ve Nobel barış ödülü sahibi Şirin Ebadi'ye gösterilen ilgiye dikkat çekerek, İranlı dini liderlerin artık geleceklerinden endişe duymaları gerektiğini öne sürdü. 
     Demokrasiyi yaygınlaştırmak için bir kuşağın çalışması gerekeceğini ifade eden Powell, artık bunun ABD için öncelikli siyaset haline geldiğini, çünkü dünyanın uzak bir yerindeki siyasi trajedinin Amerika'yı etkiler hale geldiğini kaydetti. 
     Powell, konuşmasında, Arap ve İslam dünyasında demokrasinin yaygınlaştırılmasına yönelik reform çabalarına değindi, serbest ticaretin, pazarların gelişmesine ve sivil toplumun oluşmasına katkı sağlayacağını belirtti. 
     ABD Başkanı George Bush da geçen hafta yaptığı konuşmada, ülkesinin Ortadoğu'da demokrasiye desteğini yeni politik açılım olarak tanımlamıştı. 
     
     İRAN RADYOSUNDAN TEPKİ 
     İran radyosu ise Powell'ın konuşmasını ''çok saldırgan'' olarak niteledi. 
     BBC dinleme servisinin haberine göre radyonun, Powell'ın konuşmasıyla ilgili haberinde, ''Powell, İran aleyhine birçok kez konuştu, ancak ilk kez bir İslam bilimci cübbesi giyerek İran'ı eleştirdi'' denildi. 
     
</TEXT>
</DOC>
