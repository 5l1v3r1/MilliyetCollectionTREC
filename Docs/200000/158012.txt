<DOC>
<DOCNO> 158012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko07.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Kurda ufak tefek ayarlamalar olabilir 
</HEADLINE>
<TEXT>

     Devlet Bakanı Kürşad Tüzmen, ''kurda şu anda müdahale değil ama ufak tefek ayarlamalar olabilir'' dedi. 
     Devlet Bakanı Tüzmen, gazetecilerin kurun ihracata etkisiyle ilgili soruları yanıtladı. 
     Tüzmen, ''şu anda kura müdahale gerekiyor mu'' şeklindeki soru üzerine, ''şu anda müdahale değil ama ufak tefek ayarlamalar olabilir, çünkü IMF ve Dünya Bankası'na verilen taahhütler çerçevesinde Türkiye ekonomisi yönlendirilmek zorunda. O yönlendirmeler içerisinde, kendi dinamikleri içerisinde bence dengelenecek diye düşünüyorum'' dedi. 
     Tüzmen, ihracatın ithalatı karşılama oranının halen yüzde 68'den yüzde 67'lere inmiş durumda olduğuna işaret ederken, ''ancak bu 60'a düşerse büyük sıkıntı yaratır. 70'in üstü bizim için doğru ve rahatlıkla ihracatımız için sağlıklı olabilecek bir yüzdedir'' dedi. 
     ''Dövizdeki düşüşe müdahale olup olmayacağı ve bunun bir sendrom habercisi olup olmadığı'' yönündeki soruya karşılık Tüzmen, kurun kendi kendini dengeleyeceğini, buna sendrom olarak bakmamak gerektiğini, bunların olağan gelişmeler olduğunu belirtti. 
     Türkiye'nin bugüne kadar sahip olduğu tecrübesiyle, daha önceden yapmış olduğu çalışmalar ve yaşamış olduğu deneyimleri bulunduğuna işaret eden Tüzmen, ''herkes hata yapabilir, ancak aynı hatayı iki kez yapmamak lazım. Düzenlemeler kendi içerisinde yapılabilir'' dedi. 
     ''Dolardaki düşüşün ihracatı güçleştirip güçleştirmediğine'' ilişkin soru üzerine de Tüzmen, dolardaki düşüşün ihracatçının işini güçleştirdiğini, ancak ihracatçının her zaman özveriyle çalışmalarını gerçekleştirdiğini ve bu sıkıntıları da aşacaklarını kaydetti. 
     Önümüzdeki dönemde kurun kendi kendini dengeleyeceğini ifade eden Tüzmen, düşüşün temelinde borsalar ve doların genel düşüşe uğramasının Türkiye'ye yansımasından kaynaklandığını belirtirken, ''ama Merkez Bankası'ndaki ilgili arkadaşlar bu konuda çalışma yapıyorlar'' dedi. 
     
</TEXT>
</DOC>
