<DOC>
<DOCNO> 190612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/spo15.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ulusoy'dan öneri    FUTBOL Federasyonu Başkanı Haluk Ulusoy, teknik adam arayışlarında olan Akçaabat Sebatspor'a Ümit Kayıhan'ı önerdi. Karadeniz ekibi, bu gelişme üzerine tecrübeli hoca ile görüşerek, ilk etapta olumlu yanıt aldı. 
   
   Yol ayrımı    ADANASPOR Teknik Direktörü Yılmaz Vural, Fenerbahçe maçı öncesi disiplinsiz davrandığı gerekçesiyle Necati'yi kadro dışı bıraktı. Golcü futbolcu, PAF takımı idmanlarına kesinlikle katılmayacağını açıkladı. 
   
   Inter sallandı    EMRE ve Okan'ın formasını giydiği Inter takımında, forvet oyuncusu Muhammed Kallon'un dopingli çıktığı bildirildi. İtalya Milli Olimpiyat Komitesi, Udinese maçından sonra yapılan testlerin pozitif çıktığını açıkladı. 
   
   Nihat tepkisi    İSPANYOL basını, Real Sociedad'ın Juventus'a 4 - 2 yenildiği maçın faturasını teknik direktör Denoueix'e çıkarttı. Gazetelerde, Nihat'ı ilk on birde oynatmayan Fransız teknik adamın, takımı yaktığı iddia edildi. 
   
   Mehmet yetmedi    NBA'DE takımlar yeni sezon hazırlıklarını yoğun bir şekilde sürdürüyor. Detroit Pistons, önceki geceki özel maçta Milwaukee Bucks'a evinde 97 - 86 yenilirken, 20 dakika sahada kalan Mehmet Okur 10 sayı attı. 
   
   Ayuso geldi    BEŞİKTAŞ Basketbol Takımı'nın yeni transferi Larry Ayuso dün İstanbul'a geldi ve takımla birlikte idmana çıktı. Porto Riko Milli Takımı'nın yıldızı, "Türkiye hakkındaki tüm bilgileri Hidayet Türkoğlu'ndan aldım" dedi. 
   
   Efes galip, Ülker mağlup    ERKEKLER Basketbol Ligi'nin iddialı ekiplerinden Ülkerspor, Maccabi Tel Aviv ile dün yaptığı hazırlık maçını 89 - 62 kaybetti. İstanbul Tekelspor ile karşılaşan Efes Pilsen ise karşılaşmadan 93-72 galip ayrıldı. 
   
   Yerimiz değişmedi    FIFA'NIN her ay yaptığı değerlendirmede Türkiye, bu ay 742 puanla, İtalya ve Meksika ile birlikte yine 8. sırada yer aldı. Klasmanda, son Dünya Şampiyonu Brezilya, 854 puanla zirvedeki yerini korurken, Letonya 524 puanla 73.'lükten 69.'luğa çıktı. 
   
   Chambers yıkıldı    İNGİLTERE'NİN 2004 Atina Olimpiyatları'nda altın madalya beklediği erkekler 100 metre Avrupa Şampiyonu Dwain Chambers, dopingli çıktı. Chambers'a yapılan testlerde "terahydrogestrinone" maddesine rastlandı. 
   
   
   
</TEXT>
</DOC>
