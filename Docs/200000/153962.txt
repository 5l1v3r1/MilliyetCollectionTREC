<DOC>
<DOCNO> 153962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun11.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Suriye'den Hizbullah örgütünü "dağıtmasını " istiyor 
</HEADLINE>
<TEXT>

     ABD Başkanı George Bush'un ulusal güvenlik danışmanı Condoleezza Rice, ABD'nin Suriye'den, Lübnan'da faaliyet gösteren Hizbullah örgütünü dağıtmasını istediğini söyledi. 
     Rice, İsrail'de yayımlanan Yediot Ahronot'a yaptığı açıklamada, ''Suriye'den her fırsat olduğunda terörizme artık destek vermemesini, Hizbullah'ı dağıtmasını, terör gruplarının Şam'daki karargahlarını kapatmasını ve Lübnan'ın güneyindeki roketlerin İsrail'e karşı oluşturduğu tehdidi bertaraf etmesini istiyoruz'' dedi. 
     Rice'ın ''roket tehdidi'' sözleriyle, İsrail-Lübnan sınırına uzun menzilli roketlere sahip Hizbullah milislerinin konuşlandırılmasını kastettiği belirtiliyor. 
     Rice'ın bu açıklamayı, ABD Dışişleri Bakanı Colin Powell'ın Şam ziyaretinden kısa bir süre önce yaptığına dikkat çekiliyor. Powell'ın bu gece Şam'ı ziyaret etmesi bekleniyor. 
     Powell, dün Madrid'de yaptığı açıklamada, Şam'daki temasları sırasında, ''Hizbullah'ın Lübnan'ın güneyindeki varlığı ve Şam'daki terör örgütleri bürolarının bulunması'' konularının ele alınacağını belirtmişti. 
     Suriye Dışişleri Bakanı Faruk El Şara ise dünkü açıklamasında, kendilerine Hizbullah'ın silahsızlandırılması yönünde talep geldiğini söylemişti. El Şara, Şam yönetiminin, Hizbullah'ı Lübnan sosyal yapısı içindeki siyasi bir parti olarak gördüğünü belirtmişti. 
     ABD yönetiminin terör örgütleri listesinde yer alan Hizbullah'ın, İsrail güçlerine karşı Lübnan'ın güneyinde yürüttüğü mücadelenin ardından, İsrail güçleri 2000 yılının Mayıs ayında işgal ettiği bölgeden çekilmek zorunda kalmıştı. 
     15 yıllık Lübnan iç savaşını bitiren 1989 anlaşmasıyla Suriye güçleri, Lübnan'daki barış ve güvenliğin garantörü olmuştu. 
     Suriye ilk kez 1976'da iç savaşı önlemek için Lübnan'a girmiş, ancak daha sonra çatışmanın içine çekilmişti. Kuzey ve doğudan Suriye'nin komşusu olan Lübnan, Suriye'nin güvenliği açısından önem taşıyor. 
     Lübnan'da bir zamanlar 35 bin askeri bulunan Suriye, bu ülkedeki askeri varlığını 2001'de azaltmaya başlamıştı. 
     




</TEXT>
</DOC>
