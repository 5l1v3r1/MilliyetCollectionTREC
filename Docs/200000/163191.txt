<DOC>
<DOCNO> 163191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sonspo07.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi "Mustafa Doğan Fenerbahçe kaosundan kurtuldu" 
</HEADLINE>
<TEXT>

     Fenerbahçe'den bu sezon Almanya'nın FC Köln takımına transfer olan Mustafa Doğan, gelecek hafta Köln'e gelerek, Hahnwald semtindeki villasına yerleşecek. 
     ''Kölner Express'' gazetesi, ''Mustafa Doğan, sonunda Fenerbahçe kaosundan kurtuldu'' başlığıyla verdiği haberde, Doğan'ın, Fenerbahçe'den hala alacaklı olduğunu, ancak bu sorunla ilgili olarak kulüple anlaşmaya gideceğini yazdı. Doğan, bazı Türk gazetelerinde yer alan ''Daum'un geleceğini bilseydim Fenerbahçe'den ayrılmazdım'' dediğinin belirtildiği haberlerin doğru olmadığını belirtti. 
     Gazetenin diğer bir haberinde de Almanya'nın Bayer Leverkusen takımında top koşturan Yıldıray Baştürk'e İskoçya'nın Celtic takımının talip olduğu bildirildi. 
     Celtic'in Baştürk'e 4 milyon 500 bin euro transfer ücreti teklif ettiği, ancak Baştürk'ün, bu teklifi kabul etmeyerek Bayer Leverkusen ile 2004 yılına kadar olan sözleşmesini tamamlamak istediği belirtildi. 
     Baştürk, ''Celtic'e geçmek benim için geri adım olur'' dedi. 
     
</TEXT>
</DOC>
