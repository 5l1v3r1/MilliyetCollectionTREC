<DOC>
<DOCNO> 182074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yasam/yas04.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne karnında ilk gülümseme 
</HEADLINE>
<TEXT>

   İngiliz profesör, tarama teknolojisiyle, anne karnındaki 26 haftalık bebeğin fotoğrafını çekmeyi başardı... 
      DIŞ HABERLER SERVİSİ 
   
   İngiliz Kadın Hastalıkları ve Doğum Uzmanı Prof. Dr. Stuart Campbell, tarama teknolojisiyle, anne karnındaki 26 haftalık bir bebeğin fotoğrafını çekmeyi başardı. Böylece Prof. Campbell, ultrasonda kullanılan tarama teknolojisi sayesinde 6 aylık bir fetusun anne karnındaki gizemli dünyasını açığa kavuşturan ilk bilim adamı oldu. Bugüne kadar, uzmanlar tarafından anne karnındaki doğmamış bebeğin sağlık durumu ve aktivitesinin analiz edilebilmesi için ultrasonun en gelişmiş 3D 4D taramasıyla elde edilen görüntüler kullanılıyordu. Ancak Prof. Dr. Campbell, tarama teknolojisini kullandığı özel bir yöntemle bu alanda 26 haftalık bir bebeğin yüzünün fotoğrafını çekerek bu alanda yeni bir çığır açmayı başardı. 
   Yeni görüntüleme yöntemiyle ilgili olarak ileride yapılacak araştırmalarda, müzik gibi bir dış uyarıcıya veya doğum öncesi müdahalelere karşı bebeğin yüz ifadesi ve hareketlerindeki değişikliklerin de görülmesinin mümkün olabileceği kaydediliyor. 
   
   
</TEXT>
</DOC>
