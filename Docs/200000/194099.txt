<DOC>
<DOCNO> 194099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur35.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yetkinin meclise iadesi sözkonusu değil 
</HEADLINE>
<TEXT>

     Başbakan Tayyip Erdoğan, asker gönderme yetkisinin daha önceki açıklamalarıyla çelişmediğini belirtirken, yetkinin TBMM'ye iade edilmesinin de sözkonusu olmadığını söyledi. 
     Erdoğan, AKP milletvekillerine vereceği iftar için İller Bankası tesislerine gelişinde gazetecilerin asker gönderme yetkisinin kullanılmayacağı kararıyla ilgili sorularını yanıtladı. Erdoğan, karara ilişkin Dışişleri Bakanlığı'ndan yapılan açıklamayla söyleyeceklerinin aynı yönde olacağını vurguladı. 
     Erdoğan, gazetecilerin daha önce "Irak'ta olmalıyız" dediğini söylemeleri üzerine de, "Söylediklerimi çarptırmayın. Biz olması gereken neyse onları yapıyoruz ve yapacağız. Nitekim hatırlarsanız 7 Ekim'deki Parlamento görüşmelerinden sonra bugün burdan çıkan karar yarın oraya asker göndereceğiz anlamında değildir' demiştik" diye karşılık verdi. 
     Erdoğan, "Yetki Meclis'e sevkedilecek mi" sorusunu, "Hayır, hayır. Öyle birşey sözkonusu değil" diye yanıtladı. 
     
</TEXT>
</DOC>
