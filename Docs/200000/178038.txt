<DOC>
<DOCNO> 178038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo17.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih 2. kaptan olmamı Daum istedi... 
</HEADLINE>
<TEXT>

     Fenerbahçe Futbol Takımı'nın yeni 2. kaptanı Fatih Akyel, kendisini bu göreve teknik direktör Christoph Daum'un layık gördüğünü söyledi. 
     Samandıra Tesisleri'nde yapılan antrenmandan sonra Fatih Akyel ve Selçuk Şahin, düzenledikleri basın toplantısında gazetecilerin sorularını yanıtladı. 
     Fatih Akyel, Almanya'dan kamptan döndükten sonra Daum'un, Ümit Özat ile kendisini yanına çağırdığını ifade ederek, ''Daum, bana '2. kaptan sensin' dedi. Fenerbahçe'de kaptanlık görevinden onur duyacağımı söyledim ve kabul ettim'' dedi. 
     Geçen sezondan kalan cezası nedeniyle ligin ilk 3 haftasında forma giyemeyen Fatih, oynamayı özlediğini vurgulayarak, şöyle konuştu 
     ''Bu hafta Diyarbakır'daki maçla birlikte sahalara döneceğim, dilerim bu maçta iyi futbol oynar 3 puanı alırız. Fenerbahçe'ye hiçbir takım ters gelmez. Diyarbakırspor maçlarından sonra 2 teknik direktörümüzün ayrılması tesadüf oldu. Elazığspor'u farklı skorla yendik ama o maç ölçü olmaz. Şimdi Diyarbakırspor'u da deplasmanda yenerek, taraftarlarımıza iyi yolda olduğumuzu göstereceğiz.'' Gazetecilerin, takıma yeni oyuncu transfer edilmesiyle ilgili soruları üzerine Fatih, savunma için transfere gerek olmadığını düşündüğünü kaydederek, ''İstanbulspor maçından sonra son 2 maçta Luciano ve Ümit savunmada birbirlerine iyi uyum sağladı. Bana göre transfere gerek yok. Ama buna teknik direktörümüz Daum karar verecek'' diye konuştu. 
     Fatih Akyel, Avrupa'nın en iyi takımlarından birine transfer olan Rüştü'ye ne kadar güvendilerse, Recep'e de öyle güvendiklerini, genç kalecinin sezon sonuna dek başarılı bir biçimde kaleyi koruyacağına inandığını söyledi. 
     Kartlar konusunda geçen sezon şanssızlık yaşadığını anlatan Fatih, bu sezon böyle şeyler yaşamayacağını anlattı. 
     Fatih, bu sezon takımın daha çok mücadele ettiğini ve daha çok koştuğunu belirterek, ''Artık şampiyon olmak zorundayız. Bunu çok istiyoruz. Bu yüzden daha çok çalışmalıyız. Taraftarlarımızı sezon sonunda mutlu etmek istiyoruz'' dedi. 
     
     SELÇUK ''TOP KAYIPLARIMA ÇOK ÜZÜLÜYORUM'' 
     Fenerbahçe'nin genç oyuncusu Selçuk Şahin ise maçlarda top kayıpları yapınca çok üzüldüğünü söyledi. 
     Selçuk, takım hücuma çıkarken kendisinin yaptığı top kayıplarının tehlikeli olduğunu ifade ederek, ''Ben hata yaptığım zaman gol oluyor. Fransa'daki FIFA Konfederasyon Kupası'nda da, ligde de böyle oldu. Bunlara üzülüyorum. Ama ben kendime güveniyorum. Top kaybı yapacağım diye korkak oynamam. Yapıcı eleştirileri saygıyla karşılıyorum'' diye konuştu. 
     Daum'un sol kanatta görev verdiği Tuncay ile ilgili bir soruya ise Selçuk, ''Tuncay, uzun süredir forvet oynuyordu. Şimdi yeni yerine alışmaya çalışıyor. Bence Tuncay sahanın her yerinde oynayabilecek bir futbolcudur'' diyerek yanıt verdi. 
     Selçuk, Elazığspor maçını farklı skorla kazanmalarına karşın çok fazla gol kaçırdıklarını anlatarak, ''15-1 bitebilirdi. 5-1 olunca rahatlık oldu galiba o yüzden daha farklı olmadı. Ben 1-1 iken müsait pozisyonda atamadım'' dedi. 
     Daum'un her mevkide alternatifinin olmasını istediğini dile getiren Selçuk, hangi bölgelere transfere ihtiyaç olduğunu en iyi Alman çalıştırığının bileceğini kaydetti. 
     Selçuk, şanssız İstanbulspor yenilgisinin ardından son 2 haftadır galip geldiklerini, bundan sonra maçların hepsini kazanmak istediklerini söyledi. 
     
</TEXT>
</DOC>
