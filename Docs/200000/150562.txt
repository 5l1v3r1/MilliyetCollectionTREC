<DOC>
<DOCNO> 150562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur36.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mini Cooper'ın üretici ve ithalatçısına dava... 
</HEADLINE>
<TEXT>

     E-5 Karayolu'nun Göztepe mevkiinde geçen yıl Mini Cooper model aracın kaza yapması sonucunda hayatını kaybeden 3 kişinin aileleri, aracın üretici ve ithalatçısı firmalara 625 milyar liralık maddi-manevi tazminat davası açtı. 
     Göztepe'deki Vecdi Turan Üstgeçidi'ne çarpan 34 ALA 09 plakalı Mini Cooper'ın içinde ölen araç sürücüsü Bahçeşehir Üniversitesi Bilgisayar Mühendisliği 1. sınıf öğrencisi Alpaslan Armağan, üniversiteye giriş sınavlarına hazırlanan Levent Çelikdemir ve Murat Bahtiyar'ın aileleri, avukatları aracılığıyla Kadıköy 3. Asliye Hukuk Mahkemesi'nde dava açtı. 
     Armağan, Çelikdemir ve Bahtiyar ailelerinin vekilleri Yarsuvat Hukuk Bürosu avukatlarının dava dilekçelerinde, ''ithal edilip yeni satın alınan ve trafiğe 1 saat önce çıkan Mini Cooper BMW model aracın frenlerinin tutmaması ve araçtaki hava yastıklarının hiçbirinin açılmaması sonucunda kazanın meydana geldiğini'' belirtilerek, üretici BMW Bayerische Motoren Werke AG ile ithalatçı Borusan Otomotiv İthalat ve Dağıtım A.Ş. aleyhine 625 milyar lira tutarında maddi-manevi tazminat talep edildi. 
     
     BABA ALİ ARMAĞAN'IN ACISI 
     Oğlu Alpaslan'ın acısını halen ilk günkü gibi yaşadığını ifade eden Pet-Line Petrol Dağıtım Şirketi'nin sahibi Ali Armağan, kazanın üzerinden 1 yıl geçtiğini hatırlattı. 
     Armağan, ''Dünyaları verseler yerini tutmaz. Ama başka Alpaslanlar, Leventler, Muratlar ölmesin diye bu davayı açtık'' diye konuştu. 
     Sözlerini ağlayarak sürdüren Ali Armağan, şunları kaydetti 
     ''Allah, bazılarını çok özel yaratmış. Onu herkes tanırdı. Artık onu tanıyanların bulunduğu caddeye çıkamıyorum. Bir yıldır uyku tutmuyor. Allah onu çok güzel yaratmıştı. Aldığı her şeyi arkadaşlarıyla paylaşırdı. Daha giymeden onlara verirdi. Hiçbir kötü alışkanlığı yoktu. Sigara kullanmazdı, içki içmezdi.'' Annesi öldükten sonra Alpaslan'ı kendisinin büyüttüğünü anlatan Armağan, ''10 yıl onu koynumda büyüttüm. Her şeyi ile ilgilendim. Sabahları hazırlayıp kendim okula gönderdim. Dünyam yıkıldı, yüreğim yanıyor'' dedi. 
     Ölmeden istediği tek şeyin sorumluların hak ettiği cezayı bulması olduğunu söyleyen Armağan, 6 hava yastığının hiçbirisinin açılmadığı ve aracın frenlerinin tutmadığının bilirkişi raporuyla da belirlendiğini kaydetti. 
     
     KAZA... 
     E-5 Karayolu'nda 27 Nisan 2002 tarihinde meydana gelen kazada, Pet-Line Petrol Dağıtım Şirketi'nin sahibi Ali Armağan'ın oğlu Alparslan Armağan'ın kullandığı 34 ALA 09 plakalı otomobil, Kozyatağı yönüne giderken bir minibüse ve İlyas Vardar 52 adlı yayaya çarptıktan sonra üstgeçidin demir ayaklarının altına girmişti. 
     Kazada, hava yastıkları açılmayan araçta bulunan 3 kişi ile birlikte yaya İlyas Vardar da hayatını kaybetmişti. 
     





</TEXT>
</DOC>
