<DOC>
<DOCNO> 186322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur38.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubuna'nun kuryeleri çanta dolusu para ile gözaltında 
</HEADLINE>
<TEXT>

     Gaziantep Emniyet Müdürlüğü Organize Suçlar ve Kaçakçılık Şube Müdürlüğü ekiplerinin düzenlediği operasyonda, Uzan Grubu'na ait çimento fabrikalarından yapılan satışlardan elde edilen paraları banka havalesi yapılmadan, kurye olarak İstanbul'a götürmek istediği iddia edilen 4 kişi yakalandı. Araç içinde 2 çantada bulunan 150 bin Euro ile 235 milyar paraya el konuldu, 4 kişi gözaltına alındı. 
     Uzan Grubu'na ait Çimento şirketlerinin, satışlardan elde edilen paraların, banka kullanılmadan kuryeler vasıtasıyla taşındığı iddiası üzerine harekete geçen Gaziantep Emniyet Müdürlüğü Kaçakçılık ve Organize Suçlar Şube Müdürlüğü görevlileri, Şanlıurfa Maden Çimento adına kiralanan 63 VA 675 plakalı aracın Şanlıurfa'dan İstanbul'a gideceği bilgisini aldı. 
     Gaziantep il sınırlarına giren Aziz Korkmaz yönetimindeki 63 VA 675 plakalı aracı takibe alan İstihbarat ile Kaçakçılık Organize Suçlar Müdürlüğü ekipleri, aracın Gaziantep Çimento Fabrikası'na giriş yaptığını gördü. Bir süre sonra aracın çimento fabrikasından 4 kişi ile birlikte çıkıp, TAG Otoyolu'na girmesi ile takibi sürdüren ekipler, otomobili Nurdağı İlçesi Atatürk Viyadüğü üzerinde durdurarak, arama yaptı. 
     Yapılan aramada, otomobilin bagaj kısmında 2 ayrı çanta içerisinde toplam 150 bin Euro ile 235 milyar lira ele geçirildi. 
     Otomobilde bulunan ve Rumeli Holding müfettişi olduğu bildirilen Ahmet Akön 29 , Rumeli Holding çalışanı Ahmet Alev 32 , şoförler Aziz Korkmaz 41 ve Muzaffer Badilli 45 gözaltına alındı. 
     Zanlılardan Akön, ilk ifadesinde nakil etmeye çalıştıkları paranın Rumeli Holding'e ait olduğunu, paraların Şanlurfa Çimento, Ergani Çimento ve Gaziantep Çimento A.Ş'den tahsil edildiğini söylediği öğrenildi. 
     Yetkililer, Uzan Grubu'na ait tüm fabrikalar üzerinde Şişli Cumhuriyet Başsavcılığı'nın bir süre önce aldığı karar gereği ihtiyati tedbir kararı bulunduğunu, bu paraların bankaya yatması gerekirken, yasadışı yol tercih edilerek kurye yolu ile kaçırılmaya çalışıldığını söylediler. 
     Olayla ilgili soruşturma sürdürülüyor. 
     
</TEXT>
</DOC>
