<DOC>
<DOCNO> 187568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo18.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bayan kırmızı kart" erkekleri geride bıraktı.. 
</HEADLINE>
<TEXT>

     Trabzon'da yapılan bölgesel klasman hakemleri atletik testine katılan Karadeniz'in tek bayan hakemi Nesrin Ün, koşu derecesiyle grubunda yer alan erkeklerin yarısını geride bırakmayı başardı. 
     Hüseyin Avni Aker Stadı'nda yapılan teste katılan A Klasman bayan hakemi, 12 dakikada 2 bin 400 metre koşması yeterliyken, 2 bin 940 metre koşarak erkek hakemlerin yarısından daha iyi derece yaptı. 
     Özel Ordu Koleji'nde beden öğretmenliği yapan Ün, A.A muhabirine yaptığı açıklamada, 1995-96 sezonunda lise yıllarında Ordu'da yerel bir gazetede görev yaparken, beden eğitimi öğretmeninin tavsiyesiyle hakemliğe başladığını ve 8 yıldır bu görevde bulunduğunu söyledi. 
     Ataerkil bir toplumda yaşandığı için bayanların futbola fazla yönlenmediğini kaydeden Ün, şöyle devam etti 
     ''Bayanlar evde kek yapmasıyla anılmasın. Bu mesleği bayanlarda yapabilir. Neticede bu işi iyi yaptığımıza inanıyoruz. Yavaş yavaş sayımız da artıyor. Sahada, sadece hakemsiniz. Hiç bir biçimde dışlanmadığınız gibi destek de görüyorsunuz.'' 
     
     ''BAYAN KIRMIZI KART'' 
     Nesrin Ün, hakemlik hayatında saha içinde hata yapan hiçbir futbolcuyu affetmediğini söyledi. 
     Bir maçta verdiği 4 kırmızı kart nedeniyle adının ''Kırmızı kart Nesrin'e'' çıktığını da ifade eden Ün, ''Ancak hiçbir tepki almadım. Kesinlikle hak ettiği zaman hiçbir futbolcuyu affetmem'' dedi. 
     Bayanların yer aldığı maçlarda tribünlerde ve futbolcular arasında otokontrolün daha üst boyuta ulaştığını da ifade eden Ün, ''Bayan hakemlerin artması ve liglerde de görev almalarıyla, tribünlerde çıkan olayların daha aza ineceğini düşünüyorum'' diye konuştu. 
     
</TEXT>
</DOC>
