<DOC>
<DOCNO> 197374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/spo03.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine neşter çıktı 
</HEADLINE>
<TEXT>

   Terim, Denizli yenilgisi sonrası kafasındaki revizyonu hayata geçirmeye karar verdi, "Malatya maçını bekleyin" sözleriyle radikal değişime işaret etti 
      
   'Beklenen verilmedi' 
   KÖTÜ futbolun Denizli önünde de devam etmesi üzerine Fatih Terim, Florya'da oyuncularıyla olağanüstü bir toplantı yaptı. Terim, maçtan sonra da revizyondan söz etti ve "Ağlayacak halimiz yok. Pes etmeyeceğiz. Galatasaray oynarken yüreğini koymalıdır. Bazı arkadaşlardan beklentimizin cezasını çektik. Çözüm var, ama yarış sürerken kabuk değiştirmek kolay olmuyor. Malatya maçını bekleyin" mesajını gönderdi. 
   
   'Ocakta görüşeceğiz' 
   RADİKAL kararlar arefesinde bulunan Galatasaray'ın hocası, şöyle devam etti "Sistemse sistem, oyuncu ise oyuncu değişikliği olacak. Galatasaray'a zarar vermeye başlarsak tedbir gerekir. Tamas'ı Petre'yi bir maçta yiyiyoruz, ama 15 hata yapana dokunmuyoruz. Herkese özveri ve anlayış gösterildi. Önlem zamanı geldi. Ocakta görüşeceğiz. Bu profesyonel bir yaşam. Göndermek de transferdir". 
   
   Dört isim daha 
   FATİH Terim, yönetim ile de uzun süredir temasta bulunduğunu belirtip, "Nöbet değişimi yaşanabilir. Bir çocuk kabiliyetli değilse, onun ebeveynlerine bunu söylemek lazım gelir" yorumunu yaptı. Hedefteki isimlere Batista, Frank de Boer, Abdullah ve Hasan Şaş'ın da eklendiği, bu oyuncuların performanslarında herhangi bir değişiklik olmazsa, ara transferde durumlarının masaya yatırılacağı öğrenildi. 
   
   Çizme'den pis koku    İtalyan basını, Galatasaray-Juventus maçının İsviçre, Avusturya veya Almanya'da oynanacağını iddia etti. UEFA'nın bu konuda Juve'ye garanti verdiği belirtildi 
   Yine aynı oyun 
   ŞAMPİYONLAR Ligi'nde Galatasaray ile oynayacağı maçı terör bahanesiyle erteleten Juventus, İstanbul'a gelmemek için çalışmalarını hızlandırdı. İtalyanlar, UEFA'yı baskı altında tutabilmek için gündeme maçın oynanabileceği aday ülkeleri getirdi. Çizme basını, karşılaşmanın İsviçre, Avusturya veya Almanya'da oynanacağını, bu konuda gereken garantinin aldığını iddia etti. 
   
   'Mantıklı olmaz' 
   JUVENTUS Teknik Direktörü Marcello Lippi, ilginç açıklamalarını dün de sürdürdü. Tecrübeli hoca, "Karşılaşma İstanbul'da oynatılırsa şaşırırım. Mantıklı olmak gerekiyor. Bombalı saldırılara sahne olmuş, aynı sahnelerin yinelenme riskinin de bulunduğu bir kentte maç oynatılması saçma olur. Bunları UEFA da düşünüyor ve gerekli kararı da vereceklerdir" diye konuştu. 
   
   'Olaylar farklı' 
   LİPPİ, 1998 yılında da İstanbul'a gitmek istemediklerinin hatırlatılması üzerine, "İki olay arasında çok fark var" yorumunu yaptı. Juve'nin hocası şunları söyledi "O zamanki gerilimin nedeni Öcalan kriziydi. Diplomatik krizle, onlarca insanın öldüğü şimdiki durum aynı şey değil. 5 yıl öncesine oranla çok daha berbat bir durum." 
   
   
</TEXT>
</DOC>
