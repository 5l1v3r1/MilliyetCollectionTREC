<DOC>
<DOCNO> 160230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur10.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlıktan sınır kapılarına uyarı "Almancı" tabirini kullanmayın 
</HEADLINE>
<TEXT>

     İçişleri Bakanı Abdülkadir Aksu, sınır kapılarında, yurtdışında yaşayan Türk vatandaşlarına en üst düzeyde ilgi, kolaylık gösterilmesini ve ''Almancı'' tabirinin kullanılmasından kaçınılmasını istedi. 
     Aksu, ''Hudut Kapılarımızda Vatandaşlarımıza ve Turistlere Yönelik Uygulamalar'' konulu genelge yayımladı. 
     Bakan Aksu, tatilini geçirmek amacıyla Türkiye'ye gelen yabancıların ve Türk vatandaşlarının, hudut kapılarında giriş-çıkış işlemlerinden dolayı sıkıntı yaşamalarının önlenmesini, yurtdışında yaşayan vatandaşlara hudut kapılarında en üst düzeyde ilgi ve kolaylık gösterilerek, kendi ülkesine gelmenin ve vatandaş olmanın ayrıcalığının hissettirilmesini istedi. 
     2003 yılı turizm sezonunda yapılması gerekenler ve alınacak tedbirlere değinen Aksu, bunları şöyle sıraladı 
     ''Hudut kapılarında artan iş hacmine uygun olarak gerek teknik gerekse personel takviyesi bakımından her türlü tedbir alınacak. 
     Yoğunlaşan hudut kapıları, yabancı dil bilen personel ile takviye edilecek. 
     Özellikle Antalya, Muğla-Dalaman ve Milas-Bodrum havaalanlarından çıkış yapacak yolcuların işlemlerinin süratle tamamlanması için, uçakların belli saatlerde yoğunlaşmasına meydan verilmemesi konusunda il turizm müdürlüğü ve seyahat acenteleri ile birlikte gerekli planlamalar yapılacak. 
     Hudut kapılarında gerektiğinde, güvenlik nedeniyle bayan yolcular üzerinde yapılacak arama işlemleri için bayan personel görevlendirilecek.'' 
     
     ALMANCI TABİRİ KULLANILMAYACAK 
     Yurtdışında yaşayan Türk vatandaşlarına en üst düzeyde ilgi ve kolaylık gösterilmesini, özellikle ''Almancı'' tabirinin kullanılmasından kaçınılmasını isteyen Aksu, vatandaşlara, ''Anavatanlarına gelmenin ayrıcalığı görevlilerimizin davranışlarıyla hissettirilecektir'' dedi. 
     
     ÇİFTE TABİYETLİ VATANDAŞLAR 
     Genelgesinde, çift tabiyetli vatandaşların yurda giriş çıkışları konusuna da değinen Aksu, bu vatandaşların yurda giriş-çıkışlarında hamili oldukları pasaport veya pasaport yerine geçerli belgelerden istedikleri herhangi birini kullanabileceklerini bildirdi. 
     Bu vatandaşların giriş-çıkışlarında T.C. pasaportu kullanma zorunluluğunun yürürlükten kaldırıldığını hatırlatan Aksu, bu kişilerin T.C. pasaportu taşımaya ve giriş-çıkışlarında T.C. pasaportu kullanmaya zorlanmayacaklarını kaydetti. 
     Aksu, söz konusu vatandaşlardan, yurda giriş-çıkışlarında ve Türkiye'de kalışlarında çalışma ve ikamet izni aranmayacağını da belirtti. 
     
     PEMBE KART HAMİLLERİ 
     Aksu, genelgesinde, doğumla Türk vatandaşlığını kazanan, sonradan Bakanlar Kurulu'ndan vatandaşlıktan çıkma izni alarak yabancı bir devlet vatandaşlığını kazanan kişilerin ve bunların kanuni mirasçılarının, diğer yabancılardan, Türk vatandaşlığını kaybetmenin sonuçlarını düzenleyen 403 Sayılı Türk Vatandaşlığı Kanunu'nun 29. maddesinin 1995'te 4112 Sayılı Kanun ile değiştirilmesiyle ayırt edildiğini hatırlattı. 
     Türkiye Cumhuriyeti'nin milli güvenliğine ve kamu düzenine ilişkin hükümler saklı kalmak kaydıyla, bu kişilerin Türkiye'deki bazı haklarının devamına imkan tanındığını belirten Aksu, bu hakların ülkede ikamet, seyahat, çalışma, miras, taşınır-taşınmaz mal iktisabı ve ferağı gibi haklar olduğunu kaydetti. 
     Aksu, bu kişilere istekleri halinde, yetkili birimler tarafından ''4112 Sayılı Kanunla Saklı Tutulan Hakların Kullanılmasına İlişkin Belge'' Pembe Kart verildiğini anımsattı. 
     Bakan Aksu, Pembe Kart'ın hiçbir zaman kimlik olarak algılanmaması gerektiğine işaret etti. 
     Bu kişilerin, Türkiye'de Türk vatandaşlarının tabi olduğu kurallarla çalışabileceklerini, bu nedenle çalışma izni ve çalışma vizesi almalarının istenmeyeceğini bildiren Aksu, Pembe Kart hamili olmasına rağmen birtakım gerekçelerle yabancı muamelesine tabi tutulmak isteyenlere, yabancı işlemi uygulanacağını kaydetti. 
     Aksu, söz konusu kişiler, Türkiye'de ikamet tezkeresi almaksızın Türk vatandaşı gibi ikamet edebilecekleri için, hudut kapılarında kendilerinden vize süresinin bittiği gerekçesi ile cezalı vize harcı ve ikamet tezkeresi bedeli alınmayacağını belirtti. 
     
     ''KABA DAVRANIŞLARDAN KAÇINILACAK'' 
     Aksu, genelgesinde, şu konulara dikkat edilmesini istedi 
     ''- Turistlere, rehberlik ve danışma konularında yardımcı olunacak. 
     - Türkiye'ye gelen yabancı turistler, uyruklarına göre tabi oldukları vize umumi hükümlerinde belirtilen esasların dışında farklı ve keyfi muamelelere tabi tutulmayacak. 
     - Halkla ilişkiler geliştirilerek, kaba davranışlardan kaçınılacak. 
     - Turizm mevsiminde tarifeli seferlerden ziyade büyük ölçüde charter uçuşlarının gerçekleşmesi ve yolcuların gün içine eşit olarak dağılmadan belirli pik saatlerde gelmesi sebebiyle, özellikle pik gün ve saatlerde personel takviyesi yapılarak, boş kontuar bırakılmadan giriş-çıkış işlemlerinin tüm kontuarlardan yapılması sağlanacak.'' 
     
</TEXT>
</DOC>
