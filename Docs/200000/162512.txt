<DOC>
<DOCNO> 162512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo22.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da şok gelişme, Hagi gelmiyor 
</HEADLINE>
<TEXT>

     Bursaspor'un 18 Haziran'da yapılacak kongresinde, başkan adaylığına kesin gözüyle bakılan ve Georghe Hagi'yi teknik direktörlüğe getirmek için girişimde bulunan Fikret Üstenci, ''gerekli desteği bulamadığı'' gerekçesiyle adaylıktan çekildiğini açıkladı. Üstenci, 2 Haziran Pazartesi günü Erdoğan Bilenser başkanlığındaki yönetimin istifa kararının ardından, ''Gerekli destekleri gördüğüm taktirde aday olabilirim'' biçiminde açıklama yaptığını anımsattı. 
     Bu süre içinde yaptığı temaslarda bu desteği oluşturamadığını belirten Üstenci, ''Bu şartlar altında kesin olarak aday olmadığımı belirtmek istiyorum ve kamuoyunu meşgul ettiğim için özür diliyorum'' diye konuştu. 
     Üstenci'nin oluşturmaya çalıştığı listesinde yer alacaklarını açıklayan Erkan Körüstan ve Yunus Egemenoğlu da ''Biz de Fikret Üstenci ile birlikte hareket ediyoruz. Bundan sonra hiçbir yönetim oluşumunun içinde yer almayacağız'' dediler. 
     
</TEXT>
</DOC>
