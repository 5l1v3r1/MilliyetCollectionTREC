<DOC>
<DOCNO> 195915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo02.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Letonya'nın kazanmasını hakem sağladı 
</HEADLINE>
<TEXT>

     A Milli Takım Teknik Direktörü Şenol Güneş, Letonya'nın 1-0 galibiyetiyle sonuçlanan karşılaşma sonrası yaptığı açıklamada, ''Rakibimizin galip gelmesini hakem sağladı'' dedi. 
     Avrupa Futbol Şampiyonası elemeleri baraj maçlarından ilkini oynadıklarını ve 1-0 mağlup olduklarını hatırlatan Şenol Güneş, ''Bu maçı kazanmak istiyorduk ama olmadı. Tamamen olumsuz koşullarda oynanan bir futbol vardı. Saha ve hava koşulları olumsuzdu. Sahada buz ve don vardı. Letonya'ya ilk geldiğimizde bu sahada antrenman yapmıştık. O zaman böyle bir durum yoktu. Sahanın altında ısıtma sistemi olduğu halde uygulamaya sokulmadı'' diye konuştu. 
     Maçın son bölümleri hariç, oyunu kontrol edemediklerini ifade eden Güneş, şöyle devam etti 
     ''Futbolu yönetenler hiç yardımcı olmadı. Evsahibi takımın kazanmak için gayretini saygıyla karşılıyorum. Fakat hakemi anlamıyorum. Dünyada herkes futbolun gelişimi için katkı yapmaya çalışırken, Gilles Veissiere oyunu bozmak için çalıştı. Rakibimizi kutluyorum. Ancak, galibiyeti diğer nedenlere borçlular. 
     Letonya halkına iyi futbol izletememenin üzüntüsünü yaşıyoruz. Maçın ilk yarısında adaptasyonu sağlayamadık. İkinci yarıda daha iyiydik.'' Şenol Güneş, Letonya karşısında 1-0'lık yenilginin yanı sıra kart cezalısı durumuna düşen Rüştü, Fatih ve Emre Aşık'ı da kaybettiklerini belirterek, ''Hakem aynı pozisyonlarda Letonyalı oyuncuları uyarırken, bizim oyuncularımıza kart gösterdi'' dedi. 
     Hakan Şükür'ü taktik gereği bu maçta oynatmadığını ve hızlı oyuncuları tercih ettiğini anlatan Şenol Güneş, ''Türkiye'de kazanacağız ve Avrupa Şampiyonası'na gideceğiz'' diyerek sözlerini tamamladı. 
     
</TEXT>
</DOC>
