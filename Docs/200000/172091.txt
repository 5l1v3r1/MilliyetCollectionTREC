<DOC>
<DOCNO> 172091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun06.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Türk "dondurmacılar" devri... 
</HEADLINE>
<TEXT>

     New York'luları gölgede 38 dereceye varan rutubetli ve boğucu sıcaklarda Türk dondurmacılar serinletiyor. 
     Kentte Çinlilerin kuru temizleme, İtalyanların lokanta, Rusların taşıma sektöründeki hakimiyetlerine karşılık, Türkler de sıcak yaz aylarında dondurma satarak kazançlarını sağlıyor. 
     New York ve çevresindeki en büyük ve en eski kamyonetli dondurma satış ağına sahip ''Mister Softee'' şirketinde ağırlıklı olarak çalışan Türklerin sayısı her yıl artıyor. 
     Sıcak yaz aylarında köşe başlarında veya okul önlerinde sıklıkla rastlanan dondurma kamyonetlerinde satış yapan Türkler, kış mevsiminde de ailelerini geçindirmek için başka işlerde çalışıyor. 
     New York'un sadece Brooklyn bölgesinde ''Mister Softee'' şirketinin ismi altında kamyonetle dondurma satan 80'den fazla Türk bulunuyor. Bu işte çalışan Türkler, New York'un Queens, Bronx ve Manhattan bölgelerinde de çok sayıda Türkün bu işi yaptığını, ayrıca rakip dondurma firmalarında da Türklerin bulunduğunu belirtiyor. 
     Yıllar önce geçim derdiyle buraya gelen 3 çocuk babası Sedat Yaman, en fazla kazancı okulların açık olduğu dönemlerde sağladıklarını, günde 800-900 dolara kadar para kazanabildiklerini söyledi. ''Bu sene yaz geç geldi, ancak Haziran ortasından bu yana iyi satış yapabiliyoruz'' diyen Yaman, öğle saatlerinde dondurma satmaya başladıklarını, gece geç saatlere kadar çalıştıklarını anlattı. 
     Ahmet Hüner de, kazancı iyi olmasına karşın dondurma satışının mevsimlik olduğunu hatırlatarak, ''Bu işi yapmak için ayrıca motor ve mekanikten de anlamak lazım. Kamyonetlerin çoğu eski model, sorun çıkardıklarında onarmak gerekiyor'' dedi. Hüner, kardeşinin de bu işi yaptığını ve 2 kardeş 4 dondurma kamyonetinin sahibi olduklarını belirtiyor. 
     İskenderunlu Serhan Yüksekbaş da, ''Mister Softee'' şirketine isim hakkı için haftada 140 dolar ve yine araçların garaj ücreti olarak da haftada 200 dolar verdiklerini kaydetti. 
     Sinan Sümbültepe ise Türkiye'nin dünyaca ünlü Maraş dondurmasının burada tanıtılması durumunda, çok sevileceğini, Amerikalılar için dondurmanın vazgeçilmez olduğunu belirtti. 
     Türkiye'de ABD'de oturma ve çalışma izni sağlayan ''yeşil kart'' sahibi olduktan sonra New York'a geldiğini anlatan emekli Ankaralı İrfan Ceylan, ABD'ye geldikten sonra ne iş yapabileceğini araştırdığını, Türklerin bu bölgede ağırlıklı olarak bu işi yaptıklarını görünce kendisinin de dondurma satışında karar kıldığını söyledi. 
     İşlerini genel olarak sevdiklerini ve mevsimlik olsa da kazançlarından memnun olduklarını söyleyen dondurmacı Türkler, araçlarında dondurmanın yanı sıra içecekler de satıyor. 
     Bu sektörde çalışan Türklerin çoğu geçen yıllarda oturma ve çalışma izinlerini alarak durumlarını yasal hale getirmişlerse de, aralarında kaçak olarak çalışanlara da rastlanıyor. 
     
</TEXT>
</DOC>
