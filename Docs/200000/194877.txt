<DOC>
<DOCNO> 194877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur25.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Uzanlar'ın sigorta şirketlerinin yönetimine el koydu... 
</HEADLINE>
<TEXT>

     Hazine, Uzan Grubu'nun sigorta alanında faaliyet gösteren şirketleri Rumeli Sigorta A.Ş. ve Rumeli Hayat Sigorta A.Ş.'nin yönetimine el koydu. 
     ANKA'nın edindiği bilgiye göre Hazine, Uzanlar'ın iki sigorta şirketinin mali bünyesine ilişkin gelişmelerin daha yakından izlenebilmesi için, Sigorta Murakabe Kanunu'nun 20'nci maddesinini 3 a bendinde verilen yetkiyle, yönetim kurulu üyelerinin tümünü görevden alarak, yerlerine kendi elamanlarını atadı. 
     Rumeli Sigorta'nın yönetim kurulu Ali Cenap Ermutlu, Kayahan Anaral, Erol Hürbaş, Ayhan Çınar, Sevgi Oran ve Murat Akça'dan oluşuyordu. 
     Görevden alınan bu kişilerin yerine Hazine Müsteşarlığı Sigorta Denetleme Kurulu Başkanlığı'ndan sigorta denetleme uzmanları Mustafa Bağcı ve Ali Bilgili, Sigortacılık Genel Müdürlüğü'nden Hazine Uzmanı Feyyaz Yemişçi, Müsteşarlık müşavirlerinden Bülent Somuncu ve Servet Sönmez atandı. Rumeli Holding'in yeni yönetim kurulu üyeleri kendi aralarında yaptığı toplantıda, Bülent Somuncu'yu başkanlığa, Servet Sönmez'i de başkan vekilliğine seçti. 
     Şirket'in denetçileri de görevden alınarak yerlerine, Sigortacılık Genel Müdürlüğü'nden Daire Başkanı Metin Tosun ile Uzman Ufuk Biçer getirildi. 
     Rumeli Sigorta A.Ş. hisselerinin 2002 sonu itibariyle yüzde 30.7'si Uzanlar'ın sahibi olduğu Rumeli Holding'e, yüzde 20'si de daha önce BDDK tarafından tasfiye edilen İmarbank'a ait bulunuyor. Şirket'te Cem Uzan yüzde 20, Murat Hakan Uzan yüzde 10, Kemal Uzan yüzde 6.6, Melahat Uzan yüzde 5, Yavuz Uzan yüzde 3.8, diğer ortaklar da toplam yüzde 3.9 hisseye sahip durumda. 
     Rumeli Hayat Sigorta A.Ş.'nin görevden alınan yönetim kurulu üyeleri Ali Cenap Ermutlu, Erol Hürbaş, Suat Gusinalı, Gülsen Yalçın, Selahattin Bal ve Mehmet Namdar'ın yerine de Mehmet Karakaya, Ali İhsan Doğan, Bayar Tıpyardım, Emir Ali Arslan, Ömer Sacan ve Mehmet Namdar atandı. 
     Yapılan seçimde Mehmet Karakaya yönetim kurulu başkanlığı, Ali İhsan Doğan da başkan vekilliğine getirildi. Rumeli Hayat Sigorta'nın denetim kurulu üyeleri Şaban Ak ile Nevin Yeniyapar da görevinden alınarak yerlerine Erdal Esensoy ve Özlem Pastonoğlu atandı. 
     Rumeli Hayat Sigorta'nın 2002 sonu itibariyle hisselerinin yüzde 80.8'i kapatılan İmar Bankası'na, yüzde 9.6'sı yönetimi BDDK'nın kontrolünde bulunan Adabank'a, yüzde 8.6'sı Rumeli Holding'e, yüzde 1'i de Aachener Rückversiherun'e ait bulunuyor. 

     
</TEXT>
</DOC>
