<DOC>
<DOCNO> 157118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo28.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakartal'ın başkent çıkartması... 
</HEADLINE>
<TEXT>

     Birinci Süper Futbol Ligi lideri Beşiktaş, Gençlerbirliği ile yarın deplasmanda yapacağı maçın hazırlıklarını tamamladı. 
     Siyah-beyazlılar, bu sabah BJK Nevzat Demir Tesisleri'nde basına kapalı olarak gerçekleştirdikleri idmanın ardından tesislerde dinlenmeye çekildi. 
     Beşiktaş kafilesi, saat 16.15'de uçakla Ankara'ya gidecek. 
     
     ŞAMPİYONLUĞUNU İLAN EDEBİLİR 
     Ligin son 3 haftasına en yakın takipçisi Galatasaray'ın 5 puan önünde giren Beşiktaş'ın, sezonun flaş takımı Gençlerbirliği önünde şampiyonluğunu ilan etme olasılığı bulunuyor. 
     Beşiktaş'ın yarınki maçta galip gelmesi, Galatasaray'ın da kendi evinde Ankaragücü'ne puan yitirmesi durumunda, siyah-beyazlılar ligin bitimine 2 maç kala şampiyonluğa ulaşacak. Aksi durumda ise lig yarışına devam edilecek. 
     
     AHMET DURSUN YOK 
     Beşiktaş'ta, Gençlerbirliği maçında, sarı kart cezalısı Ahmet Dursun ile sakatlığı süren Maldarasanu oynayamayacak. 
     Teknik direktör Mircea Lucescu'nun ayrıca Bayram, Zafer, Tamer, Evren, Yasin Yıldız ve Eser'i de başkent kafilesine almadığı öğrenildi. 
     Hafta içindeki idmanda sakatlanan Ronaldo'nun ise durumunun iyi olduğu ve yarın sahaya çıkacağı açıklandı. 
     
     TARAFTARLAR ANKARA'YA AKIN EDİYOR 
     Şampiyonluk yarışında büyük avantaj yakalayan Beşiktaş'ı, taraftarları da Ankara'da yalnız bırakmıyor. 
     Siyah-beyazlı taraftarların çeşitli organizasyonlar ve özel araçlarıyla başkente giderek, yarınki maçta takımlarını destekleyecekleri bildirildi. 
     1903 Beşiktaş Derneği'nin yarın sabah erken saatlerden itibaren Ankara'ya 25 otobüs kaldıracağı açıklandı. 
     
     3 FUTBOLCU SARI KART CEZASI SINIRINDA 
     Beşiktaş'ta, Gençlerbirliği maçı öncesi 3 futbolcu sarı kart cezası sınırında bulunuyor. 
     Zago, Ahmet Yıldırım ve İbrahim, yarınki maçta da sarı kart görmeleri durumunda, gelecek haftaki Galatasaray derbisinde cezalı duruma düşecek. 
     Teknik heyetin bu 3 futbolcuyla özel olarak görüştüğü ve dikkatlerini çektiği öğrenildi. 
     
     GÖZLER İLHAN MANSIZ'DA 
     Beşiktaş'ta, zorlu Gençlerbirliği maçı öncesi bütün gözler İlhan Mansız'a çevrildi. 
     Ahmet Dursun'un sarı kart cezalısı olması, Nouma'nın da daha önce kulüple ilişkisinin kesilmesinden sonra gol yollarında yarınki maçta Beşiktaş'ın en büyük güvencesi olan milli futbolcu, haftalardır fileleri havalandıramıyor. 
     Beşiktaş formasıyla ligdeki son golünü 22. haftada, 2 Mart Pazar günü Göztepe'ye atan İlhan Mansız, ligde tam 10 maçtır rakip fileleri havalandıramadı. 
     
     SON GOLLERİ GENÇLERBİRLİĞİ'NE 
     İlhan ayrıca, resmi maçlarda son gollerini yarınki rakipleri Gençlerbirliği'ne atmıştı. 
     Siyah-beyazlı takımın 5 Mart'ta İstanbul'da Gençlerbirliği ile yaptığı ve 3-3 biten normal süre sonrası Türkiye Kupası'na ''altın golle'' 4-3 yenilerek çeyrek finalde veda ettiği maçta takımının 3 golünü de atan İlhan, daha sonra adeta gol orucuna girdi. 
     
     CORDOBA KALEYİ KAPATTI 
     Beşiktaş'ta, zorlu Gençlerbirliği maçı öncesi en büyük güvence kaleci Cordoba ile savunma bloğu. 
     Beşiktaş, ligde yaptığı son 4 maçta kalesini rakip forvetlere kapattı. 
     Ligde en son Diyarbakırspor'a erteleme maçında 1-0 yenilen siyah-beyazlılar, 31. dakikada Saffet'in attığı golün ardından, tam 419 dakikadır gol yemiyor. 
     
     GENÇLERBİRLİĞİ'Nİ YENEMEDİ 
     Beşiktaş, bu sezon lig ve Türkiye Kupası'nda 2 kez karşılaştığı Gençlerbirliği'ni yenemedi. 
     Sezonun ilk yarısında İstanbul'daki lig maçında rakibiyle 1-1 berabere kalan Beşiktaş, Türkiye Kupası çeyrek finalinde yine İstanbul'da rakibine, 3-3 biten normal süre sonrası ''altın gol''le 4-3 yenilerek kupaya veda etti. 
     
     MUHTEMEL 11 
     Beşiktaş'ın, Gençlerbirliği karşısına şu muhtemel 11'le çıkması bekleniyor 
     Cordoba, Zago, Ronaldo, Ahmet Yıldırım, Kaan Dobra, Tayfur, Guinti, Pancu, İbrahim, Sergen, İlhan. 
     Ankara 19 Mayıs Stadı'nda saat 19.00'da başlayacak ve Digitürk LiG TV'den naklen yayınlanacak maçı, hakem Mustafa Çulcu yönetecek. 
     
     PAF TAKIMI DA ŞAMPİYONLUK TURU PEŞİNDE 
     Bu arada Beşiktaş'ın PAF takımı da Ankara'da şampiyonluk turu atmayı amaçlıyor. 
     Ligin son 3 haftasına en yakın takipçileri İstanbulspor ve Altay'ın 7'şer puan önünde lider giren siyah-beyazlılar, Gençlerbirliği'ni de yenmesi durumunda, bitime 2 hafta kala şampiyonluğunu ilan edecek. 
     
</TEXT>
</DOC>
