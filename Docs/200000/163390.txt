<DOC>
<DOCNO> 163390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/spor/aspo.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şakiri komedisi 
</HEADLINE>
<TEXT>

İngiliz West Bromwich Albion, gazetelerde çıkan haberlere inanarak, ön sözleşme yaptıkları Makedon oyuncuyu Fenerbahçe'nin kaçırdığını ileri sürdü. Sarı-Lacivertliler'i FIFA'ya şikayet etti 
     MEHMET ÇİFTÇİ 

     'Kurallara aykırı' 
     İNGİLTERE Premier Ligi'nde bu sezon küme düşen West Bromwich Albion, Fenerbahçe'yi Makedon oyuncu Şakiri'yi kaçırmaktan dolayı FIFA'ya şikayet etti. İngiliz kulübü tarafından yapılan resmi açıklamada, Sarı - Lacivertli kulübün daha önce anlaşmaya vardıkları Şakiri'ye gizlice imza attırdığının öğrenildiği, bunun da FIFA kurallarına aykırı olduğu belirtildi. 
     
     'Bizle anlaşmıştı' 
     WEST Brown Albrich sitesinde ayrıca, "Şakiri, CSKA Sofya'yı bırakarak bu sene bize katılmayı kabul etmiş, kulübümüz ile ön anlaşma imzalamıştır. Buna rağmen Fenerbahçe bu futbolcuyla anlaşmaya varmıştır" ifadeleri de kullanıldı. Böylece Şakiri'nin iki gün önce yabancı ajanslara yaptığı "Fenerbahçe ile anlaştım" açıklaması bir anda transfer komedisine dönüştü. 
     
     Yöneticiler güldü 
     GAZETE haberlerinden yola çıkarak Fenerbahçe ile ihtilafa düşen İngilizler'e, Sarı - Lacivertli yöneticiler hem şaşırdı, hem de kahkahalarla güldü. Asbaşkan Murat Özaydınlı, "Bizim Şakiri ile ne işimiz olacak. Söyleyin rahat uyusunlar, böyle bir transfer yok. Bu haberi çıktığı ilk gün zaten yalanlamıştık. Araştırmadan kendi başlarına hareket etmişler" diye konuştu. 
     
Palermo'dan jet hayır      Arjantinli golcü, "UEFA'da bile oynamayan bir takımda asla forma giymem" diye konuştu 
     MEHMET ÇİFTÇİ 

     Sert çıktı 
     SARI - Lacivertli kulübün takas yoluyla renklerine bağlamak istediği Arjantinli golcü Martin Palermo, bu transferle ilgili sert bir açıklama yaptı. Palermo, kendisinin takas formülüyle hiçbir takıma gitmeyeceğini, UEFA Kupası'na bile katılamayan bir kulüpte asla forma giyemeyeceğini ifade etti. 
     
     Defteri kapadı 
     MARTİN Palermo, İspanyol Villareal'den ayrılabileceğini ancak yeni takımının mutlaka Şampiyonlar Ligi'nde mücadele edeceğini belirtti. Fenerbahçe'nin teklifine kesinlikle cevap vermeyeceğini de söyleyen Arjantinli golcü, "Bu olay benim için başlamadan kapanmıştır" dedi. 
     
Rüştü'nün önü açıldı      BARCELONA'DA dün yapılan seçimlerden sonra Juan Laporta, kulübün 5 yıllık yeni başkanı oldu. Seçimden önce Fenerbahçe'nin ve milli takımın kalesini koruyan Rüştü'yle ön sözleşme yapan Laporta, Rüştü dışında David Beckham'ı da Barcelona'ya getireceğini ve yıldız transferler yapmaktan kaçınmayacağını ifade etmişti. 
     BORDO - Mavililerin kongresinde 40 yaşındaki Laporta oyların yüzde 52'sini alarak diğer adaylara fark attı. Oylama sonrası bir açıklama yapan Rüştü, çağrıldığı an imza atacağını ifade etti. Milli file bekçisi, "Dönüş yok. Başkanım başta olmak üzere yöneticilere ve taraftarlarımıza teşekkür ediyorum. Onları hiç unutmayacağım" dedi. 
     

</TEXT>
</DOC>
