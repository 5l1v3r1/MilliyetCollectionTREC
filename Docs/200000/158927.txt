<DOC>
<DOCNO> 158927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/siyaset/siy01.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fitne yapıyorlar' 
</HEADLINE>
<TEXT>

Başbakan Erdoğan, ülkedeki olumlu gelişmeler ve AKP'yi sindiremeyenlerin hükümet ile ordu arasında sorun yaratmaya çalıştığını savunarak "Ciddi yanlış içindeler" dedi 
     ÖNDER YILMAZ Zonguldak 

     Başbakan Recep Tayyip Erdoğan, ülkedeki olumlu gelişmeler ve AKP'yi sindiremeyenlerin hükümet ile ordu arasında sorun yaratmaya çalıştığını savunarak, "Orduyla hükümet arasındaki ahenkli çalışmayı bozmaya gayret edenler ciddi yanlış içindeler. Sağır duymaz uydurur kabilinden fitne fücur doğurabilecek pürüzler ortaya koymak ülkeye ihanettir" dedi. 
     Erdoğan, Genelkurmay Başkanı Orgeneral Hilmi Özkök'ün bugün düzenleyeceği basın toplantısından önce Zonguldak'ın Alatlı ilçesindeki AKP kongresinde açıklamalarda bulundu. "Genç subaylar AKP'den rahatsız" haberlerinin gerçeği yansıtmadığını söyleyen Erdoğan, "Sonunda ekonomide yönetimde bahar mevsimi yakaladık. Bunu Eurovision'da dünya birincisi olmakla farklı bir noktaya taşıdık. Gelişmeleri hazmedemeyenler 'acaba ne yaparız da ülkede gerilim havası yaratırız' arzusundalar. Bundan hiç bir şey kazanamazsınız sadece ülkeye kaybettirirsiniz" diye konuştu. 
     Erdoğan, milletvekili adayı olamayan AKP üyesi başörtülü kadınlara da seslenerek şunları söyledi 
     "Başörtülü arkadaşlar miletvekili adayı olmadılar. Anayasa Mahkemesi, kurucu arkadaşlarımızla ilgili kararını verdiği zaman bu, Türkiye'nin demokratik yaşamında başörtülü başörtüsüz omuz omuza Türkiye'yi nasıl güçlendireceğini ortaya koyacaktır. Siyaset sadece parlamentoda değil, Türkiye'nin heryerinde yapılması mukadder bir şeydir. AKP bir milattır." 
     

</TEXT>
</DOC>
