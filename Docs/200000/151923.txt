<DOC>
<DOCNO> 151923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur17.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç krize noktayı koydu ''Eşim resepsiyona katılmayacak'' 
</HEADLINE>
<TEXT>

     TBMM Başkanı Bülent Arınç, eşinin 23 Nisan resepsiyonuna katılmayacağını söyledi. 
     TBMM Başkanı Bülent Arınç, kutlamaları kabulünün ardından gazetecilerin sorularını yanıtlarken, tartışmaların odağında eşinin olmasının üzüntü verici olduğunu belirterek, ''Eşim bu akşamki resepsiyona kendi arzusuyla katılmayacaktır'' dedi. 
     TBMM Başkanı Bülent Arınç, bir meseleyi gerilim noktasına götürmenin, Türkiye'yi bu gerilimden krize yönlendirmenin kimseye faydası olmadığını söyledi. 
     Tartışmaların odağında eşinin bulunmasının üzüntü verici olduğunu ve bunu üzücü bir hatıra olarak kabul ettiğini kaydeden Arınç, eşinin kendi kararıyla bu akşamki resepsiyona katılmayacağını bildirdi. 
     Arınç, TBMM'de kutlamaları kabul ettikten sonra gazetecilerin sorularını yanıtladı. Arınç, bu akşamki resepsiyona Cumhurbaşkanı Ahmet Necdet Sezer, Genelkurmay ve CHP'nin katılmayacağını söyleyen bir gazeteciye, ''emin misiniz '' diye karşılık verdi. ''Katılacaklar mı, bir değişiklik mi var '' sorusuna karşılık Arınç, ''Siz katılmayacakları yönünde bir haber mi aldınız '' diye sordu. 
     Arınç, her 23 Nisan'da TBMM'nin ev sahipliğinde bir resepsiyon verildiğini hatırlatarak, buna davetlilerin katıldığını kaydetti. 
     
     ''ŞUNLAR KATILACAK, BUNLAR KATILMAYACAK..." 

     '' Şunlar katılacak, bunlar katılmayacak şeklinde bir beyanı ben doğru kabul etmem'' diyen Arınç, davetin kendileri tarafından yapıldığını ve arzu edenlerin, imkanı olanların katılacaklarını söyledi. Arınç, ''Dileyenler kendi takdirleridir, ona da bir şey diyemem. Bu her zaman yapıldığı için tekrar niye sorduğunuzu doğrusu anlamıyorum. Her davetlinin geleceği şekilde hiçbir resepsiyonda bir kural yoktur'' dedi. 
     Davet sahiplerinin kendileri, TBMM olduğunu belirten Arınç, ''TBMM olarak davet ediyoruz. Bugün bizim bayramımızdır. Bu resepsiyon, kokteyl davetine de her zaman davetlilerimiz yoğun bir biçimde gelmişlerdir'' diye konuştu. 
     Kendisin dün akşam bir açıklama yaptığını, bu açıklamadan gazetecilerin haberi olduğuna işaret eden Arınç, şöyle devam etti 
     ''Bir meseleyi bir gerilim noktasına götürmenin, Türkiye'yi bu gerilimden krize yönlendirmenin kimseye bir faydası yok. Dün akşam da ifade ettiğim gibi, bu akşamki resepsiyonda bugüne kadar Türkiye'nin hem cumhuriyet hem rejim hem de TBMM'nin kuralları olarak hassasiyet gösterilen noktalarda elbette hepimiz, başta ben olmak üzere bir hassasiyet göstereceğiz.'' 
     
     ''KENDİ KARARIYLA...'' 

     Arınç, tartışmaların odağında eşinin olmasının fevkalade üzüntü verici olduğunu kaydederek, bunu ''üzüntü verici bir hatıra'' olarak kabul ettiğini vurguladı. 
     Arınç, ''Eşim bu akşam resepsiyona katılmayacaklar, kendi kararıyla...Esasen bunu dün akşam farketmiş olmalısınız. Beklediğiniz haberi size vermiş oluyorum'' dedi. 
     





</TEXT>
</DOC>
