<DOC>
<DOCNO> 172547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko13.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai 2004 model satışlarına başlıyor... 
</HEADLINE>
<TEXT>

     Hyundai Assan, 1 Ağustos itibarıyla tüm bayilerinde 2004 model araçlarını satışa sunacak. 
     Hyundai Assan'dan yapılan açıklamaya göre, 2004 model yılında müşterilere mevcut araçlarının yanı sıra, iki yeni modelin de satışı yapılacak. Hyundai Assan 2004'te B ve C2 segmentlerinde Getz ve Elantra'yı müşterilerine sunacak. 
     Türkiye'de 1.3lt, 82 beygir MPI motor seçeneğiyle sunulan Getz'in, bu yıl Avrupa'da 90 bin olmak üzere tüm dünyada toplam 140 bin adetin üzerinde satılması planlanıyor. 
     Getz'de sürücü ve yolcu hava yastıkları, kaza anında otomatik yakıt kesme sistemi, kapı içlerinde çelik emniyet kirişleri, kaza anında katlanabilen direksiyon mili, ABS, EBD, aktif gergili emniyet kemerleri klima ve polen filtresi, 6 hoparlörlü radyo teyp, elektrik kumandalı ön ve arka camlar, elektrik kumandalı ısıtmalı aynalar, bel ve yükseklik ayarlı sürücü koltuğu gibi özellikler bulunuyor. 
     Temmuz ayında Avrupa lansmanı yapılan yeni Elantra ise Eylül ayı itibarıyla Türkiye'de satışa sunulacak. Bugüne kadar 3 milyon adet satılan Elantra, yenilenen tasarımı ile özellikle 30-55 yaş grubundaki tüketicileri hedefliyor. 
     2002 yılında 178 bin 710 adet ihraç edilerek Hyundai'nin uluslararası pazarlardaki bir numaralı aracı olan Elantra'nın yenilenen donanımı ile bu yıl çok daha geniş bir kitleye ulaşması ve 2004 yılında tüm dünyada 340 bin adet satışı hedefleniyor. 
     Hyundai Assan, 2004 model yılında Getz ve Elantra'nın yanı sıra, binek modelleri Accent Admire, Sonata, Coupe, Santa Fe ve ticari araç modelleri Starex ve H-100 grubunu da müşterilerinin beğenisine sunacak. 
     
</TEXT>
</DOC>
