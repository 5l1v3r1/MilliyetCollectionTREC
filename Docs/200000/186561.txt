<DOC>
<DOCNO> 186561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yasam/yas03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dördüncü hastanede ağlaya ağlaya öldü 
</HEADLINE>
<TEXT>

   Aslıhan ile Zeliha adlı kardeşlere minibüs çarptı. Belki kurtulurlardı. Ancak 1 poliklinik, 3 hastane dolaşınca Zeliha fazla dayanamadı... 
      GÜRKAN AKGÜNEŞ İstanbul 
   
   Kaza önceki gün, K ğıthane'de, Ortabayır Mahallesi Talatpaşa Caddesi'nde saat 19.00 sıralarında meydana geldi... Lise 2'nci sınıf öğrencisi Aslıhan Dursun 16 ve İlköğretim Okulu 2'nci sınıf öğrencisi kız kardeşi Zeliha 8 , yoldan karşıya geçmek isterken Abdulkadir Durmuş idaresindeki 34 M 4274 plakalı minibüsün altında kaldı. 
   
   Hastane hastane dolaştırıldı 
   Çevredekiler tarafından yakındaki Özel Laçin Polikliniği'ne kaldırılan iki kardeş, yapılan ilk müdahalenin ardından hayati tehlikeleri bulunduğu gerekçesiyle Özel Ensar Hastanesi'ne götürüldü. Buradan Şişli Etfal, oradan da Taksim Eğitim ve Araştırma Hastanesi'ne sevk edildiler. Bu hastaneye yatırılan kardeşlerden Zeliha kurtarılamadı. 
   
   "Sevki anlayamadım" 
   Kardeşlerinin yanına koşan abi Nasip Dursun, ambulansla Şişli Etfal Hastanesi'ne götürülen kardeşlerinin, hastaneye "Şu anda doktorumuz yok" bahanesiyle kabul edilmediğini iddia etti. Dursun, "Kardeşimin şuuru yerindeydi. Burada da ağlaya ağlaya öldü" dedi. 
   Taksim'de, doktorların verdiği reçetedeki ilaçları aradığını söyleyen abi Adem Dursun ise "Bize ise ilaç aratırlarken, kardeşim can çekişe çekişe öldü" dedi. 
   İlk müdahaleyi yapan Laçin Polikliniği'nden Dr. Mehmet Çaka, yaralının çok kan kaybettiğini belirterek, "Pansumanın ardından hasta yakınlarına, 'Acilen Şişli Etfal'e götürün' dedim. Şişli'den de Taksim'e sevk edilmesini anlayamadım" diye konuştu. 
   
   
</TEXT>
</DOC>
