<DOC>
<DOCNO> 172971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun19.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Serra Yılmaz rol için Katolik tabutunun içine girdi 
</HEADLINE>
<TEXT>

     Sinema sanatçısı Serra Yılmaz'ın da rol aldığı, İtalyan yönetmen Ciro Ipolito'nun ''Vanilya ve Çikolata'' adlı filminin çekimleri başladı. 
     Çekimleri Roma'da 1911 yılından kalma büyük bir villada başlayan filmde rol icabı ölen Yılmaz, Katolik inancına uygun bir şekilde giysileriyle birlikte tabutun içine girdi. 
     Film setinde çekimler sırasında oldukça eğlendiğini belirterek, ''İtalyanlar zaten batıl inançlarıyla bilinirler, ama tabuttan bu kadar korktuklarını bilmezdim. Beni devamlı 'Merak etmeyin, iyi gider. Bu tam tersi ömrünü uzatır' diyerek teselli etmeye çalışıyorlardı. Ben tabutta dalga geçerken, onlar dehşete kapılıyordu. Neredeyse figüranlar da tabutun başında ağlıyordu'' dedi. 
     İlk kez bir İtalyan yönetmenle çalışan sanatçı, rolü için yapılan beyaz saçlı peruğun bir ustalık işi olduğunu kaydederek, ''İtalyanlar bu işi gerçekten çok iyi yapıyor. Peruğun seçimi ve nasıl yapılacağı konusunda yönetmen bizzat ilgileniyor. Sonuçta ortaya çıkan peruk mükemmel bir sanat işi'' dedi. 
     Filmin yönetmeni Ciro Ipolito ise ''Film ortaya çıktığında bu rol için hemen Serra'yı düşündüm ve onu telefonla Türkiye'de bulup, konuştum. Serra beni büyüledi. Film çekiminden önce aktörlerin uygunluğu için 3-4 prova çekimi yapılır. Serra geldiğinde ilk prova yapıldı ve herkes risk almamak için başka provalar yapmamı istese de, ben 'Tamam' dedim'' diye konuştu. 
     1978 yılında İstanbul'da bir film çeken ve her seferinde ''Türkiye'ye hayranım'' diyen İtalyan yönetmen, Serra ile ilgili olarak, ''İtalya'da bu dönemde en çok ödül alan kadın sanatçılardan biri. Çok güzel bir rolü var. Bu rolü çok iyi yapmayı başarıyor'' dedi. 
     Ipolito, Türk ve İtalyan vatandaşı olan, son filmi ''Karşı Pencere'' ile İtalya'da önemli başarı elde eden yönetmen Ferzan Özpetek hakkında ise ''Ferzan büyük bir yönetmen. Onun artık başka işi var. O yönetmen değil, bizlerin çok üzerinde, onun işi ödül toplamak'' diye konuştu. 
     İtalyan kadın yazar Sveva Casati'nin 2 yıl önce çıkan ve 2 milyon satılan ''Vanilya ve Çikolata'' adlı romanından uyarlanan filmin 14 Şubat Sevgililer Günü'nde gösterime girmesi bekleniyor. 
     
</TEXT>
</DOC>
