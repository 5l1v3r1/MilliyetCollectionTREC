<DOC>
<DOCNO> 159055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo03.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı oyuncu sayısı azaltılıyor mu 
</HEADLINE>
<TEXT>

     Basketbol Federasyonu Başkanı Turgay Demirel, genç Türk basketbolcularının maçlarda daha fazla süre alabilmeleri için yabancı oyuncu sayısının azaltılmasından yana olduğunu söyledi. 
     Turgay Demirel, ''Basketbolda Yerel ve Bölgesel Ligde Yaşanan Problemler'' konulu toplantıya katılmak üzere geldiği Bursa'da, gazetecilere yaptığı açıklamada, 3 1 olan yabancı oyuncu sayısının, genç Türk oyuncuların maçlarda daha fazla süre almasını engellediğini bildirdi. 
     Ülkerspor'da oynayan Fatih ve Darüşşafaka'da forma giyen Vedat'ın, A Milli Takım'da yer almalarına karşın, oynadıkları mevkilerde yabancı oyuncu bulunması nedeniyle takımlarında şans bulamadıklarını ifade eden Demirel, yabancı oyuncu sayısının azaltılmasıyla ilgili kulüp yöneticileriyle biraraya geleceklerini kaydetti. 
     Demirel, yabancı oyuncuya karşı olmadığını, ancak takımlarda yer alacak yabancı oyuncuların, Türk oyuncuları engelleyecek sayıda olmasının genç oyuncuların gelişimini olumsuz etkilediğini anlatarak, ''Tabii bu benim kişisel fikrim. Fatih ve Vedat'ı yalnızca örnek olarak verdim. 2 oyuncu da bu sezon kendi takımlarında süre alamadı. Yabancı oyuncu sayısının azaltılmasından yanayım. Bu konuyu kulüplerle görüşüp bir karara varacağız'' diye konuştu. 
     Demirel, OYAK Renault'da forma giyen Rasim Başak'ın, takımında yabancı oyuncu bulunmaması nedeniyle maçlarda yeterince süre aldığını ve çok iyi gelişim kaydettiğini, bu durumun da kendi düşüncesine iyi bir örnek oluşturduğunu dile getirdi. 
     
     2004 OLİMPİYAT OYUNLARI 
     Turgay Demirel, 2004 yılında Atina'da düzenlenecek olan olimpiyat oyunlarına katılarak 52 yıllık bir özleme son vermek istediklerini söyledi. 
     Oyunlara katılabilmek için İsveç'te eylül ayında düzenlenecek 33. Avrupa Şampiyonası'nda Sırbistan-Karadağ ve Yunanistan'ın dışında Avrupa'da ilk 3 dereceye girmeleri gerektiğini kaydeden Demirel, şunları söyledi 
     ''Yunanistan ev sahibi olduğu, Sırbistan-Karadağ da son Dünya Şampiyonası'nda final oynadığı için olimpiyatlara doğrudan katılacaklar. Avrupa'nın olimpiyatlar için 3 kontenjanı var. Biz de İsveç'teki Avrupa Şampiyonası'nda bu 2 ülke dışında ilk 3 dereceye girerek, 52 yıl aradan sonra 2004 yılında Atina'da yapılacak olan Olimpiyat Oyunları'na katılmak istiyoruz.'' Demirel, 2010'daki Dünya Erkekler Basketbol Şampiyonası'nın Türkiye'de yapılabilmesi için de gerekli girişimleri yaptıklarını sözlerine ekledi. 
     
</TEXT>
</DOC>
