<DOC>
<DOCNO> 160788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko20.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye krizden çıktı denemez 
</HEADLINE>
<TEXT>

     Türkiye Odalar ve Borsalar Birliği Başkanı Rıfat Hisarcıklıoğlu, ''Türkiye ekonomisinin ip üzerinde gittiğini, şu andaki belli bir rahatlıktan dolayı Türkiye krizden çıktı denemeyeceğini'' söyledi. 
     Hisarcıklıoğlu, Aydın Ticaret Odası'na yaptığı ziyarette gazetecilere yaptığı açıklamada, döviz fiyatının belli bir miktar yukarı doğru çıkması gerektiğini de vurguladı. 
     ''Türk ekonomisi ip üzerinde gidiyor'' diyen Hisarcıklıoğlu, şöyle konuştu 
     ''Bugün hepimiz biliyoruz ki, ekonomimiz çok hassas dengeler üzerinde oturuyor. Şu anda belli bir rahatlıktan dolayı, Türkiye krizden çıktı diyemeyiz. Bundan önceki dönemlerde yanılgılarımız bundan dolayı oldu. Krizden çıktık diyerek, ekonomik istikrar politikalarımızı yarıda bırakmamız, yapısal değişim ve dönüşümleri tam olarak gerçekleştiremeyişimizin altında yatmaktadır. Bu nedenle Türkiye, yapısal değişim ve dönüşümünü yapmak zorundadır.'' 
     
     ''SANAYİCİ VE İHRACATÇIYI KRİTİK GÜNLER BEKLİYOR'' 
     Türkiye'nin bugün, gelişmiş ülkelerin geldiği noktaya gelmek zorunda olduğunu ifade eden Hisarcıklıoğlu, taleplerinin, ülkede herkese fırsat eşitliğinin yaratıldığı bir ortam yaratılması olduğunu bildirdi. 
     Türkiye'nin ''faiz, borsa ve döviz'' dengesi üzerinde oturduğunu, bunun kriterinin üretim olduğuna işaret eden Hisarcıklıoğlu, önümüzdeki günlerde sanayici ve ihracatçıyı kritik günler beklediğini ifade ederken, devamla şöyle dedi 
     ''Bizim görevimiz, piyasadaki aksaklıkları ikaz etmektir. Bugün ihracat sektörü, büyük bir özveriyle 1 yıl itibariyle dolar bazında, kurun aynı kalmasına rağmen ihracatında çok büyük artış olmuştur. Bu rakam, 40 milyar doları aşmış durumda. Bizim ihracatçılarımızın sorunlarını dile getirmemiz gayet doğal. 
     En önemli sıkıntılarımızdan bir tanesi her bir ihracatçı Türk lirası bazında kredi kullanmış, ihracatını da döviz bazında yapıyorsa, önümüzdeki dönemde çok büyük kriz bekliyor. Bu, sanayicilerimiz içinde geçerli. Buna hazırlıklı olmalıyız. Burada esas olan, dövizin fiyatının sağlıklı olarak belli bir nokta yukarı doğru çıkması lazım.'' Aydın Ticaret Odası'nın Yöneticilerinin şükran plaketini kabul eden Hisarcıklıoğlu, Ticaret Borsası Gıda Laboratuvarı'nda da incelemelerde bulundu. 
     
</TEXT>
</DOC>
