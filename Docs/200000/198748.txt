<DOC>
<DOCNO> 198748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/siyaset/asiy.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Likörden haberim yok' 
</HEADLINE>
<TEXT>

   Dışişleri Bakanı Abdullah Gül, "Bayramda ziyarete gelen gazetecilere likör, bilgim dahilinde ikram edilmedi" dedi 
      
   İtalya'nın Napoli kentinde düzenlenen AB Hükümetlerarası Konferansı'na katılan Dışişleri Bakanı Abdullah Gül, Dışişleri'nde gazetecilere likör ikramıyla ilgili eleştirilere yanıt verdi. 
   Napoli'de dün basın toplantısı düzenleyen Gül, "Bayramda sizi ziyarete gelen gazetecilere likör ikramının özel bir anlamı var mı " sorusuna, "Ben insanların ne yediklerine, ne içtiklerine karışmam, ama o türden bir ikram benim bilgim dahilinde gerçekleşmiş bir hadise değildir. Benim özel olarak bir ikram planlamam söz konusu olmadı" dedi. 
   Bunu polemik haline getirenler olduğunu da belirten Gül, "O an neler ikram edildiğinin farkında bile değildim. Bunu siyasi istismar konusu haline dönüştürmeyi doğru bulmuyorum. Doğrusu ayıp ediyorlar" diye konuştu. 
   Konferansta AB konusunda da aralıkta Brüksel'de yapılacak zirvede Türkiye hakkındaki paragrafla ilgili destek istediğini, AB'nin Türkiye'nin üyelik sürecini zamana yaymaya çalışması halinde bunun bir dönüm noktası olacağı uyarasında bulunduğu belirten Gül, şunları söyledi "Teröre karşı dayanışmanın icraatta maalesef görülemediğini, UEFA kararıyla teröre büyük taviz verildiğini tüm bakanlara söyledim." 
   
   Laik anayasa 
   Çek Cumhuriyeti, İspanya ve Polonya'nın Hıristiyanlığa atıf yapılmasında ısrarcı olduğunu da kaydeden Gül, konuşmasını şöyle bitirdi 
   "Bunun yanlış olacağını, İlla Hıristiyanlıktan bahsedilecekse Avrupa tarihinde yeri olan Yahudilik ve İslamiyetten bahsedilmesi gerektiğini belirttim. Bizim tercihimiz, taslağın laik bir anayasa olarak kalmasıdır." 
   
   
   
   
   
   
</TEXT>
</DOC>
