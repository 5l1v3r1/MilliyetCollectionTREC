<DOC>
<DOCNO> 186076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur21.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta yer bulamayan Ermeni Patriği kızdı... 
</HEADLINE>
<TEXT>

     Türkiye Ermenileri Patrikliği, Patrik Mesrob II'nin, Van'ın Akdamar Adası'nda düzenlenen inanç turuna katılmak üzere gittiği Atatürk Havalimanı'nda, daha önceden rezervasyon yapılmasına rağmen ''uçakta yer kalmadığının'' söylenmesine tepki gösterdi. 
     Türkiye Ermenileri Patrikliği'nden yapılan yazılı açıklamada, Mesrob II'nin, 2-5 Ekim tarihleri arasında Van'ın Akdamar Adası'ndaki eski Surp Haç Kilisesi'ne düzenlenen inanç ziyaretine katılmayı planladığı kaydedildi. 
     Programda, Van Valisi Hikmet Tan'a nezaket ziyaretinin de bulunduğu belirtilen açıklamada, Patrik ve refakatindeki din görevlisinin uçak bilet ve koltuk numarasının, VIP turizm tarafından bir hafta önceden rezerve edildiği ifade edildi. 
     Patriklik Sekretaryası'nın, Türkiye Ermenileri Patriği'nin 2 Ekim 2003 günü TK 806 sefer sayılı uçakla İstanbul'dan Van'a, 5 Ekim Pazar günü ise TK 807 sefer sayılı uçakla Van'dan İstanbul'a seyahat edeceğini, dün birer faks çekerek Atatürk ve Van havalimanları mülki idare amirliklerine de resmen bildirdiği kaydedilen açıklamada, şöyle denildi 
     ''Seyahat günü, Patrik Mesrob II, saat 07.30'da Atatürk Havalimanı VIP Salonu'na refakatindeki din görevlisi ile intikal ettiğinde, Patrik'e, 'uçakta yer olmadığı' söylendi. Saat 07.50'de ise refakatindeki din görevlisinden ayrı, 27. sırada oturabileceği söylendi. Patriklere özel yasal dini kisvesiyle seyahat eden Patrik, öneriyi kabul etmedi ve durumu üst makama şikayet edeceğini bildirdi. 
     Bu şartlarda seyahate çıkmaktan vazgeçen Patrik'e, bu sefer de 'Saat 08.50 uçağıyla Ankara'dan aktarmalı olarak Van'a gidebilirsiniz, ancak yeni uçak bileti satın almalısınız' denildi. Ankara üzerinden seyahat ettiği takdirde Van Valisi ile randevusunu gerçekleştiremeyeceğini söyleyen Patrik, bu öneriyi geri çevirerek, havalimanından ayrıldı.'' 
     
     ''ÜZGÜNÜM'' 
     Türkiye Ermenileri Patriği Mesrob II de, ''Bu ne yazık ki ikinci kez oluyor. Van'ı ziyaret edemediğim için üzgünüm. Ülkemizin iç ve dış turizmi adına üzgünüm. Dinler ve kültürlerarası diyalog adına üzgünüm'' dedi. 
     Mesrob II, şunları kaydetti 
     ''Yaşadığımız bu olumsuzluk, havalimanındaki düzensizlikten veya amirlerin vurdumduymazlığından mı kaynaklanıyor Kıtalararası hizmet veren THY'nin bu gibi bir şey yapacağını anlamakta güçlük çekiyorum. Geçen hafta görüştüğüm Sayın Başbakanımız Recep Tayyip Erdoğan'ın, hükümetteki sayın bakanlarla, üst düzey idarecilerin nazik ve olumlu yaklaşımlarıyla, kimlikleri bile belli olmayan bazı mercilerin davranış ve tutumları arasında dağlar kadar fark var. Çok yazık. Hani inanç turizmi desteklenecekti Acaba birileri Türkiye'de resmen tanınan dini cemaatlerden birinin ruhani reisini, Türkiye Cumhuriyeti vatandaşı bir Patrik'in, bu ülkenin başka bir bölgesindeki kutsal bir mekanı ziyaretinden rahatsızlık mı duyuyor Eğer öyleyse, hani hukuk devletinin anayasasında din farkı gözetilmiyordu Sayın Diyanet İşleri Başkanı'na da aynı muamele yapılır mıydı '' Açıklamada, ''Türkiye Ermenileri Patriği, iki yıl önce Van Valisi Durmuş Koç döneminde de Akdamar'daki kiliseyi ziyaret etmek istemiş, ancak 'kimliği kesinlik kazanmayan' ve 'Vali'yi aşan bürokratların' engellemesi sonucu bu arzusunu yerine getirememişti'' denildi. 
     
</TEXT>
</DOC>
