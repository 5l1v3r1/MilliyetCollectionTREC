<DOC>
<DOCNO> 170797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur35.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İznik'teki orman yangını rüzgar nedeniyle durdurulamıyor... 
</HEADLINE>
<TEXT>

     Bursa'nın İznik İlçesi'ne bağlı Elbeyli Beldesi'nde çıkan orman yangını, rüzgar nedeniyle kontrol altına alınamıyor. Yangında, 15 hektarlık bozuk kızılçam alanının tahrip olduğu bildirildi. 
     İznik Kaymakamı Salih Karabulut, Hetekli mevkiinde, saat 15.00'te çıkan yangının, yayılarak sürdüğünü söyledi. 
     Belediyenin katı atık depoladığı alandan başladığı sanılan yangına, Bursa Orman Bölge Müdürlüğü'ne bağlı ekiplerin yanı sıra İznik ve çevre il ve ilçelerin itfaiye ekipleri ve vatandaşlar tarafından müdahale edildiğini belirten Karabulut, bölgede etkili olan zaman zaman şiddetlenen rüzgarın yangının kontrol altına alınmasını güçleştirdiğini söyledi. Karabulut, yangının söndürülebilmesi amacıyla çağrılan helikopterin ise bölgedeki diğer yangınlara müdahale ettiği için henüz İznik'e ulaşamadığını sözlerine ekledi. 
     Bu arada, dağlık kesimde devam eden yangına itfaiye araçlarının yeterince müdahale edememesi nedeniyle İznik Belediyesi'nce hoparlörlerden vatandaşlardan ellerindeki su tanklarını getirmeleri isteniyor. Bu bölgedeki yangına, traktörlere su tankları takılarak müdahale edilmek isteniyor. 
     
</TEXT>
</DOC>
