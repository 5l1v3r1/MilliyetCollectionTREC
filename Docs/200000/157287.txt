<DOC>
<DOCNO> 157287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko03.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Egeli yatırımcı alkollü içecek diyor... 
</HEADLINE>
<TEXT>

     Alkollü içecekte tekelin kalkması ile Egeli yatırımcının alkol üretimine ilgisi arttı. 
     Türkiye'nin ilk özel sektör rakı üreticisi olarak kuruluş iznini alan çok ortaklı Elda A.Ş. firması, İzmir Tekeli Organize Sanayi Bölgesi'nde yatırıma başlıyor. 
     İzmir Ticaret Odası ve Elda A.Ş. Yönetim Kurulu Başkanı Ekrem Demirtaş, Türkiye'nin ilk özel rakısını Aralık ayında üreteceklerini dile getirdi. 
     Egeli yatırımcının rakı üretimi konusunda hızlı davrandığını söyleyen Demirtaş, şunları kaydetti 
     ''Ana maddesi üzüm olan bu geleneksel ürünümüzün Ege'de üretilmesi çok doğaldır. Elda A.Ş. olarak başladığımız yatırımın ilk törenini yarın yapacağız. Temelini attığımız fabrikayı Aralık ayına yetiştirip, yeni yıla özel rakımızla gireceğiz.'' Fabrikanın yılda 10 milyon litre rakı üreteceğini, makina siparişlerinin tamamlandığını söyleyen Demirtaş, pazarlama ve dağıtım faaliyetleri ile ilgili planlamaların devam ettiğini dile getirdi. 
     Türkiye üretiminin 6'da birini yapacaklarını dile getiren Demirtaş, ''Fransa şarabını, İngiliz viskisini, Rus votkasını bize nasıl içiriyorsa biz de rakımızı onlara içireceğiz. Rakıyı dünyada tanınan bir içki haline getirmek için çalışacağız'' dedi. 
     
     ''TARİŞ ALKOLLÜ İÇKİLER A.Ş.'' 
     Tariş de alkollü içki üreteceğini belirterek, konu ile ilgili bir şirket kurdu. Tariş Genel Müdürü Ayhan Özer, Tekel'in ne şekilde özelleştirileceğine ilişkin kararı beklediklerini kaydederek, şunları söyledi 
     ''Hazırlıklarımız sürüyor. Şirketimizi kurduk, önümüzdeki dönemde kimlerle, ne şekilde, nasıl bir yatırım yapacağımız netleşecek. Tekel'in Alaşehir'deki Suma Fabrikası'nı almak istiyoruz. Tekel'in alkollü içecek bölümünün blok halinde özelleştirilmesi ile ilgili kesin bir karar yok. Bu konuda nihai kararı bekliyoruz. Ancak bu fabrikayı alamasak da başka bir tesis kurarak içki üretimine gireceğiz.'' 
     
     TEKEL İÇİN STRATEJİ 
     Öte yandan Tekel'in alkollü içecekler bölümünü özelleştirmesine de İzmirli yatırımcıların ilgisi artarak devam ediyor. Bu konuda Tekel ürünlerinin pazarlama ve dağıtımını yapan Besaş Yönetim Kurulu Başkanı ve İzmir Esnaf ve Sanatkar Odaları Birliği Başkanı Mehmet Ali Susam, Tariş Tarım Satış Kooperatifleri Genel Müdürü Ayhan Özer, Ege Bölgesi Sanayi Odası Yönetim Kurulu Başkanı Salih Esen, İZTO Yönetim Başkanı Ekrem Demirtaş ve Kipa Yönetim Kurulu Başkanı Şinasi Ertan bir araya geldi. 
     Alkollü içkiler bölümünün özelleştirilmesi konusunda neler yapılabileceğine ilişkin strateji geliştirmek amacıyla gayri resmi bir toplantı yaptıklarını kaydeden Demirtaş, konu ile ilgili netleşmiş bir karar olmadığını dile getirdi. 
     
</TEXT>
</DOC>
