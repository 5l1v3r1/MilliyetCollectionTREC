<DOC>
<DOCNO> 176241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/spo07.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erişilmezin eşiğinde 
</HEADLINE>
<TEXT>

   Türk atletizminde çığır açan Süreyya Ayhan, Zürih'teki derecesiyle Çinli atletlerin ulaşılamaz kabul edilen "şaibeli" derecelerine dayandı 
      MURAT AĞCA 

   
   Piste damga vurdu 
   ZÜRİH'TEKİ Weltklasse Grand Prix'nde adeta kanat takıp 3.55.60 ile 1500 metrede son altı yılın en iyi derecesini koşan Süreyya Ayhan, Çinli atletlerin "erişilmez" görülen şaibeli derecelerine yaklaştı. Tüm zamanların en iyi 13. zamanını gerçekleştiren Ayhan'ın önünde olan ve aralarında 3.50.46'lık Yunxia Qu'nun dünya rekorunun da bulunduğu sekiz derece, 1993 - 1997 arasında Çin'de koşulan yarışlarda elde edilen ve ciddi doping şüpheleri taşıyan yarışlar. 
   
   Altına koşacak 
   DEMOKRATİK Alman Tatyana Kazankina'nın tam 23 yıl önce kırılan 3.52.47'lik Avrupa rekoru da doping şüphesi taşıyor. Bunlar dışında milli atletimizin önünde "gerçek" kabul edilen sadece Cezayirli Boulmerka 3.55.30 ve Rus Masterkova'nın 3.55.40 dereceleri var. Ayhan, 23 Ağustos'ta başlayacak Dünya Şampiyonası'nda amacının artık dereceden çok altın madalya olacağını belirterek, "Bu yılki zaman hedeflerimize ulaştık. Şimdi ilk hedef altın madalya" diye konuştu. 
   
   Tavşan'a kaç 
   ZÜRİH'te tavşan atletin daha iyi olduğunu, ancak yine de kendisine yeterli gelmediğini belirten Ayhan, "Bin metrede yavaşlayınca çıkması için koluna dokundum. Son turu da bir dakikanın altında koştum. Belki en iyisi birlikte çalışacağım bir Türk kızını tavşan olarak yetiştirmek" ifadelerini kullandı. Avrupa basınında fotoğraf ve röportajlarının yayınlandığını kaydeden rekortmen atlet, "Bir Türk kadını olarak gördüğüm ilgi beni çok gururlandırıyor" dedi. 
   
   
</TEXT>
</DOC>
