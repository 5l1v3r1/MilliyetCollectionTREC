<DOC>
<DOCNO> 166180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun06.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlere göre Blair için 'gitme vakti'... 
</HEADLINE>
<TEXT>

     MORI kamuoyu araştırmaları kurumunun News of the World gazetesi için yaptığı anketin sonuçları, İngiltere'de halkın yüzde 46'sının Başbakan Tony Blair'in gitme vaktinin geldiğine inandığını ortaya koydu. 
     Halkın yüzde 'ünün Tony Blair'in artık tümüyle politika üretmekten uzak bir noktaya düştüğünü düşündüğünü gösteren MORI araştırmasında, Blair'in bir süre daha kalmasını isteyenlerin oranınınsa yüzde 45 olduğu dikkati çekiyor. 
     Halkın büyük çoğunluğunun Blair'in artık güven vermediği kanaatinde olduğu, sağlık, eğitim ve ulaşımın yanı sıra suç ve ilticanın önlenmesi gibi konularda da çoğunluğun Başbakan'dan artık çözüm beklemediği görülen araştırmada, Blair'in bir süre daha kalmasını isteyen yüzde 46'lık kesiminse onun için ''Zor şartlarda güzel işler başardı. Biraz daha denenmeyi hak ediyor'' şeklinde düşündüğü belirlendi. 
     News of the World, Muhafazakar Parti ile İşçi Partisi arasındaki farkın kapandığını da duyururken, her iki partinin yüzde 35 oy oranında olduğunu MORI araştırmasına dayanarak ilan etti. Gazete, Liberal Demokrat Partininse yüzde 19 oy oranında bulunduğunu bildirdi. 
     Bini aşkın yetişkinin katılımıyla yapılan araştırma, Muhafazakar Parti lideri Ian Duncan Smith'e duyulan güveninse halen çok yüksek olmadığını, halkın sadece yüzde 15'inin bu ismi ''en güçlü potansiyele sahip Başbakan adaylı'' olarak gördüğünü ortaya koydu. Araştırma sonuçlarına göre, Liberal Demokrat Parti Lideri Charles Kennedy'de potansiyel görenlerin oranıysa yüzde 18. 
     Araştırma, Başbakan Blair'inse bütün eleştiri ve güven kaybına rağmen halen halkın yüzde 35'inden kişisel destek aldığını gösteriyor. 
     Bu oranın, 2001 yılı Ocak ayında yüzde 51 olduğu hatırlatılıyor. 
     
</TEXT>
</DOC>
