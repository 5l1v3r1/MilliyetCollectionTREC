<DOC>
<DOCNO> 191505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/spo01.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'ya açık çek 
</HEADLINE>
<TEXT>

   Beşiktaş yönetimi, istemesi halinde takıma takviye yapmaya hazır olduklarını iletip, topu Rumen teknik direktöre attı 
      
   Vize beklentisi 
   ŞAMPİYONLAR Ligi'nde forvet sıkıntısını derinden hisseden Beşiktaş'ta transfer için Lucescu'dan onay bekleniyor. Asbaşkan Kıvanç Oktay, "Yönetim olarak hocamıza transfer yapmaya hazır olduğumuzu söyledik. İşine karışmıyoruz. Bizi şampiyon yaptı, Şampiyonlar Ligi'ne soktu. Eğer talebi olursa, ara transferde takviye yapmaya hazırız. Talep gelmezse de kararına saygı duyarız" dedi. 
   
   Engin'den açıklama 
   OKTAY, maçın başlamasına bir saat kala Lucescu ile saha içinde bir süre görüştü. Rumen hocanın bu sırada bir hayli sinirli olduğu gözlendi. Beşiktaş Asbaşkanı, galibiyet sonra ise, "Yedinci yabancı alınmadığı için bizi eleştiren yazarlar, şimdi şapkalarını önüne alıp, düşünmeli" diye konuştu. Menajer Sinan Engin ise, "Ne Ümit Karan, ne de Necati için aracı koyduk" dedi. 
   
   İlhan sevgisi 
   TEKNİK Direktör Lucescu, maçtan sonra İlhan'a övgüler yağdırdı. Rumen hocanın, "Ben 3 - 4 aydır İlhan'ı savunuyorum. Bu yüzden bana ve takımıma hücum ediliyor. Çok eleştirildim. Ama onu savunmayı sürdüreceğim. Herkes futboldan iyi anlamıyor. İlhan çok iyi bir forvet olmasına rağmen hücum oyuncusu almamı istiyorlar" sözleri forvet transferine izin vermeyeceği şeklinde yorumlandı. 
   
   Onlar erdi muradına    Karşılaşma öncesi bir taraftarın döner bıçağını çıkarması üzerine kavga çıktı. Olaya müdahale eden güvenlik güçleri cop kullandı, sekiz kişi gözaltına alındı 
      
   Kovalamaca yaşandı 
   İKİ takım arasındaki müthiş rekabete maç öncesi gölgesi düştü. Siyah - Beyazlı yaklaşık 15 taraftar, bilet almak için yanlışlıkla Gaziantepspor taraftarının gişelerine gitti. Burada çıkan tartışma Beşiktaşlı bir fanatiğin üzerinde taşıdığı döner bıçağını çıkarmasıyla kavgaya dönüştü. Olaya müdahale eden polis, konuk taraftarları yaklaşık 50 metre kovalayarak, etkisiz hale getirmeye çalıştı. Bu sırada bir grup taraftar gözaltına alındı. 
   
   Protesto gösterileri 
   ARKADAŞLARINI kurtarmak için güvenlik güçlerinin yanına giden gruptan bazılarının da gözaltına alınmak istenmesi üzerine arbede çıktı. Bu sırada polis, güç kullanıp, iki tarafı da copladı. Olaylar sırasında sekiz Beşiktaş taraftarı gözaltına alınarak, Emniyet Müdürlüğü'ne götürüldü. Bu sırada Gaziantep Taraftarlar Derneği üyeleri, konuk taraftarlardan davacı olduklarını açıklarken, çıkan olaylar sloganlarla protesto edildi. 
   
   Sergen, İsviçre yolcusu    YILDIZ futbolcu, bir aydır süren ağrıları nedeniyle sıkıntı yaşadığını, bıçak altına yatabileceğini söyledi. Sergen, "Koşamıyorum, idmanlara katılamıyorum. Teşhis koyulamadı. Bu kadar uzadığına göre devre arasında operasyon olabilir" dedi. Lucescu, ihtiyaç duymadığı için Sergen'i yedekte beklettiğini söyledi. 
   TECRÜBELİ teknik adam, "Onu tekrar zor duruma sokup gücünü harcamak istemedim" ifadesini kullandı. Sergen'in tedavi görmesinin şart olduğunu vurgulayan Mircea Lucescu, "Galatasaray maçı sonrasında Tümer'i tedavi eden doktora gözükmesi için İsviçre'ye göndereceğim. Bu problemden kurtulması gerek" dedi. 
   
   
</TEXT>
</DOC>
