<DOC>
<DOCNO> 182727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur13.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş Genel Müdürü Akaryakıt fiyatları düşecek 
</HEADLINE>
<TEXT>

     Mustafa BAĞDİKEN İZMİT Kocaeli , DHA 
     

TÜPRAŞ Genel Müdürü Hüsamettin Danış, tüm dünyada fiyatların düşüşe geçtiğini, bunun Türkiye'deki ürün fiyatlarına da yansıyacağını söyledi. Danış, Türkiye'deki vergi ve fonların yüksek oluşu nedeniyle düşüşün ancak yüzde 2-2.5 oranlarında yansıyacağını açıkladı. 
     Tüpraş Genel Müdürü Hüsamettin danış, DHA muhabirine petrol dünyasındaki gelişmeleri değerlendirirken, 1 varil petrol fiyatının yaz başında 31 dolara kadar dayandığını hatırlattı. Danış, "Şu anda fiyatlar düşüşe geçti. 26.5 dolara kadar geriledi'' dedi. Tüpraş Genel Müdürü, bazı ürün fiyatlarındaki düşüşün de bundan kaynaklandığını, bunun nedeninin OPEC'in bir çok üyesinin kota üzerinde üretim yapması olduğunu vurgulayarak şöyle konuştu 
     "Irak'ta Kerkük- Ceyhan Boru Hattı çalışmıyor. Ama Güney'deki boru hattından 930 milyon varile kadar günlük satış var. Bir anda 930 bin varillik artış, OPEC kotasındaki üretimi oldukça yükselmiş oldu. Bunun beklentisi nedeniyle petrol fiyatlarında düşüş var. Şu anda bugün benzin fiyatları Avrupa ülkelerinde düşüşe geçti. Bu düşüş çok yakında bize de yansıyabilir.'' 
     
     DÜŞÜŞLER HİSSEDİLECEK Mİ 

     Tüpraş Genel Müdürü Danış, hiçbir zaman için petrol ürünü fiyatlarında yüzde 10 - 20'lerde düşüşlerin mümkün olmayacağını, düşüşün ancak yüzde 2- 2.5 veya en fazla 5 dolayında olacağını belirterek, "Bu da tüketici açısından artmamasından iyidir. Vergi ve fon oranları düşmediği için rafineri fiyatlarının düşmesi sonuca çok fazla yansımaz. Vatandaş petrol fiyatlarının artmadığını görecektir'' dedi. 

     
</TEXT>
</DOC>
