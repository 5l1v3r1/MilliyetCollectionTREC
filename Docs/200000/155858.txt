<DOC>
<DOCNO> 155858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur14.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet tatbikatında linç girişimi... 
</HEADLINE>
<TEXT>

     Kayseri'de iki gün önce işlenen cinayetin tatbikatında, ölen Durmuş Yıldırım'ın yakınları sanığı linç etmek istedi. 
     Tacettinveli Mahallesi Dökmeci Sokak'ta iki gün önce Durmuş Yıldırım'ın tabancayla öldürülmesi olayının sanığı Osman Türk'e olay yerinde tatbikat yaptırıldı. 
     Yoğun güvenlik önlemleri altında başlayan tatbikatta önce Yıldırım ailesi ve bazı mahalle sakinleri taşkınlık yapmamaları için olay yerinden uzaklaştırıldı. Cinayet sanığı Osman Türk, olay yerine getirildiğinde mahalle sakinleri tarafından linç edilmek istendi. Bu sırada Durmuş Yıldırım'ın yakınlarından bazıları fenalık geçirdi. Ortamın gerginleşmesi üzerine Osman Türk, tatbikat yaptırılamadan ekip otosuna bindirilerek, olay yerinden uzaklaştırıldı. 
     Güvenlik önlemlerinin artırılmasından sonra yeniden olay yerine getirilen Türk, aralarında tartışma olan Durmuş Yıldırım'ın uzun süredir kendisini tehdit ettiğini, olay günü de kendisini tartaklamaya çalıştığını söyledi. 
     Tatbikata çelik yelek ve polis şapkası giydirilerek getirilen Türk, şunları anlattı 
     ''Durmuş'un kız kardeşi ile daha önceden arkadaşlığım vardı. Bu nedenle kız kardeşi ile evlenmem için bana sürekli baskı yapıyor ve tehdit ediyordu. Annemi ve kız kardeşlerimi kötü yola düşüreceğini söylüyordu. Olay günü de sokakta karşılaşınca beni tartaklamak istedi, ben de kaçtım. Peşimden gelince aramızda kavga başladı, üzerimde taşıdığım tabancayla ateş ettim. Yere düştüğünü görünce de kaçtım.'' Durmuş Yıldırım 30 , geçen perşembe günü tabancayla vurulduktan sonra kaldırıldığı Erciyes Üniversitesi Tıp Fakültesi Hastanesi'nde kurtarılamamış, olaydan sonra kaçan cinayet sanığı Osman Türk 25 yanında taşıdığı iki adet 7.65 milimetre çapında tabancayla yakalanmıştı. Olay sırasında Osman Türk'ün yanında olduğu anlaşılarak gözaltına alınan Cumali Bulut ise suçlamaları reddetmişti. 
     
</TEXT>
</DOC>
