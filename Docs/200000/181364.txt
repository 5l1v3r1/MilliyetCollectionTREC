<DOC>
<DOCNO> 181364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/ekonomi/eko01.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF izin verirse fiyatta önemli indirim olabilir 
</HEADLINE>
<TEXT>

   THY Genel Müdürü, maliyet düşürme çalışmalarının yanı sıra IMF de vergi indirimine izin verirse bilet fiyatlarında önemli indirim olabileceğini söyledi 
   SİNAN TOROS BARIŞ ERGİN 
   
   Türk Havayolları THY Genel Müdürü Abdurrahman Gündoğdu "Uçuşlarda doluluk oranını yüzde 50'den 55'e çıkarırsanız, fiyatlarda yüzde 10 indirim yaparsanız hiçbir kaybınız olmaz. Ancak, özellikle Doğu Bölgeleri'ne RJ 70 ve 100 tipi uçaklarla yapılan uçuşların maliyetleri yüksek" dedi. 
   Maliyetlerde yüzde 15 - 30 indirim üzerinde durduklarını belirten Gündoğdu, biletler üzerindeki yüksek vergilerde indirim yapılması halinde bilet fiyatlarında da önemli indirim sağlanabileceğini söyledi. Gündoğdu, vergilerde indirim konusundaki bir soruyu "Vergi noktası hükümet ve hükümetin IMF ile ilişkilerine bağlıdır" diye yanıtladı. 
   Maliyet azaltmak için özellikle yılda 60 - 70 milyon dolar dolayında bir büyüklüğe sahip ikram giderleri üzerinde durduklarını vurgulayan Gündoğdu, "Piyasadan alınabilecek bazı kalemleri piyasadan alarak tasarruf sağlama yoluna gideceğiz. Mesela Cola Turka buna iyi bir örnek. Cola Turka dağıtmaya başladık ve bize reklam için geldiği için bedavaya geldi" dedi. 
   Gündoğdu, 11 Eylül 2001 saldırılarının ardından yükselen sigorta primleri ve diğer giderlere karşılık maliyetleri düşürmek için kaldırılan uçakta gazete dağıtımına ise yeniden başlayacaklarını söyledi. 
   
   'Bu filo, bu bedene dar geliyor'    THY'nin 10 bin 538 koltuk kapasiteli 65 uçaklık filosunun yolcu talebini karşılamaktan uzak olduğunu 'bedene dar gelen bir gömlek gibi' ifadesiyle dile getiren Gündoğdu, filoda büyümeye gidileceğini söyledi. Bu amaçla ihale açmayı planladıklarını kaydeden Gündoğdu, filoya yeni katılacak uçakların geniş koltuk araları, yatar koltuk, dizüstü bilgisayar kullanma olanağı ve kabin için eğlence araçlarına sahip olacağını ifade etti. 
   
   Yüzde 15 blok satış 
   Gündoğdu, THY özelleştirmesi konusunda da "Başlangıçta sermayenin yüzde 10 - 15'ine kadar olan kısmının blok satış veya halka arz şeklinde satılması öngörülmektedir" dedi. 
   
   
</TEXT>
</DOC>
