<DOC>
<DOCNO> 168930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/sazak.html </URL>
<DATE> 2003/07/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İstanbul depremi 
</HEADLINE>
<TEXT>

     Raporun üzerinden iki ay geçmeden İstanbul'u bekleyen 'deprem riski' Balıkesir ve Saros'taki sarsıntılarla güncelleşti. Önceki gün yaşanan 'korku depremi' ise insanları boş yere paniğe sürükledi. 
     Gerçekte olan neydi 
     Prof. Naci Görür ile dün 'son durum'u konuştuk. 
     Naci Hoca saygın bir bilim adamı. Bilimsel referans gösterilmeden yapılan deprem polemiklerine şiddetle karşı çıkıyor. Televizyonlarda boy gösteren uzmanların çoğunun, 1999 Marmara depremi öncesi ve sonrasında uluslararası bilim çevrelerinde kabul görmüş tek bir makaleleri olmadığı halde spekülasyon yaptıklarını, 'Deprem olacak ya da olmayacak' diye fetva verdiklerini savunuyor. 
     Oysa TÜBİTAK Marmara Araştırma Merkezi'nin 17 Ağustos depremi ardından Fransızlarla gemi ve denizaltı kullanarak yaptığı bir dizi çalışma var. Kaptan Custo filmlerindeki gibi insansız deniz dibi araçlarıyla Marmara'nın dibi aylarca tarandı. Fayların görüntüsü çekildi. 
     İstanbul'u tehdit eden 110 kilometrelik fayla bunu kesen 65 kilometrelik hattın durumları incelendi. Bunların kırılması 7 şiddetinde deprem üretebilecek. Ancak 1912 Şarköy depreminde 110 kilometrelik fayın 60 km'lik kısmının kırılmış olabileceği ihtimali depremin şiddetini azaltabilecek. 
     Son dönemde Prof Görür'ün koordine ettiği merkezde 'Deprem Durum Tespiti Araştırmaları' yapılmaya başlandı. 
     Marmara Araştırma Merkezi, İstanbul Büyükşehir Belediyesi'ne hizmet üretiyor. 17 Ağustos depreminde yıkıma uğrayan ve risk altındaki bölgeler İstanbul'dan Trakya'ya uzaydan, karadan, denizden sürekli taranıyor, radon gazı istasyonlarından sürekli ölçüm alınıyor, yer çekim hareketleri izleniyor. 
     Prof. Naci Görür bu çalışmalar ışığında artık 'depremi algılayabildiklerini' söylüyor. Ancak kesinlikle bu bir tahmin değil. İki olay yaşanmış 
     Saros'tan 10 gün önce Marmara'nın batısında 5 büyüklüğünde deprem beklediklerini gerçekleşen 5.3 yerel yönetime bildirmişler. Balıkesir depremini ise Biga olarak yer vermişler aynı şekilde öngörmüşler. 
     Prof. Naci Görür, İstanbul'la ilgili henüz bir uyarıları olmamakla birlikte, Balıkesir ve Saros deneyimleri ışığında 'depremi algılayabilme' çalışmalarından aldıkları güçle bir 'mekanizma' oluşturulabileceği görüşünde. Bölge valileriyle toplantı yapılacak. Bilimsellik ön planda olacak. 
     Naci Görür, medyatik depremcileri kendine özgü üslubuyla eleştiriyor 
     'Dünyada iki büyük alim var, biri ben biri de rahmetli Einsthein dersem olur mu Dilin kemiği yok, televizyona çıkan herkes deprem uzmanıyım diye konuşuyor ' 
     İstanbul depreme hazırlıksız yakalanmamalı. 
     
     

</TEXT>
</DOC>
