<DOC>
<DOCNO> 164639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/dunya/dun05.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Müzakereler erkene alınabilir 
</HEADLINE>
<TEXT>

     Dışişleri Bakanı Abdullah Gül, Dünya Ekonomik Forumu toplantılarına katılmak üzere dün gittiği Ürdün'ün başkenti Amman'da, "AB'nin Selanik Zirvesi'nde Fransa Cumhurbaşkanı Chirac, Türkiye ile müzakerelerin daha erkene alınabileceğini ifade etti" dedi. Gazetecilerin sorularını yanıtlayan Gül, Selanik Zirvesi'nin çok iyi bir başlangıç olduğunu, reformların hayret ve heyecanla karşılandığını, hükümetin siyasi kararlılığının da görüldüğünü söyledi. Reformların gelişmiş ve medeni ülkelerin yapması gereken şeyler olduğunu ifade eden Gül, "Belki bu noktada acı olan taraf, bunu daha önce yapmayışımız. Kendi milletimiz, niye diğer ülkeler gibi serbest, daha gelişmiş haklara sahip olmasın. Ama bunlar AB ile çalışınca tabii ki daha iyi oluyor. Devam edeceğiz" dedi. 
     

</TEXT>
</DOC>
