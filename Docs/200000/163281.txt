<DOC>
<DOCNO> 163281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yasam/yas02.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşınızda 'Form'SA 
</HEADLINE>
<TEXT>

Sabancı ailesinin 'formu', Yeniköy'deki villalarında onlara özel jimnastik dersleri veren Ayten Altun'dan soruluyor 
     GÜLAY FIRAT İstanbul 

     İş adamı Sakıp Sabancı'nın kızı Sevil Sabancı, sekiz yıldır kendini evine çağırdığı spor hocası Ayten Altun'a emanet ediyor. 
     Türkiye'nin en eski özel jimnastik hocalarından Altun'un, Yeniköy'deki villalarında çalıştırdığı Sevil Sabancı, onun son derece iyi bir öğretmen olduğu kadar, iyi bir arkadaş olduğunu da söylüyor. 'Antibiyotiğim gibi' dediği Altun'u babası sayesinde tanıdığını söyleyen Sevil Sabancı, "Sabancı Center'da babama ders veriyordu. Fakat babam tembel çıktı, dersleri bıraktı. Ben ve annem devam ediyoruz" diyor. 
     Sevil Sabancı'nın vücuduna çok özen gösterdiğini söyleyen Altun ise, "Bir kilo fazla aldığını düşünse hemen jimnastik ister. Hiçbir zaman yeteri kadar iyi olduğunu düşünmez, oysa vücudu taş gibidir" diye konuşuyor. 
     
     Müşterilerinin çoğu tanınmış simalar 
     Altun'dan ders alan ise sadece Sabancı ailesi değil. 
     Altun'un hayli kabarık 'öğrenci' listesinde Suna Kıraç, Serdar Bilgili, Türkan ve Nazan Şoray, Müjde Ar ve Gülben Ergen gibi ünlüler de var. Şu anda Nilüfer, İnan Kıraç ve Ajda Pekkan'ın da aralarında bulunduğu birçok tanınmış kişiyle çalışan Altun'un ilk erkek öğrencisi ise Kadir İnanır. 15 yıllık öğrencisi Ajda Pekkan'a haksızlık yapıldığını belirten Altun, "Onun vücudunun güzelliği, yıllardır taviz vermeden yaptığı sporun eseridir" diyor. 
     

</TEXT>
</DOC>
