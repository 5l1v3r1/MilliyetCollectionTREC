<DOC>
<DOCNO> 194393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko08.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota, satış karını artırdı 
</HEADLINE>
<TEXT>

     Otomobil üreticisi Toyota Motor Corporation'ın, satış ve karını artırdığı bildirildi. 
     Toyotasa'dan yapılan açıklamada, Toyota Motor Corporation'ın Nisan-Eylül 2003 mali dönemi sonuçlarının Tokyo'da kamuoyuna duyurulduğu belirtilerek, Toyota'nın, dünyanın tüm bölgelerinde satış ve karını rekor düzeyde artırdığı kaydedildi. 
     Tüm Toyota satışlarının Nisan-Eylül 2003 döneminde, geçen yılın aynı dönemine oranla yüzde 7.4 219 bin adet artarak 3 milyon 170 bin adet araca ulaştığı ifade edilen açıklamada, Toyota'nın, 2004 mali yılında da satışı 160 bin adet artırarak, yılda 6 milyon 570 bin adet araç satmayı hedeflediği bildirildi. 
     Toyota'nın Japonya iç pazarındaki satışlarının 6 aylık dönemde 57 bin adet arttığı belirtilen açıklamada, bu dönemde pazar payının da binde 4 artarak yüzde 42.5'e yükseldiği vurgulandı. 
     Açıklamada, Kuzey Amerika'da satışların, geçen yılın aynı dönemine oranla fazla değişmediği, ancak yeni Corolla Sedan, yeni Lexus GX470 ve Lexus RX 330 gibi modeller sayesinde ilk kez 6 aylık dönemde 1 milyon adedin üzerine çıkıldığı kaydedildi. 
     Kuzey Amerika'da pazar payının yüzde 11.3'e ulaştığı ifade edilen açıklamada, Toyota'nın 2004 mali yılında bu bölgede 2 milyon araç satmayı hedeflediği bildirildi. 
     Avrupa pazarında ise bu dönemde ani bir düşüş yaşanmasına rağmen, yenilenen Avensis sayesinde Toyota'nın satışlarının yüzde 12.5 oranında artarak 441 bin adede ulaştığı kaydedilen açıklamada, Avrupa'da da 2004 mali yılında 800 bin adetlik satış hedeflendiği vurgulandı. 
     
</TEXT>
</DOC>
