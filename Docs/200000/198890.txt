<DOC>
<DOCNO> 198890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur27.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli genç kızın şüpheli ölümü... 
</HEADLINE>
<TEXT>

     Arkadaşları tarafından Sabes Beykoz Tıp Merkezi'ne bırakılan üniversite öğrencisi genç kız, hayatını kaybetti. 
     Alınan bilgiye göre Selen Atılgan 21 , erkek arkadaşının Kanlıca Şimşek Sitesi Menekşe Sokak A 8 Blok Daire 9'daki evinde rahatsızlandığı için, sabah saat 04.00 sıralarında arkadaşları tarafından Sabes Beykoz Tıp Merkezi'ne getirildi. 
     Kolundaki dövmesinde kanama olan Selen Atılgan, pansuman yapıldıktan sonra arkadaşlarıyla Kanlıca'daki eve döndü. Bir süre sonra tekrar rahatsızlanan Selen Atılgan, saat 06.30 sıralarında 34 EDJ 84 plakalı otomobil ile 3 arkadaşı tarafından yeniden Sabes Beykoz Tıp Merkezi'ne getirildi. Selen Atılgan'ın kendini kaybetmesi üzerine, arkadaşları, Atılgan'ı bir sedyeye bırakarak kaçtı. Genç kıza müdahale etmek isteyen hekimler, ağzından köpük gelen ve kalp atışı alınamayan Atılgan'ı kurtaramadılar. 
     Polis, Selen Atılgan'ın erkek arkadaşı olduğu ve kendisini Sabes Beykoz Tıp Merkezi'ne getirenlerden biri olabileceği gerekçesiyle İ.G'ye ait Kanlıca'daki eve baskın yaparak, buradaki 2 kişiyi gözaltına aldı. 
     Kızlarının ölüm haberini alan Şişli Etfal Hastanesi hekimlerinden anne Dr. Gülüm Atılgan ile baba Kemal Atılgan, Sabes Beykoz Tıp Merkezi'ne geldi. Selen Atılgan'ın cesedi, Beykoz Cumhuriyet Savcılığı'nca İstanbul Adli Tıp Kurumu'na gönderildi. 
     Polis yetkilileri, Selen Atılgan'ın ölüm nedeninin uyuşturucu olabileceğini belirterek, araştırmaların sürdürüldüğünü bildirdiler. 
     Yetkililer, Selen Atılgan'ı hastaneye getiren İ.G. ve 2 arkadaşının da arandığını kaydettiler. 
     
</TEXT>
</DOC>
