<DOC>
<DOCNO> 193619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun06.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bush'a hayır' evetçileri geçti 
</HEADLINE>
<TEXT>

   Yapılan son yoklamada Bush'a karşı olanlar yüzde 44'e yükselirken, destekleyenler yüzde 38'e geriledi 
      
   ABD'de gelecek yıl yapılacak başkanlık seçimlerinde Başkan George W. Bush'a oy vermeyeceklerini açıklayanların oranı ilk kez Bush'u destekleyenleri geçti. 
   Son kamuoyu yoklamasında Bush'a "hayır" diyeceklerini söyleyenler yüzde 44'e yükselirken, Bush'u yeniden başkan seçeceklerini söyleyenlerin oranı 6 puan farkla yüzde 38'de kaldı. Bush'a verilen desteğin özellikle Irak'taki kayıplar nedeniyle azaldığı belirtildi. 
   "Marist College's Institute for Public Opinion" adlı kuruluş tarafından yapılan nabız yoklaması, Bush'a verilen destek açısından, nisanda yapılan yoklamaya oranla büyük değişiklikler gösterdi. 
   Nisanda Bush'a oy vereceklerin oranı yüzde 40, vermeyeceklerin oranı yüzde 30 olarak belirlenmişti. Son nabız yoklaması ayrıca Bush'un yaptığı işleri beğenenlerin oranının yüzde 70'ten 53'e düştüğünü de ortaya koydu. 
   Buna karşın Demokrat Partililer, 2004 seçimlerinde Bush'un karşısına partinin adayı olarak kimi çıkaracakları konusunda henüz görüş birliğine varamadı. 
   Demokrat seçmenlerin yüzde 16'sı Howard Dean'in aday olmasını isterken, yüzde 12'si Joe Liebermann'ı, yüzde 10'u ise Dick Gephardt'ı destekliyor. 
   
   
   
</TEXT>
</DOC>
