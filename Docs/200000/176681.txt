<DOC>
<DOCNO> 176681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun07.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cellat' asansör... Asansörde kafası koptu 
</HEADLINE>
<TEXT>

     DIŞ HABERLER SERVİSİ 

ABD'nin Teksas eyaletindeki bir hastanede arıza yapan asansör, aniden kapısına sıkıştırdığı bir doktoru kendisiyle birlikte yükseltip kafasını kopardı. 
     Houston'daki Christus St. Joseph Hastane'sinde cerrahlık uzmanlığını yapan Hitoshi Nikaidoh 35 , ikinci kattaki asansöre adımını attığında kapıları arıza sonucu birden bire kapanan asansör yükselmeye başladı. Kafası içeride, omuzlarından kapıya sıkışan vücudu ise dışarıda kalan Nikaidoh'un başı, asansördeki bir hastane çalışanının gözleri önünde tavana çarpıp koptu ve içeri düştü. Arızanın giderilemediği 20 dakika boyunca bu kanlı görüntüyle baş başa kalan hastane personeli kadın, itfaiyeciler tarafından kurtarıldığında şok halindeydi ve derhal hastanenin acil servisine yatırıldı. 
     Olayla ilgili soruşturma başlatılırken, polis yetkilileri, hastanedeki asansörlerin geçtiğimiz hafta boyunca bakımdan geçirilmiş olduğunu belirtti. 
     İstatistiklere göre, asansörler ve yürüyen merdivenler her yıl ABD'de yaklaşık 30 kişinin ölümüne, 17 bin 100 kişinin de yaralanmasına yol açıyor. 
     
</TEXT>
</DOC>
