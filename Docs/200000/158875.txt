<DOC>
<DOCNO> 158875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sonspo08.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, Türk futbol tarihine geçti 
</HEADLINE>
<TEXT>

     2002-2003 sezonun bitimine 1 maç kala Birinci Süper Futbol Ligi'nde Beşiktaş'ın başında şampiyonluğa ulaşan Rumen teknik direktör Mircea Lucescu, Türk futbol tarihine geçti. 
     Siyah-beyazlıların, şampiyonluğunu ilan ettiği Galatasaray maçıyla birlikte Mircea Lucescu, 44 yıllık geçmişi bulunan Birinci Futbol Ligi tarihinde, çalıştırdığı 2 takımı da şampiyon yapan 3. teknik adam olarak Türk futbol tarihine adını yazdırdı. 
     45. sezonunu geçiren ligde daha önce Yugoslav antrenörler Tomislav Kaleperoviç ve Branko Stankoviç, 2 ayrı takımın başında mutlu sona ulaşmıştı. 
     Kaleperoviç, 1968-69 sezonunda Galatasaray'ın, 1977-78 sezonunda da Fenerbahçe'nin başında teknik adam olarak lig şampiyonluğu yaşadı. Stankoviç ise, 1982-83 sezonunda Fenerbahçe, 1985-86 sezonunda da Beşiktaş ile mutlu sona ulaştı. 
     Türkiye'deki 3. sezonunu geçiren ve geçen sezon Galatasaray ile ipi en önde göğüsleyen Mircea Lucescu, bu sezon da Beşiktaş ile şampiyonluğa ulaşarak, Kaleperoviç-Stankoviç ikilisinin başarısına ortak oldu. 
     Lucescu ayrıca, 2 ayrı takımın başında, üstüste şampiyonluk yaşayan ilk teknik adam olarak da tarihteki yerini aldı. 
     
</TEXT>
</DOC>
