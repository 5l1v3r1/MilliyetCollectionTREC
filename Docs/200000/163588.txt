<DOC>
<DOCNO> 163588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/guncel/gun03.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Refakatçi, hastasıyla aynı yatakta uyuyor 
</HEADLINE>
<TEXT>

Yatacak yer bulamayan refakatçiler sandalyede ya da hastanın yatağında uyuyor. Bazıları hastanın yemeğine de ortak oluyor 
     ÜMRAN AVCI İstanbul 

     Hasta refakatçilerinin yaşadığı sorunları ve ihtiyaçlarını tespit etmek için 167 refakatçiyle yapılan araştırma ilginç sonuçlar ortaya çıkardı. Marmara Üniversitesi Sağlık Eğitim Fakültesi'nden Sağlık Yönetimi Bölümü öğretim üyesi Yrd. Doç. Dr. Mustafa Taşdemir, başkanlığında İstanbul'da 4, Ankara'da 3 kamu hastanesinde yürütülen çalışmaya göre refakatçilerin en önemli sorunu yatak. 
     
     BOŞ YATAK VARSA ŞANSLI 
     Refakatçilerin yüzde 56'sı sandalye üzerinde sabahlarken, kimi hastasıyla aynı yatakta kimi de yerde battaniye üzerinde uyuyor. Geceyi bahçedeki bank üzerinde geçirenler bile var. Uyumak için boş hasta yatağını kullananlar ise kendilerini şanslı sayıyor. Araştırmanın önemli bir bulgusu da bir hasta için birden fazla refakatçinin kalıyor olması. İki refakatçiden biri hasta yanında dururken, diğeri çoğunlukla dışarıdaki işleri takip ediyor. Bu durum özellikle çocuk hastalarda yaşanıyor. 
     
     BARINMA EN BÜYÜK SORUN 
     Refakatçiler yemek ihtiyaçlarını hastane çevresindeki lokantalardan veya kantinden karşılıyor. Maddi durumu iyi olmayanlar da hastanın yemeğini paylaşarak ya da evden getirerek karnını doyuruyor. İl dışından gelenlerin en büyük sorunu ise barınma. Refakatçiler, en büyük ihtiyaçlarını yemek, para, su, ilaç, banyo, ulaşım ve temizlik olarak sıralıyor. 
     
     

</TEXT>
</DOC>
