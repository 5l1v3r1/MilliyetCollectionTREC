<DOC>
<DOCNO> 155090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko19.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar 20'lik enflasyon hedefinin zor olduğunu belirtiyorlar 
</HEADLINE>
<TEXT>

     Yapı Kredi Bankası, 2003 yılında gayri safi yurtiçi hasıla GSYİH büyümesinin yüzde 4, ihracatın 37.7 milyar dolar, ithalatın 56 milyar dolar, tüketici fiyatları endeksi TÜFE artışının yüzde 25 olabileceğini tahmin etti. 
     Oyakbank ise yüzde 20'lik TÜFE enflasyon hedefine ulaşılmasının hala zor göründüğünü bildirdi. 
     Yapı Kredi Bankası ve Oyakbank tarafından yayınlanan Mayıs ayı aylık ekonomi bültenlerinde, Türkiye ekonomisinde yaşanan gelişmeler değerlendirildi. 
     Yapı Kredi Bankası'nın ''Mayıs ayı aylık görünüm'' raporuna göre, Türkiye'nin GSYİH 2003 yılında yüzde 4 oranında büyümesi öngörülüyor. 
     Banka, Türkiye'nin bu yılki ihracatını 37.7 milyar dolar, ithalatını ise altın dahil 56 milyar dolar olarak tahmin etti. 
     Raporda, Merkez Bankası'nın faiz politikasının da piyasalar üzerinde belirleyici olacağının düşünüldüğü ifade edildi. 
     
     OYAKBANK 
     Oyakbank Hazine Grubu Ekonomik Araştırma Bölümü tarafından hazırlanan Mayıs ayı Aylık Ekonomi Bülteni'ne göre, yüzde 20'lik enflasyon TÜFE hedefine ulaşılması hala zor görünüyor. 
     Bültende, cari dengedeki kötüleşmeye karşın uygulanan serbest kur politikasının da desteği ile 2003 yılında ödemeler dengesinde önemli bir sıkıntı yaşanmasının öngörülmediği ifade edildi. 
     Banka bülteninde, Türkiye'de bir önceki ay finans piyasaları ve reel sektörde güçlenen canlanmanın somut bazı temelleri olduğunun yadsınamayacağını, yine de olumlu beklentilere taban oluşturan bu nedenlerin Mayıs ve Haziran'da da güçlendirilmesi gerekeceği bildirildi. 
     Nisan ayının ikinci haftasında Bağdat'ın koalisyon güçlerinin kontrolüne geçmesi ile Irak savaşının pratik olarak bitmesinin hem uluslararası hem de yerel piyasalarda olumlu bir dönüm noktası olduğu ifade edilen bültende, ''Irak'ın komşusu olan Türkiye, gerek ihracat, gerekse turizm gelirlerinde savaş nedeni ile öngörülen kayıpların beklentilerin çok altına kalacağının anlaşılması ile bu gelişmeden doğal olarak en fazla etkilenen ve rahatlayan ülke olmuştur'' denildi. 
     Buna ek olarak, Türkiye'nin Irak'ın yeniden inşasında alması muhtemel rolün ekonomiye fazladan bir ivme kazandırabileceği beklentisinin de güçlendiği belirtilen bültende, IMF'ye sunulan Ek Niyet Mektubu da yer alan yapısal kriterlerin Nisan-Haziran döneminde daha yoğun olduğu görülse de, bunların önemli bir kısmının halen gelişme içinde olması nedeniyle önemli bir sıkıntı yaşanmadan tamamlanmalarının beklendiği bildirildi. 
     Bültende, petrol fiyatlarındaki düşüşün aşamalı olarak iç piyasaya yansıtılması, mali disiplinin korunması ile kamu mallarındaki fiyat artışının Türk Lirası'nın istikrarlı seyrini korumasının önümüzdeki dönemde enflasyondaki düşüş için belirleyici olacağı bildirildi. 
     
</TEXT>
</DOC>
