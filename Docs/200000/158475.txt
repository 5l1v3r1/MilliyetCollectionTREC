<DOC>
<DOCNO> 158475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko22.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'de yeni bir endeks oluşturulacak... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, iş hayatının hukuki ve etik altyapısına katkıda bulunmak, şeffaflık, dürüstlük ve hesap verebilirlik kavramlarına sıkı sıkıya bağlı kalarak yatırımcıların piyasalara güvenini kalıcı olarak sağlamak amacıyla halka açık şirketlerin yanı sıra, ülkedeki tüm sektörlere kurumsallaşma konusunda yol gösterecek mahiyette Kurumsal Yönetim İlkeleri Rehberi hazırlandığını bildirdi. 
     Cansızlar, Türk Sanayicileri ve İşadamları Derneği TÜSİAD ve Sabancı Üniversitesi Kurumsal Yönetim Forumu'nun CGFT düzenlediği ''Piyasa Ekonomisi ve Şeffaflık-Kavşaktaki Türkiye'' seminerinde yaptığı konuşmada, SPK olarak Türkiye'nin ve şirketlerin uluslararası alanda rekabet gücünü artırmak amacıyla pek çok düzenlemeler gerçekleştirdiklerini ve bu doğrultuda çalışmalarının devam ettiğini söyledi. 
     Bu çalışmalar arasında belki de en önemlisinin kurumsal yönetim konusundaki düzenlemeler olduğunu vurgulayan Cansızlar, kurumsal yönetim kavramının geçtiğimiz yıllar içinde ülkelerin, piyasaların ve şirketlerin şeffaflığının geliştirilmesinde ve buna bağlı olarak rekabet gücünün artırılmasında kilit bir olgu haline geldiğini söyledi. 
     Doğan Cansızlar, ''Hatta o kadar ki devletler ve uluslararası yatırımcılar bir ülkeye veya bir şirkete yatırım yapmadan önce finansal performans kadar kurumsal yönetimin kalitesini de gözetir hale gelmiştir'' dedi. 
     Cansızlar, kurumsal yönetim konusunda atılan en önemli adımın, en gelişmiş mali piyasalara sahip olan ABD'de Enron, WorldCom gibi şirket skandallarının ortaya çıkmasından sonra yatırımcıların mali piyasalara olan güvenin yeniden kazandırılması amacıyla hazırlanan Sarbanes-Oxley Yasası olduğunu bildirdi. 
     Doğan Cansızlar, bu yasanın yürürlüğe girmesi ve ilk uygulamalarından sonra kurumsal ve bireysel yatırımcılar baz alınarak yapılan bir araştırmada, yatırımcıların yüzde 60'dan fazlasının kurumsal yönetim ilkelerini benimseyen, uygulayan, kamuyu aydınlatma ve şeffaflık konusunda daha hassas davranan şirketlere yatırım yapmayı tercih ettiklerinin ve bunun için hisse senedi değerinin üzerinde ekstra bir prim ödemeyi kabul ettiklerinin saptandığını belirtti. 
     
     KURUMSAL YÖNETİM UYGULAMALARININ YARARI 
     Cansızlar, her ülkenin kendi koşullarını dikkate alarak kurumsal yönetim konusunda kendi açısından en uygun adımları attığını ifade ederek, kurumsal yönetim uygulamalarının yararı hakkında şu bilgileri verdi 
     ''İyi kurumsal yönetim, ülkenin imajının yükselmesine, sermayenin yurtdışına kaçmasının önlenmesine, yabancı sermayenin çekilmesine, mali piyasaların ve dolayısıyla ekonominin rekabet gücünün artmasına, olası krizlerin daha az zararla atlatılmasına, kaynakların daha etkin bir şekilde dağıtılmasına ve dolayısıyla yüksek refahın sağlanması ve sürdürülebilmesine önemli katkılar yapmaktadır. 
     Makro seviyedeki bu katkılar yanında kurumsal yönetim kalitesinin yüksek olması şirketler için de sermaye maliyetinin düşürülmesi, finansman imkanlarının ve likiditenin artması, krizlerin daha kolay atlatılması ve sermaye piyasalarından daha fazla fon sağlanması anlamına gelmektedir.'' Cansızlar, dünyada benimsenen ve tavsiye edilen genel esaslar çerçevesinde Türkiye'nin gerçekleri ve koşulları dikkate alınarak, iş hayatının hukuki ve etik altyapısına katkıda bulunmak, iş hayatının siyasi ve kurumsal çerçevesini belirlemek, şeffaflık, dürüstlük ve hesap verebilirlik kavramlarına sıkı sıkıya bağlı kalarak yatırımcıların piyasalara güvenini kalıcı olarak sağlamak, Türkiye'de ticari, finansal ve ekonomik istikrarın sağlanmasına katkıda bulunmak amacıyla halka açık şirketlerin yanı sıra, ülkedeki tüm sektörlere kurumsallaşma konusunda yol gösterecek mahiyette Kurumsal Yönetim İlkeleri Rehberi hazırlandığını bildirdi. 
     İyi kurumsal yönetim uygulamalarının yatırımcının halka açık şirketlere ve bunların oluşturduğu menkul kıymetler borsasına olan güveninin tesis edilmesi açısından son derece büyük önem taşıdığına dikkat çeken Cansızlar, bunun bilincinde olan SPK'nın taslak rehberi kamuoyunun görüşlerine açmak suretiyle, toplumun tüm kesimlerinin konuyu sahiplenmesi adına önemli bir adım attığını söyledi. 
     
     REHBERE HAZİRAN SONUNDA NİHAİ ŞEKİL VERİLECEK 
     Cansızlar, SPK tarafıdan oluşturulan çalışma grubunun rehber üzerindeki çalışmalarının devam ettiğini, sözkonusu rehberin gerek bu toplantıda gerekse STEAM tarafından 28-29 Mayıs 2003 tarihlerinde Ankara'da yapılacak Kurumsal Yönetim Arenası toplantılarında oluşacak görüşler ile bugüne kadar SPK'ya ulaşan görüşler dikkate alınarak Haziran ayının sonunda nihai şeklini alacağını duyurdu. 
     Rehberin en önemli özelliğinin rehberde yer alan ilkelere uyumun ihtiyari olması, yani şirketlerin rehberde belirtilen öneri niteliğindeki ilkelere uyup uymama konusunda serbest bulundukları olduğunu belirten Cansızlar, şunları kaydetti 
     ''Bundan sonra pay sahipleri, ortağı oldukları şirketlerin periyodik raporlarını okurken, SPK Kurumsal Yönetim İlkeleri Rehberi'ne uyum seviyesini de sözkonusu raporlarda arama ve şirketlerden bu ilkeleri bir an önce uygulamaya geçirme yolunda talepte bulunma şansına sahip olabileceklerdir. Rehberde yer alan ilkeleri hayata geçirdikleri uluslararası tanınmış derecelendirme kuruluşları veya bunların Türkiye'de kurdukları kuruluşlar tarafından belirlenen şirketlerin yönetim uygulamalarının, mevcut çıkar çatışmalarından mümkün olduğunca soyutlanarak yasalara, piyasa kurallarına ve yönetim biliminin temel prensiplerine uygun olarak gerçekleştirilerek daha çağdaş bir seviyeye çıkması, yerli ve yabancı bireysel ve kurumsal yatırımcılardan finansman temin etmede daha fazla ilgi çekmeleri, uluslararası düzeyde rekabet avantajına sahip olmaları beklenmelidir. Bu yılın Haziran ayında nihai şeklini alacak olan sözkonusu ilkelere uyan şirketlerin Borsa'da ayrı bir endekste izlenerek diğer şirketlerden ayrılması ve yatırımcılar tarafından farklı muamele görmesi mümkün olacaktır.'' Rehberin mevcut yasal düzenlemelerin ilerisinde öneriler içerdiğini, mevcut yasalarda ve uygulamada kurumsal yönetim konusunda oluşan eksikliği gidermek ve boşluğu doldurmak amacına yönelik olarak hazırlandığını kaydeden Cansızlar, ''Bu anlamda rehber, ülkemizde devrim sayılabilecek bir vizyonu, yeni bir bakış açısını oluşturmak, Türkiye'nin uluslararası piyasalara entegrasyonu için oluşturulması gereken hukuki altyapıya ilişkin yol gösterici bir özellik taşımaktadır'' dedi. 
     
</TEXT>
</DOC>
