<DOC>
<DOCNO> 155792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun01.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson artık "en çirkinler" listesinde.. 
</HEADLINE>
<TEXT>

     Dünyanın en çok albüm satan ve sevilen yıldızı unvanına sahipken güzelleşme sevdasına kapılarak defalarca bıçak altına yatan Michael Jackson için evdeki hesap çarşıya uymadı. Ameliyatlar yüzünden ''hilkat garibesine'' dönen yıldız, sonunda ''dünya çirkinleri'' listesine de girdi. 
     Internette yer alan ve sayısız çirkin insan fotoğrafının bulunduğu ''uglypeople'' sitesinin şeref kürsüsünde artık Michael Jackson da var. 
     En çirkin ünlüler arasında yer alan Jackson, ameliyatlar yüzünden deforme olan cildi, mor göz altları, ''Maymunlar Cehennemi'nden Kaçış'' filminin oyuncularını andıran burnu, yüzündeki yara bantları, cımbızla seyreltilmiş izlenimi veren sakalları ve kanlı gözleriyle site ziyaretçilerini karşılamaya hazırlanıyor. 
     
     ''STAR WARS'' YARATIĞI İLE AYNI KAREDE... 
     Michael Jackson'ın iki fotoğrafıyla yer aldığı sitede, Luciano Pavarotti, Yaser Arafat, Hulk Hogan, ''Mr. Bean'' tiplemesiyle ünlenen İngiliz oyuncu Rowan Atkinson, satanist şarkıcı Marilyn Manson da bulunuyor. 
     Michael Jackson'a eşlik edenler arasında, ''Star Wars'' filminin yaratığı da yer alıyor. 
     Michael Jackson'ın bir duruşmaya katılmak için geldiği mahkemede çekilen fotoğrafları, yayınlandığı dönemde dünya medyasını günlerce meşgul etmişti. 
     ABD medyasında ''Çürüyen Jackson'' başlığıyla durumu gözler önüne serilen Jackson, özellikle ''pul pul dökülmeye başlayan'' burnu nedeniyle içler acısı bir tablo sergilemişti. 
     
</TEXT>
</DOC>
