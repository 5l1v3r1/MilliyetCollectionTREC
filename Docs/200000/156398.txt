<DOC>
<DOCNO> 156398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko24.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam'ın Rusya'daki fırını açıldı... 
</HEADLINE>
<TEXT>

     Devlet Bakanı Kürşat Tüzmen, Şişecam ve Ruscam'ın Nijniv Novgorod'daki fabrikasının ikinci fırınının açılışını yaptı. 
     Tüzmen, açılış töreninde yaptığı konuşmada, iki ülke ticari ilişkilerinin son dönemde oldukça geliştiğini belirterek, ''Dünya tarihinde köklü iki devlet varsa, bunlar Türkiye ve Rusya'dır. Ortak tarih, sınır ve denizi paylaştığımız Rusya ile ticareti de paylaşmak en büyük dileğimizdir'' diye konuştu. 
     Rusya'daki birçok Türk yatırımının yanı sıra Türkiye'deki Rus yatırımlarını da görmüş olmaktan mutluluk duyduğunu ifade eden Tüzmen, ''Bugün önemli noktaya gelen ticaret hacmimiz, 20. yüzyılda en önemli iki ülkeyi, 21. yüzyılın yıldızlaşan iki ülkesi yapacaktır. Kuzey-güney ekseninde, bu kadar çok ortak değeri paylaşan başka iki ülke daha yoktur'' dedi. 
     Türk ve Rus ekonomisinin birbirlerini tamamladığını ve bu yatırımların da sadece başlangıç olduğunu kaydeden Tüzmen, iki ülkenin çok daha iyi yatırımlara imza atacağına inandığını sözlerine ekledi. 
     Türkiye'nin Moskova Büyükelçisi Kurtuluş Taşkent de, Rusya'da Türk yatırımcıların 1 milyar doları aşan bir yatırımının bulunduğunu ve Ruscam yatırımının da bunun önemli payını oluşturduğunu kaydetti. 
     Taşkent, Rusya ve Türkiye'nin Avrasya'nın iki büyük ve güçlü ülkesi olduğunu belirterek, şunları söyledi 
     ''Dolayısıyla iki ülke işbirliği hedefleri de büyük ve güçlü olmalıdır. Yatırımlarımızın 1 milyar dolardan 5 milyar dolara, resmi dış ticaret hacmimizin de 5 milyar dolardan 10 milyar dolara kısa vadede çıkacağına inanıyorum.'' Tüzmen ve Taşkent, daha sonra Ruscam'ın ikinci fırınının açılışını birlikte yaptılar. 
     Özel bir uçakla Nijniv Novgorod'a gelen Tüzmen ve beraberindeki heyet, bugün Ankara'ya dönecek. 
     
</TEXT>
</DOC>
