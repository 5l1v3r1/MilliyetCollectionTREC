<DOC>
<DOCNO> 163354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur15.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk otobüsüyle ÖSS'ye gidiyorlardı, gözlerini hastanede açtılar 
</HEADLINE>
<TEXT>

     Pendik'te, Öğrenci Seçme Sınavı'na ÖSS giden öğrencilerin de içinde bulunduğu halk otobüsü ile çöp kamyonunun çarpışması sonucunda meydana gelen kazada 1 kadın öldü, 8'i öğrenci 18 kişi de yaralandı. 
     E-5 Karayolu'nun Orta Mahalle mevkiinde gerçekleşen kazada, Tuzla-Topkapı hattında çalışan Ömer Gültepe 34 yönetimindeki 34 HLA 19 plakalı halk otobüsü, Siyami Yörükçü'nun kullandığı 34 KJE 64 plakalı çöp kamyonuna çarptı. 
     Kaza sonucunda, halk otobüsünde bulunan ve kimliği henüz belirlenemeyen 45 yaşlarındaki bir kadın öldü. Ayrıca, yine halk otobüsünde olan ve ÖSS'ye gitmeye çalıştıkları bildirilen Aygün Köse 17 , Emrah Civil 19 , Mediha Yüce 19 , Hasan Doğan 17 , Halil İbrahim Doğan 19 , Cihan Yılmaz 18 , Ali Dinç Taneci 21 ve Mustafa Şeker 18 , bu gençlerin yakınları ve diğer yolculardan Erol Ulubağ, Haydar Doğan, Eyüp Günhale, Mustafa Köse, Süheyla Civil, Müzeyyen Karakaya, Canan Girginer, Tayfun Karagülle, Candan Güneş ile halk otobüsü sürücüsü Gültepe yaralandı. 
     Yaralılar, Kartal Dr. Lütfi Kırdar Eğitim ve Araştırma Hastanesi'ne kaldırılarak tedavi altına alındılar. 
     Bu arada, yaralılar için polis telsizinden yapılan anonslarda, kan grubu ayrımı olmadan hastaneye kan verilmesi istendi. 
     Öte yandan, polis yetkilileri, kazanın, çöp kamyonunun şerit değiştirdiği sırada aynı yöne giden halk otobüsünün başka bir aracın sıkıştırması sonucu kamyona çarpmasıyla meydana geldiğini bildirdiler. Çöp kamyonu sürücüsünün gözlem altına alındığını belirten yetkililer, kazayla ilgili soruşturmanın sürdürüldüğünü kaydettiler. 
     
</TEXT>
</DOC>
