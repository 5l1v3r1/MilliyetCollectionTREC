<DOC>
<DOCNO> 198602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kumarbaz" Affleck'e kayınvalide desteği... 
</HEADLINE>
<TEXT>

     Ünlü aktör Ben Affleck'in kumar tutkusu başına iş açtı. Nişanlısı Jennifer Lopez'in kumar düşkünlüğü had safhalara çıktığı için evi terketmesini istediği Affleck, ''müstakbel kayınvalidesi'' sayesinde şimdilik kötü sondan kurtuldu. 
     Internetteki ''imdb'' sitesinin haberine göre, kumarhanelerde sabahlayan Affleck'in son macerası Lopez'i çileden çıkardı. Sabaha karşı gelen ünlü aktöre sert çıkan şarkıcı, Ben Affleck'in evi terketmesini istedi. 
     Bu tartışmanın ardından Jennifer Lopez'in annesi Guadalupe, çifti barıştırmak için araya girdi. Müstakbel damadını çok seven Guadalupe Lopez'in Affleck'e bir şans daha tanıması için kızına ricada bulunduğu belirtildi. 
     Çiftin yakın arkadaşları ise Affleck ile Lopez'in arasının Eylül'de ertelenen nikahın ardından açık olduğunu ve ikilinin yaşanan krize rağmen birlikteliği ayakta tutmaya çalıştığını kaydettiler. Birlikteliğin en büyük düşmanının Affleck'in kumar tutkusu olduğunu vurgulayan yakın arkadaşları, ''Jennifer, Ben'in bu alışkanlığıyla savaşmak için varını yoğunu ortaya koydu. Ama başarısız kaldı. Geçen ay Las Vegas'ta düzenlenen ünlüler kumar turnuvasına Ben'in de katılmasından dolayı Jennifer çok üzüldü'' açıklamasında bulundular. 
     Jennifer Lopez'in annesi Guadalupe Lopez'in de kumara düşkün olduğu, bu yüzden de Ben Affleck'e hak vererek kızıyla barışmasına önayak olduğu belirtildi. 
     Annesinin çiftin biraraya gelmesi konusunda başarılı olduğu ve Lopez'in Ben Affleck'e bir poker turnuvasında eşlik ettiği görüldü. 
     
</TEXT>
</DOC>
