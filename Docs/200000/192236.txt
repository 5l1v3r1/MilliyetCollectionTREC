<DOC>
<DOCNO> 192236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko36.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ekonomisi 19 yılın en yüksek büyümesini gösterdi... 
</HEADLINE>
<TEXT>

     ABD ekonomisi, yılın üçüncü çeyreğinde, üç aylık dönemler itibariyle son 19 yılın en hızlı büyümesini gösterdi. 
     ABD Ticaret Bakanlığının açıklamasına göre, ABD gayri safi yurtiçi hasılası GSYİH Temmuz-Eylül döneminde yıllık yüzde 7.2 büyüyerek 1984 yılının ilk çeyreğinden bu yana en yüksek üç aylık performansı gösterdi. 
     Büyük ölçüde, ABD Kongresi'nden geçen yüksek vergi indirimleri sayesinde tüketici harcamalarında görülen büyük artıştan kaynaklanan büyüme, söz konusu dönem için yüzde 6 civarında bir büyüme bekleyen uzmanların beklentilerini çok aştı. 
     Dönem içinde, iş dünyasının harcamalarının son üç buçuk yılın en yüksek düzeyinde gerçekleşmesi ve ABD'nin dış ticaret açığının bir miktar gerilemesinin de yılın 3. çeyreğindeki büyüme hızının beklentileri aşmasına yardımcı olduğu kaydedildi. 
     Ekonomistlerin çoğu, yılın son çeyreğinde bu büyüme hızının biraz yavaşlasa da 2003 yılı geneli için yüzde 4 gibi iyi bir oran tutturulacağını tahmin ediyor. 
     
</TEXT>
</DOC>
