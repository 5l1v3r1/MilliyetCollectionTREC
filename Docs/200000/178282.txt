<DOC>
<DOCNO> 178282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur18.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgilisiyle plan yapıp kocasını öldürttü 
</HEADLINE>
<TEXT>

     Sevgilisiyle birlikte plan yaparak kocasını öldürten kadın ile öldüren sevgili tutuklandı. 
     7 Ağustos günü, Temelli yakınlarında sopayla darp edilerek öldürülmüş bir erkeğin cesedi bulundu. 
     Öldürülen kişinin Mustafa Çolak olduğu belirlenirken, olayla ilgili olarak Mustafa Çolak'ın eşi Ayşe Çolak ile sevgilisi Şenel İzmir aranmaya başladı. 
     Şenel İzmir 18 Ağustos günü, Ayşe Çolak ise dün cinayeti gerçekleştirdikleri gerekçesiyle tutuklandılar. 
     Yetkililer, Ayşe Çolak ile İzmir'in bir süredir birlikte olduğunu, çeşitli borçları bulunduğunu, bu nedenle tefecilere de borçlandıklarını, Mustafa Çolak'ı emekli ikramiyesini ve evini alarak bu borçlardan kurtulmak için öldürmeyi planladıklarını kaydettiler. 
     Bu planı gerçekleştirmek için 6 Ağustos günü, Ayşe Çolak'ın Mustafa Çolak'ın çayına ilaç attığını, daha sonra sevgilisi Şenel İzmir'le birlikte üçünün evden ayrıldığını ve İzmir'in, Mustafa Çolak'ı Temelli yakınlarında bir sopayla darp ederek öldürdüğünün belirlendiğini ifade ettiler. 
     Bu arada, Şenel İzmir'in eski sabıkalı olduğu, çeşitli suçlardan uzun süre cezaevinde kaldığı kaydedildi. 
     
</TEXT>
</DOC>
