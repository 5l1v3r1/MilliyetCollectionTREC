<DOC>
<DOCNO> 194917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/magazin/amag.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Popstar'ınız hangisi 
</HEADLINE>
<TEXT>

   Finalistler, 12 haftalık maraton için kampa girdi. Bundan sonra jüri sizsiniz, 'popstar' olması için 13 yarışmacıdan hangisini seçersiniz 
      İlknur Gülmez 
   
   Kanal D'nin yüksek reytingli yarışma programı 'Popstar'ın 13 finalisti, 12 hafta sürecek zorlu maraton için kampa girdi. Türkiye genelinde yarı finale kalan 114 kişi arasından ilk 13'e girmeyi başaran Adibin Özşahin, Alpay Kulay, Aydan Kaya, Barış Kömürcüoğlu, Bayhan Gürhan, Ceyda Mazalto, Elena Kryuchkova, Eser Bayar, Evren Mevlanaoğlu, Firdevs Güneş, Müge Ökten, Selçuk Yapar ve Serkül Kan Ahmet Özden'den şan, Jamel Felluhe'den koreografi, Haldun Dormen'den de sahne duruşu dersleri almaya başladı. Bundan sonra her cumartesi akşamı canlı yayında Kanal D seyircileri, bir adayı eleyecek. 
   
   'Tartışmaya başladık' 
   Yarışmaya katıldıktan kısa süre sonra evlenen 23 yaşındaki Rus Elana Kryuchkova, şunları söyledi "İlk 12'ye girmek benim için çok önemli. Bu kadarını açıkçası beklemiyordum. Bu benim için çok önemli bir yarışma ama eşimi de çok özledim. Çünkü yeni evlendik. Bu hafta sonu o da buraya gelecek ve hasret gidereceğiz. Burada kaldığım sürece Türkçe konuşmamı da ilerlettim aksanım değişti diyebilirim. Burada hepimiz birbirimizi rakip olarak görmeye başladığımız için arada sırada tartışmalar yaşanıyor." 
   Geçen hafta elendiğini zannederek ağlamaya başlayan, daha sonra kazandığını duyunca bu kez mutluluktan ağlayan 25 yaşındaki Firdevs Güneş ise saçlarının rengi ve şekli değiştiği için yeni haline alışmakta zorluk çektiğini söyledi ve ekledi 
   
   'Bende starlık var' 
   "Kuaförlük yapıyordum. Kendi kendimi keşfettim ve barlarda şarkı söylemeye başladım. Daha sonra arkadaşlarım benim haberim olmadan yarışmaya adımı yazmışlar. Ve şimdi ilk 12 finalist arasındayım. Bu yarışmada hem şarkı söyleyen, hem de dans edip vücudunu kullanan birini arıyorlar. Bende bunların olduğuna inanıyorum." 
   
   
</TEXT>
</DOC>
