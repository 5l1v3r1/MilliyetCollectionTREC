<DOC>
<DOCNO> 174046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur14.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde İstanbul yükseliyor... 
</HEADLINE>
<TEXT>

     Türk turizminin can damarı olan Akdeniz ve Ege yöresindeki havaalanlarına yurtdışından gelen yolcu sayısı azalırken, İstanbul'a gelen yolcu sayısı, bu yılın Ocak-Temmuz döneminde, geçen yılın aynı dönemine göre yüzde 16 oranında arttı. 
     Turizm Yazarları ve Gazetecileri Derneği'nin TUYED yaptığı bir araştırma, Temmuz ayındaki atağa rağmen, turizmin yıl genelindeki kan kaybının henüz tam anlamıyla durdurulamadığını ortaya koydu. 
     TUYED Araştırma-Geliştirme Merkezi, en fazla turist girişinin gerçekleştiği Antalya, Milas-Bodrum, Dalaman ve İstanbul Atatürk havaalanlarına ilk yedi ayda gelen ziyaretçi sayılarını değerlendirdi. 
     Buna göre, Antalya, Bodrum ve Dalaman havaalanlarına gelen ziyaretçi sayısında geçen yıla göre düşüş gözlenirken, İstanbul Atatürk Hava Limanı'na gelen yabancı ziyaretçi sayısı yüzde 16 oranında arttı. 
     Temmuz ayı sonu itibariyle Antalya'ya gelen turist sayısı geçen yılın aynı dönemine göre yüzde 11, Dalaman'a gelen turist sayısı ise yüzde 12 oranında geriledi. Milas-Bodrum Havaalanı'na gelen yabancı ziyaretçi sayısındaki düşüş ise yüzde 0,9 oranında kaldı. 
     
</TEXT>
</DOC>
