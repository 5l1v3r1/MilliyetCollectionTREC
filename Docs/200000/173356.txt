<DOC>
<DOCNO> 173356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur05.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ, tıp ve mühendisliği birleştiren master programı açacak 
</HEADLINE>
<TEXT>

     Orta Doğu Teknik Üniversitesi ODTÜ , tıp fakülteleri ve eğitim hastaneleriyle işbirliği yaparak, ileri teknolojinin tıpta kullanımına ilişkin master ve doktora programları açacak. 
     ''Medical Science And Technology-Tıbbi Bilim ve Teknoloji'' isimli master programı, 2003-2004 eğitim-öğretim yılında başlatılacak. 
     Programlara, tıp fakülteleri ve elektronik mühendisliği, bioteknoloji, biyoloji gibi ilgili bölümlerin mezunları başvurabilecek. 
     Programlar çerçevesinde kalp stendi, suni deri gibi yurtdışından ithal edilen tıbbi malzemelerin ODTÜ Teknopark'ta üretimi amaçlanıyor. 
     Rektör Prof. Dr. Ural Akbulut, yaptığı açıklamada, günümüzde artık teknoloji ve tıbbın iç içe geçtiğini ifade ederek, tıp eğitiminin de değişime ayak uydurması gerektiğini söyledi. 
     Prof. Dr. Akbulut, ''Dünyada tıp, tümüyle elektronik ve yazılıma doğru gidiyor. 50 yıl önce hayal edilemeyen şeyler, bugün yeni teknolojilerle çok rahat yapılıyor. Bu yüzden, tıp fakültelerinin, mühendislik fakülteleriyle yoğun bir çalışma yürütmesi gerekiyor'' dedi. 
     Prof. Dr. Akbulut, ÖSS'de ilk 100'e giren öğrencilerle de görüştüğünü ve Türkiye'nin beyni kabul edilen bu gençlerin en çok tıp ve mühendislik arasında bocaladığını söyledi. ODTÜ Rektörü Akbulut, ''Biraz genetik, biraz elektronik, biraz yazılımı kapsayacak, bugün tıbbın ulaştığı düzeyi de dikkate alacak araştırmalar yapmak istediklerini söylüyorlar. Bu tam onlara açılacak bir kapı olacak'' diye konuştu. 
     Akbulut, ''Medical Science And Technology Tıbbi Bilim ve Teknoloji '' isimli master programını, 2003-2004 eğitim-öğretim yılında açacaklarını, daha sonra da doktora programı başlatacaklarını bildirdi. 
     ''Türkiye'de tıbbi teknolojiler alanında başka master ve doktora programı yok. Çünkü bu, tıp fakültesi ile mühendislik fakültesinin birlikte yapması gereken bir şey. Yazılım, elektronik... Hepsi bir arada'' diyen Prof. Dr. Akbulut, tıp fakültesi ile elektrik ve elektronik mühendisliği, biyoloji, bioteknoloji gibi ilgili bölüm mezunların programlara başvurabileceğini belirtti. 
     
     ÜRETİM TEKNOPARK'TA 
     Tıp fakülteleri ve eğitim hastaneleriyle görüşmelerin sürdürüldüğünü, büyük olasılıkla Yüksek İhtisas Hastanesi ile ortak çalışma yürütüleceğini kaydeden Prof. Dr. Akbulut, ''Elektroniğin, yazılımın ve ileri malzemenin tıpta kullanımını geliştirecek master programları'' hazırlayacaklarını kaydetti. 
     Prof. Dr. Akbulut, Teknopark'taki bir firmayla da işbirliği yapıldığına işaret ederek, master programı çerçevesinde kalp stendi, suni deri gibi yurtdışından ithal edilen tıbbi ürünlerin burada üretileceğini bildirdi. 
     
     ''TEKNOLOJİK İHTİSAS DALLARI AÇILMALI'' 
     Tıp fakültelerinde bazı ihtisasların bu yöne kayması gerektiğini belirten Rektör Akbulut, şöyle konuştu 
     ''Tıp fakültelerindeki ihtisaslar hala dahiliye, hariciye, kalp gibi gidiyor. 
     Halbuki biraz daha teknolojik ihtisas dalları da açılsa, çok daha iyi olur. Tıp fakültelerinde belki daha zor, çünkü kanunlara bağlı. Ama belki bu yasaların da değişmesi gerekiyor. 
     Teknik bir üniversite olduğumuz için, tıp fakültelerinde verilemeyecek ihtisası biz burada master, doktora programlarında verebiliriz. 
     Tıp mezunları gibi, elektronik mezunları da gelip burada doktora yapabilecek.'' 
     
</TEXT>
</DOC>
