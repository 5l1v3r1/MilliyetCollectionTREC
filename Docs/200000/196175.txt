<DOC>
<DOCNO> 196175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur17.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın davasında "birleştirme" talebi... 
</HEADLINE>
<TEXT>

     Partisinin Bursa'da düzenlediği mitingde yaptığı konuşması nedeniyle yargılanan Genç Parti GP Genel Başkanı Cem Uzan'ın avukatları, müvekkilleri hakkındaki 2 ayrı davanın birbiriyle bağlantısı olduğunu belirterek, birleştirilmesini istediler. 
     Bursa 3. Asliye Ceza Mahkemesi'nde Başbakan Recep Tayyip Erdoğan'ın avukatları tarafından ''Başbakana hakaret'' suçundan açılan davaya tarafların avukatları katıldı. 
     Cem Uzan'ın avukatları Bahadır Çek ve Cevat Özel, müvekkillerinin 21 Kasım günü İstanbul Küçük Çekmece Asliye Ceza Mahkemesi'nde savunmasını vereceğini bildirdiler. 
     Avukatlar ayrıca, 1. Ağır Ceza Mahkemesi'nde kamu adına, ''Hükümetin manevi şahsiyetini alenen tahkir ve tezyif etmek'' suçundan açılan davanın ''Görevsizlik'' kararı ile 5. Asliye Ceza Mahkemesi'ne gönderildiğini belirterek, 2 davanın birleştirilmesini talep ettiler. Her 2 dosya arasında hukuki ve fiili irtibat olduğunu söyleyen Cem Uzan'ın avukatları, davacı avukatlarının verdiği yazılı beyanları incelemek için süre istediler. 
     Mahkeme Başkanı, birleştirme talebiyle ilgili 5. Asliye Ceza Mahkemesi'ndeki dosyanın incelenmek üzere, istenmesine karar vererek duruşmayı erteledi. 
     
</TEXT>
</DOC>
