<DOC>
<DOCNO> 179225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko01.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 160 milyon 
</HEADLINE>
<TEXT>

   Başbakan Yardımcısı Şahin, memurlarla toplu görüşmeler uzlaşmazlıkla sonuçlansa da bu yıl 160 milyon liralık ödeme ve 2004'te enflasyon üzerinde zam verileceğini söyledi 
      ANKARA Milliyet 
   
   Hükümet ile memur sendikaları arasında 15 Ağustos'tan bu yana sürdürülen toplu görüşmelerde son gün olan dün de uzlaşma sağlanamadı. 2004 yılı için yüzde 6 artı yüzde 6 artı yüzde 1 zam ve 2003 alacaklarına ilişkin bir defalık 160 milyon öneren hükümet, memur sendikalarının 160 milyonun taban aylığa yansıtılması isteğini kabul etmedi. Toplantı sonrası Kamu -Sen Başkanı Bircan Akyıldız çalışanları açlık grevi yapmaya çağırdı. 
   Başbakan Yardımcısı Mehmet Ali Şahin, görüşmelerin uyuşmazlıkla sonuçlanmasına rağmen, memurlara 2003 için bir defaya özgü olarak 160 milyon liralık ödemenin yapılacağını ve 2004'te enflasyon hedefinin üzerinde zam verileceğini bildirdi. 
   Şahin, 160 milyon liralık ödeme için yasa gerektiğini ve bir bölümünün bu yıl sonunda, bir bölümünün 2004 başında ödenmesinin öngörüldüğünü açıkladı. Şahin, ödemenin emeklilere de yapılıp yapılmayacağına ise Bakanlar Kurulu'nun karar verebileceğini bildirdi. 
   Hükümet, memurların siyaset yapma hakkı, grev ve toplu sözleşme hakkı konusundaki taleplerine ise olumlu yaklaştı. 
   
   Toplu sözleşme ve grev hakkı 
   Memur sendikaları kanununun yeterli olmadığını belirten Şahin bu amaçla Anayasa değişikliği yapılması gerektiğini vurguladı. Şahin, kamu işçilerine tanınan tüm hakların memurlara da tanınması gerektiğini belirtti. 
   
   '2004'te yoksulluk sınırını geçemeyiz'    Başbakan Yardımcısı Şahin ile görüşmelerin ardınan bir açıklama yapan KESK Başkanı Sami Evren, hükümetin 2003 alacakları için önceki gün teklif ettiği 140 milyon liralık ödemeyi 160 milyona çıkarttığını belirterek, şöyle dedi 
   "Biz bu ödemenin taban aylığa yansımasını istedik, kabul etmedi. Taban aylığa 25 milyon zam yapılsaydı 2004'te yüzde 4 artış sağlayacaktı. 2004'le ilgili yüzde 6 artı yüzde 6 artı yüzde 1 önerisi hükümet tarafından gündeme getirildi ve daha sonra yeni bir öneri olmadı. Biz yüzde 20 artı yüzde 20 önerdik. Hükümetin önerisinin gerçekleşmesi halinde en düşük maaş Temmuz 2004'te 480 milyona çıkıyor. Bu açlık sınırının altında bir rakam. Kabul etmek mümkün değil." 
   
   
</TEXT>
</DOC>
