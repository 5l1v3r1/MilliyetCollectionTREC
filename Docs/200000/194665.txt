<DOC>
<DOCNO> 194665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/ekonomi/eko01.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
150 bin otomobil satıldı, 100 bini ithal, 50 bini yerli 
</HEADLINE>
<TEXT>

   Yılın ilk 10 ayında otomobil satışları yüzde 135 artarak 149 bin 807'ye çıktı. Bu rakamın 100 bin 190'ını ithal, 49 bin 617'sini yerli otomobiller oluşturdu 
   EKONOMİ SERVİSİ 
   
   Yılın ilk 10 aylık dönemdeki otomobil satışları, geçen yılın aynı dönemine göre yüzde 135 artarken, ithalatın pazar payı da yüzde 67'ye ulaştı. 
   Otomotiv Sanayii Derneği'nin OSD verilerine göre, ocak - ekim dönemindeki toplam otomobil satışları 149 bin 807 adet oldu. İlk 10 ayda satılan otomobillerin 100 bin 190'ını ithal, 49 bin 617'sini yerli otomobiller oluşturdu. İthal otomobil satışlarında yüzde 165, yerli otomobil satışlarında yüzde 91 oranında artış yaşandı. 
   
   10 yılın zirvesinde 
   İthalatın pazar payı, geçen yılın ilk 10 ayındaki yüzde 59'luk düzeyinden bu yıl yüzde 67'ye ulaştı. İthalatın pazar payı, on aylık dönemler itibariyle son 10 yıldaki en yüksek düzeyinde bulunuyor. 
   10 aylık toplam hafif ticari araç satışları da yüzde 98 artışla 98 bin 445 adet oldu. İthal hafif ticari araç satışları yüzde 131 artışla 41 bin 265 adet, yerli hafif ticari araç satışları yüzde 80 artışla 57 bin 180 adede çıktı. 
   Ocak - ekim dönemindeki taşıt araçları ihracatı ise geçen yıla göre yüzde 41 artarak 206 bin 48'den 290 bin 812 adede yükseldi. Otomobil ihracatı yüzde 25'lik artışla 137 bin 115 adetten 171 bin 605 adede çıktı. Ticari araç ihracatı da yüzde 67 artarak 65 bin 371'den 109 bin 49'a ulaştı. 
   
   Yıllık üretim 500 bin adetlik rekora koşuyor    Otomotiv sektörünün 2000 yılındaki 468 bin adetlik üretim rekorunu bu ay kırması bekleniyor 
   
   İhracatını hızla artıran otomotiv sektörü, 2000 yılındaki 468 bin 381 adetlik tarihi üretim rekorunu yıl bitmeden bu ay kırmaya hazırlanıyor. 
   OSD verilerine göre, ekim ayında 59 bin 949 adetlik üretim yapan sektörün 10 aylık üretimi 436 bin 165 adede yükseldi. Ekim ayı ve 10 aylık üretim artışı yüzde 55 olarak belirlendi. 2000 yılındaki üretim rekorunun yakalanması için bu ay sadece 32 bin 216 adetlik üretim yapılması yeterli olacak. Aralık ayındaki üretim de hesaplandığında, sektör üretimde rekor çıtasını 500 bin adedin üzerine çıkartacak. 
   Sektörün 10 aylık üretimi, otomobilde yüzde 37 artışla 226 bin 464 adede, ticari araç üretimi yüzde 75 artışla 185 bin 514 adete, traktör üretimi de yüzde 170 artışla 24 bin 187 adede ulaştı. Üretim artışı minibüste yüzde 103, kamyonette yüzde 77, büyük kamyonda yüzde 87, otobüste yüzde 66, midibüste yüzde 47 oranında gerçekleşti. Küçük kamyon üretimi ise yüzde 2 azaldı. 
   
   
</TEXT>
</DOC>
