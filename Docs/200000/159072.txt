<DOC>
<DOCNO> 159072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo20.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde hata payı yüzde 15... 
</HEADLINE>
<TEXT>

     Denizlispor Futbol Şube Sorumlusu Feridun Basmacı, transferde hata yapmamaları gerektiğini söyledi. 
     Basmacı, kongrenin önemli olduğunu, ancak bu sürede boş durmayacaklarını, iç ve dış transfer görüşmeleri yapacaklarını belirtti. 
     Sezon sonunda Denizlispor'dan ayrılacaklarına kesin gözüyle bakılan Ali Tandoğan ve Hakan Çimen'in yerine transfer edilecek futbolcularla görüşmelerin sürdüğünü bildiren Basmacı, ''Bu arkadaşlarımızın bazıları düşme hattındaki takımlarda oynuyor. O takımların durumları netlik kazanmadan, bizim bu isimleri açıklamamız etik olarak doğru olmaz'' dedi. 
     Serdal ve kaleci Süleyman'ın Denizlispor'da kalacağına inandığını, Mustafa Özkan ile de önümüzdeki günlerde bir görüşme yapacaklarını kaydeden Basmacı, şöyle devam etti 
     ''Kongre süreci önemli. Ancak, her şeyi tamamen yeni yönetime bırakmakta transfer açısından sakıncalı. Transferde elinizi çabuk tutmak zorundasınız. Aksi takdirde transfer listenizde yer alan oyuncuları başkaları kapıyor. Size de eleğin altındakiler kalıyor.'' 
     
     ''TRANSFERDE HATA PAYI AZ OLMALI'' 
     Basmacı, Anadolu kulüplerinin transferde hata payının az olduğunu da belirterek, ''Anadolu takımlarının çok parası yok. Dolayısıyla transferde hata payı yüzde 15'i geçmemeli. Biz bu konuda son yıllarda son derece isabetli transferler yaptık. Birçok oyuncumuzu büyük kulüplere vererek, önemli gelirler elde ettik. Ama bunları iyi kullanamadık'' diye konuştu. 
     
</TEXT>
</DOC>
