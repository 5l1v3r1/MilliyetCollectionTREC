<DOC>
<DOCNO> 166026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun04.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni Ankara Büyükelçisi kime benziyor 
</HEADLINE>
<TEXT>

     Washington'da Türkiye Odalar ve Borsalar Birliği TOBB ile düşünce kuruluşu CSIS arasında Türk-Amerikan ilişkilerini geliştirme amaçlı imza töreninde, ABD'nin Ankara Büyükelçiliğine atanan Eric Edelman'ın kime benzediği tartışma konusu oldu. 
     İmza töreninin ardından Washington'daki Türk basın mensuplarıyla sohbet eden Edelman, bir gazetecinin kendisini, Amerikalı aktör William Hurt'e benzetmesi üzerine, ''Bugün duyduğum en güzel şey bu'' diyerek güldü. 
     Başka bir gazeteci ise Büyükelçiye, ABD Başkan yardımcısı Dick Cheney'e benzediğini söyleyince Edelman da, ''Olabilir'' yanıtını verdi. Eric Edelman, Cheney'nin ulusal güvenlik danışmanı olarak görev yapıyordu. 
     Bunun üzerine Edelman, daha önce Finlandiya'da görev yaptığı sırada, bu ülkedeki ünlü bir şarkıcı ve bir hokey antrenörüne de benzetildiğini anlattı. Edelman, ''Hatta büyükelçilikte verilen bir resepsiyona, Finlandiyalı bu şarkıcı da katılmış ve gazeteciler ne kadar benzediğimizi göstermek için resimlerimizi çekmişti'' dedi. 
     Ağustos ayında başlaması öngörülen yeni görevine hazırlık çerçevesinde Türkçe derslerinin nasıl gittiği sorulan Edelman, Türkçe olarak, ''Maalesef çok iyi değil. Henüz iki haftadır Türkçe dersi alıyorum'' karşılığını verdi. 
     Bir başka gazetecinin, ''Edelman'ın ilk öğrendiği Türkçe kelime maalesef olmuş'' demesi de espri konusu oldu. 
     
</TEXT>
</DOC>
