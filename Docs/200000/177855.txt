<DOC>
<DOCNO> 177855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Huzursuz bacak", yanlış teşhis nedeni... 
</HEADLINE>
<TEXT>

     Hekimler tarafından yeterince tanınmayan ''huzursuz bacak sendromu'' hastalığı belirtilerinin kimi zaman yanlış teşhislere yol açtığı bildirildi. 
     Erciyes Üniversitesi Tıp Fakültesi Nöroloji Ana Bilim Dalı Uyku Hastalıkları Ünitesi Sorumlusu Doç. Dr. Murat Aksu, bacaklardaki ağrılar nedeniyle hastaya sürekli hareket etme isteği veren hastalığın, hekimlerce yeterince tanınmadığı için fazla hareketli çocuklara hiperaktif, yaşlı insanlara da romatizma teşhisi konulabildiğini belirtti. 
     ''Huzursuz bacak sendromu'' hastalığının en önemli belirtisi olan bacak ağrılarının hekimler tarafından başka hastalıkların belirtileriyle karıştırılabildiğini ifade eden Aksu, şu bilgileri verdi 
     ''Hastalığın belirtileri, özellikle öğleden sonraları ve akşam saatlerinde ortaya çıkan bacaklarda ağrı, kaşıntı, uyuşma, karıncalanma ve batmalardır. Bu belirtiler nedeniyle hastalar sabit bir yerde kalamazlar ve sürekli hareket etmek isterler. Akşam saatlerindeki rahatsızlıklar nedeniyle uykuya dalma zorlaşır. Genelde hastalar gece yarılarına kadar ayakta gezinmek zorunda kalırlar. Ancak sabaha karşı uykuya dalabilirler. 
     Tüm yaş dağılımında her 10 kişiden 1'inin ve 50 yaş üstündeki her 3 kişiden 1'inin bu hastalığa yakalandığını belirten Doç. Dr. Aksu, ''Ancak hastalık bu kadar yaygın olmasına rağmen hekimlerce çok fazla tanınmamaktadır. Bu nedenle hastalığın belirtileri görülen fazla hareketli çocuklara hiperaktif, yaşlılara ise romatizma teşhisi konabilmektedir.'' 
     
     İŞ VERİMİNİ DE DÜŞÜRÜYOR 
     Hastalığın belirtilerinin neden olduğu sürekli gezinme isteğinin, çalışan insanlarda iş verimini düşürdüğünü ifade eden Doç. Dr. Aksu, sözlerini şöyle sürdürdü 
     ''Hastalık, hem hekimler hem de hastalar tarafından fazla tanınmıyor. Yaş ilerledikçe hastalığın görülme sıklığı artıyor, ancak genelde insanlar hastalıklarının farkına bile varamıyorlar. Bacaklardaki ağrılar, kaşınma, uyuşma, batma ve karıncalanmalar, hastalarda uykusuzluğa neden oluyor. Uykusuzluk sorunu yaşayan insanların da çalışma sistemi bozuluyor. Ayrıca bacaklarındaki rahatsızlıklar nedeniyle sabit yerde kalamayan hastaların iş verimi düşüyor. Özellikle büro içinde, masa üzerinde uzun süreler çalışmak zorunda kalanlar, bu hastalığın sıkıntısını daha belirgin şekilde yaşıyorlar.'' ''Huzursuz bacak sendromu''nun demir eksikliğinde yüzde 50, gebelikte yüzde 40, kronik böbrek yetmezliğinde yüzde 35 daha fazla oranda görüldüğünü kaydeden Aksu, doğru teşhis edildiğinde hastalığın ilaçla tedavisinin mümkün olduğunu da sözlerine ekledi. 
     
</TEXT>
</DOC>
