<DOC>
<DOCNO> 179229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko05.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz alımlarında limit 60 milyon dolar 
</HEADLINE>
<TEXT>

   Merkez Bankası, ihale programı kapsamında eylül ayında günlük limiti 60 milyon dolara çıkardı 
   
   Merkez Bankası, eylül ayında günlük döviz alımlarını opsiyonlu da dahil olmak üzere 60 milyon dolar olarak belirledi. Buna göre, eylül ayı boyunca günlük olarak 40 milyon dolar tutarında döviz alım ihalesi açılacağı belirtildi. Açıklamada, buna ek olarak sadece ihalede döviz satmaya hak kazanan kuruluşlara ihalede gerçekleşen ortalama fiyat üzerinden ek satım opsiyonu tanınacağı kaydedildi. 
   Açıklamada, "Bu şekilde kullanılabilecek opsiyon tutarı her kuruluşun ihalede sattığı tutarın yüzde 50'si ile sınırlı olacaktır. Böylelikle, 40 milyon doları ihale ve 20 milyon doları opsiyon hakkı kullanımlarıyla, günlük olarak alınacak tutar en fazla 60 milyon dolar olacaktır" denildi. 
   
   4 ayda 5 milyar dolar alım yaptı    6 Mayıs - 29 Ağustos 2003 döneminde gerçekleştirilen ihalelerle toplam 3 milyar 10 milyon dolar tutarında döviz alımının yapıldığını belirtilen Merkez Bankası, böylece, mayıs - temmuz aylarında yapılan aşırı oynaklığı önlemeye yönelik 4 adet doğrudan döviz alım müdahalesinde alınan 2 milyar 83 milyon dolar ile birlikte, mayıs - ağustos döneminde alımı yapılan toplam döviz tutarının 5 milyar 93 milyon dolara ulaştığı bildirdi. 
   
   Dövizdeki oynaklık yakından izlenecek    Eylülde düzenlenecek olan döviz alım ihalelerinde alınacak toplam tutarın en fazla 1 milyar 260 milyon dolar olmasının planlandığı belirtildi. Bu dönem içinde, döviz arz fazlasında öngörülenin dışında önemli ve kalıcı değişmeler olması durumunda, günlük ihale tutarlarında önceden duyurularak değişiklik yapılabilecek. Açıklamada, "Her zaman olduğu gibi, döviz kurundaki oynaklık Merkez Bankası'nca yakından takip edilmeye devam edilecek ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebilecektir" denildi. 
   
   
</TEXT>
</DOC>
