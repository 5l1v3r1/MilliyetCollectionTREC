<DOC>
<DOCNO> 162762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo27.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Türkiye-Makedonya maçına soruşturma... 
</HEADLINE>
<TEXT>

     UEFA Disiplin Komitesi, 12. Avrupa Futbol Şampiyonası 7. Eleme Grubu'nda Türkiye ile Makedonya arasında dün oynanan maçta, seyircinin sahaya yabancı madde atması ile ilgili soruşturma başlattı. 
     UEFA Direktörü Mike Lee, Disiplin Komitesi'nin bugünkü toplantısının ardından yaptığı açıklamada, Türkiye Futbol Federasyonu ile ilgili disiplin prosedürlerini uygulamaya başladıklarını belirterek, ''Komite, maçın gözlemci raporlarını ve video kayıtlarını izledikten sonra kararını verecek'' dedi. 
     A Milli Takım'ın Makedonya'yı 3-2 yendiği karşılaşmada, konuk ekibin 2. golünün ardından Makedon futbolcuların tribünlere yönelik hareketleri seyircinin tepkisini çekmiş ve sahaya pet şişe ile bozuk paralar atılmıştı. 
     UEFA Disiplin Komitesi, 3 Temmuz Perşembe günü tekrar toplanacak. 

     
</TEXT>
</DOC>
