<DOC>
<DOCNO> 157795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun20.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Avrupa ve ABD'de SARS'tan ölümler olası.." 
</HEADLINE>
<TEXT>

     ABD Sağlık Bakanı Tommy Thompson, Avrupa ve ABD'de bu yıl içinde, Akut Solunum Yetmezliği Sendromu'ndan SARS ölenler olacağını tahmin ettiğini söyledi. 
     Belçika'nın başkenti Brüksel'de bulunan Thompson, ''SARS'ın, ülkesinde ya da Avrupa'da ölümlere yol açmayacağından ne derecede emin olduğu'' yönündeki bir soruya, ''Hiç emin değilim. Sanırım bazı ölenler olacak'' cevabını verdi. 
     Brüksel'de Avrupa Parlamentosu'nun bir komitesinin toplantısına katılan Thompson, ''SARS'ın etkisini yitireceğini sanmıyorum. Doktor ya da araştırmacı değilim, ama doktorlarım, SARS'ın şimdi etkisini azaltması halinde bile, sonbaharda yeniden ortaya çıkabileceğini söylüyor'' şeklinde konuştu. 
     Thompson, ''SARS hastalığının tüm kıtalarda ya da birçok kıtada ölümlere yol açmasının beklenebilir olduğunu'' ifade etti. 
     Dünyada yüzlerce ölüme neden olan ve en çok Çin ve Hong Kong'da can alan SARS hastalığı, henüz ABD ve Avrupa'da ölüme yol açmadı. 
     
</TEXT>
</DOC>
