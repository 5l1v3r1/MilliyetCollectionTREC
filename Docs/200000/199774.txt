<DOC>
<DOCNO> 199774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko40.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Barolar Birliği Başkanı Hukuk sistemimizin balansı bozulmuştur 
</HEADLINE>
<TEXT>

     Türkiye Barolar Birliği Başkanı Özdemir Özok, ''Bu iktidar döneminde, yeterince tartışılmadan peş peşe çıkarılan yasalarla bir anlamda hukuk sistemimizin balansı bozulmuştur'' dedi. 
     Türkiye Barolar Birliği ve İstanbul Barosu tarafından, Bankacılık Yasası Değişiklik Tasarısı'nın ele alındığı panelde konuşan Özok, bankacılık kesiminin yeniden yapılandırılmasının ülkeye 43.6 milyar dolara mal olduğunun daha önce söylendiğini anımsattı. 
     Kişi başına yıllık geliri 2 bin 500 dolar olan Türkiye'de bu rakamların sistemin ne denli çürüdüğünü gösterdiğini savunan Özok, şunları söyledi 
     ''Bu durum, ilkesiz, bilgisiz, yeteneksiz, öngörüsüz ve acımasız yöneticiler elinde ülke kaynaklarının nasıl çarcur edildiğinin belgesidir. ABD ve AB başta olmak üzere uluslararası finans kuruluşlarından yardım almak için olmadık tavizler vereceksin, hatta bu noktada ulusal birliğini tehlikeye atmayı dahi göze alacaksın, öbür yandan milyar dolarların buharlaşmasına seyirci kalacaksın, bu çelişkinin bilimsel açıklaması yoktur.'' Kuruluş ve yönetiminde sektörün özelliklerini dikkate almadan piyasaya giren bankaların, kendilerine, bankacılık sektörüne ve ülke ekonomisine büyük zararlar verdiklerini vurgulayan Özok, ''Kuşkusuz bu ortamın yaratılmasında dönemin siyasi iktidarlarının da büyük sorumluluğu vardır'' diye konuştu. 
     Bu bankaların nasıl kurulduğu, nasıl izin aldıkları ve nasıl mevduat topladıkları yeterince irdelenmeden sadece batık banka yöneticilerini suçlamanın, onları cezalandırmaya yönelik düzenlemelere gitmenin kalıcı sonuçlar vermeyeceğini dile getiren Özok, tasarı yasalaşırsa, son 4.5 yılda Bankalar Kanunu'nda yapılan değişiklik sayısının 8'e yükseleceğini söyledi. 
     Her yasanın bir öncekinden daha ağır yaptırım ve koşullar içerdiğini, son iki değişiklikle de İmar Bankası'nın hukuk dışı işlemlerinin engellenemediğini kaydeden Özok, bu örneklerin, sert ve güçlü yasalar çıkarılarak sorunların önlenemediğini gösterdiğini bildirdi. 
     Özok, son dönemde TBMM'de bir yasayla, birçok yasanın birçok maddesinde önemli değişiklikler yapıldığını, bunun sonucu yasalar arasında uyumun kaybolduğunu belirterek, ''Özellikle bu iktidar döneminde yeterince tartışılmadan peş peşe çıkarılan yasalarla bir anlamda hukuk sistemimizin balansı bozulmuştur'' diye konuştu. 
     
     ''GENEL MÜSADERE UYGULAMASI GETİRİLMEK İSTENİYOR'' 
     Galatasaray Üniversitesi Öğretim Üyesi Prof. Dr. Köksal Bayraktar da tasarının çeşitli maddelerine eleştiriler yönelttiği konuşmasında, getirilmek istenen düzenin mevcut hukukun dışında bir düzen olduğunu savundu. 
     ''Devletin, milletin parasına bu insanlar el koymuşlar'' diyerek ve hukuk ihlal edilerek yapılacak düzenlemelerle hukuk yaratılamayacağını belirten Prof. Dr. Bayraktar, ayrıca, Anayasanın yasakladığı ''genel müsadere'' uygulamasının getirilmek istendiğini kaydetti. 
     Prof. Dr. Bayraktar, ''Ceza sorumluluğu şahsidir'' ilkesinin de bir kenara bırakıldığı durumla karşı karşıya bulunulduğunu öne sürdü. 
     İstanbul Üniversitesi Öğretim Üyesi Doç. Dr. Fatih Mahmutoğlu da tasarıyla ilgili madde bazında yaptığı değerlendirmede, hukuka bağlı devlet prensibinden ödün verilmemesi gerektiğini vurguladı. 
     
</TEXT>
</DOC>
