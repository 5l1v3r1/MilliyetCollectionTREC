<DOC>
<DOCNO> 171390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko07.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü markaların yolu Konya'dan geçiyor... 
</HEADLINE>
<TEXT>

     Krank mili üreten Avrupa'nın ikinci büyük firması olan Konya'da kurulu Genmot, Marlboro, Coca Cola, Nissan, Chrysler gibi ünlü markaların üretim hattını kuran ABD'li ''ASA'' firması ile anlaştı. 
     GENMOT Genel Motor Krank Şaft Endüstrisi Sanayi Ticaret Ltd. Şirketi Yönetim Kurulu Başkanı Yakup Küçük, 1987 yılında kurulan firmalarının Türkiye'nin ilk krank mili üreten fabrikası ve şu anda Avrupa'nın ikinci büyük firması olduğunu söyledi. 
     1997 yılından bu yana İngiltere'de Formula-2 yarış otomobil motoru üreten firmayla yapılan anlaşma çerçevesinde bu ülkeye yılda 2 bin adet krank mili gönderdiklerini belirten Küçük, Deutz, Renault ve BMC'nin de krank milini kendilerinin karşıladığını bildirdi. 
     Küçük, kaliteye önem verdiklerini ve isimlerinin gittikçe dünyaya yayıldığını vurgulayarak, artan talebi karşılamakta güçlük çektiklerini, bu nedenle kapasiteyi artırmaya yönelik girişimlerde bulunduklarını kaydetti. 
     Bu kapsamda, Almanya'dan Mercedes Benz Firması'nın krank mili üretim tesisinin tamamını satın aldıklarını ve 60 TIR'la Türkiye'ye getirdiklerini ifade eden Küçük, şunları söyledi 
     ''Bu hattı 21 bin metrekare alan üzerine kurduğumuz yeni fabrikaya monte ederek, tam kapasite ile çalışmaya başladık. Mercedes'in krank milini almamız da adımızı dünyaya duyarmamız yönünde adeta reklam aracı oldu. Bugün, krank mili için Mercedes'e giden firmalar bize yönlendiriliyor. Tam kapasite ile çalışan fabrikamızda yılda 100 bin adet krank mili üretmeyi planlıyoruz.'' Küçük, krank milinin sadece otomobil, otobüs ya da kamyonların değil fabrikalardaki üretim aşamasının da vazgeçilmez parçalarından biri olduğunu belirterek, Genmot olarak irili ufaklı toplam 200 çeşit krank mili ürettiklerini söyledi. 
     Yurt dışından sayısız talep geldiğini ve en iyilerini seçerek, çalışmayı tercih ettiklerini anlatan Küçük, şöyle devam etti 
     ''Formula'ya motor üreten firmadan sonra oldukça geniş bir yelpazede çalışan ABD'li ASA adlı firma ile anlaştık. Nissan, Ford, Chrysler, Marlboro, Pepsi, Coca Cola gibi dünya devlerinin fabrika üretim hattını kuran ASA, alanında ilk sırayı alıyor. Sadece bizimle çalışmaları nedeniyle artık bir fabrikanın düzenlenmesi ya da yeni fabrikanın kurulması için mutlaka Konya ile bağlantı kurmak zorundalar.'' Küçük, ASA'ya ilk etapta, 2 bin 726 krank mili gönderdiklerini kaydederek, ''Son günlerde Asa ve Formula'nın talepleri inanılmaz boyutlara ulaştı. Bunun yanı sıra diğer anlaşmalı olduğumuz firmalar da geliyor. Bizden istenilen her ürün için en az 3 ay sonraya gün atıyoruz'' dedi. 
     Geçen yıl gerçekleştirdikleri 2 milyon dolarlık ihracat rakamını bu yılın sonunda 4 milyon dolar, önümüzdeki yıllarda ise yeni fabrikanın faaliyete gecmesi ile hedef olarak yıllık 20 milyon doların üzerine çıkarmayı hedeflediklerini ifade eden Küçük, kendilerini zor durumda bırakan tek durumun Uzak Doğu ve Hindistan'dan gelen ucuz ve kalitesiz markalarla mücadele etmek olduğunu sözlerine ekledi. 
     
</TEXT>
</DOC>
