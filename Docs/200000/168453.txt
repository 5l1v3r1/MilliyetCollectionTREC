<DOC>
<DOCNO> 168453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yazar/zbirand.html </URL>
<DATE> 2003/07/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Irak, sadece askere bırakılamaz 
</HEADLINE>
<TEXT>

     Irak'ta tek söz sahibi Amerikan Askeri. 
     Başka kimsenin lafı geçmiyor. Ne dışişleri bakanlığı, ne bir başka kurum. Askerin dediği dedik, yaptıkları sorgulansa dahi, söz geçirilemiyor. 
     Ve bugün gelinilen noktaya bakın... 
     Irak giderek bir kargaşaya kaydığı gibi, ABD etrafında bir dostluk çemberi, bir müttefik yelpazesi kuracağına, en yakın ülkeleri dahi hoyratça kırıyor ve kendini sürekli şekilde yanlızlığa itiyor. 
     Askerin çok iyi bildiği, çok başarılı olduğu işler vardır. Savaş kazanır, olayları durdurur, hareket stratejilerini hazırlar ve başarıyla da uygular. 
     Ancak Asker'den bir toplumu yeniden inşa etmesini bekleyemezsiniz. Zira ona göre eğitilmediklerinden dolayı, toplum mühendisliğine kalkıştıklarında sınıfta kalırlar. Siyaset yapmak başkalarının işidir. 
     Amerikan Asker'i Irak'ta savaşı kazandı, ancak sonrasını getiremiyor. İşgale karşı çıkanları sindirmek isterken, öylesine bir taktik kullanıyor ki, sivil toplumu kendilerine daha fazla düşman ediyor. Üstelik kimseyi de dinlemiyorlar. "Biz bu işi bilemeyiz, iyi bilenlere danışalım" da demiyorlar. 
     Kuzey Irak'ta 11 Türk Asker'inin tutuklanması olayı da, yine Asker yaklaşımının bir ürünü. Eğer sivil kadrolarında görüşünü almış olsalardı, bugünkü sürtüşmeler yaşanmazdı. Gereksiz yere kırmızı çizgiler çizildi, ince dengeler gözardı edildi ve sonunda kendimizi bambaşka bir yerde buluverdik. 
     Özetle, başka konular da olabilir, ancak özellikle Irak, sadece Asker'lere bırakılamayacak kadar duyarlı ve ince ayar gerektiren bir sorundur. 
     Asker daima sivilin denetiminde olmalı. Sivil otoritenin oluşturacağı politikalar çerçevesinde hareket etmeli. Askerin görüşü daima alınmalı, ancak son kararı sivil otorite vermeli. 
     Irak'ta sadece Pentagon değil de, Dışişleri dahil diğer kurumlarda devreye girselerdi bugünkü sorunlar yaşanmazdı. 
     
     
KÜRT KAVGASINA HAZIRLIKLI OLALIM      Önümüzdeki aylar güç geçecek. 
     Kürt sorununda tam bir pazarlık ve hesaplaşma döneminden geçeceğimiz anlaşılıyor. 
     Bir yanda, PKK'ya yönelik "eve dönüş" projesiyle Ankara, Irak dağlarındaki 5 bin militanın hiç değilse 1-2 binini indirmeyi hedefliyor. Öte yanda ise PKK militanlarını kaçırmamak için harekete geçiyor. 
     Bir yanda, Türkiye Kuzey Irak'ta ABD'yi PKK'ya karşı sıkıştırıyor, öte yanda PKK-Kürtler-Amerikalılar pazarlık yapıyorlar. 
     Böylesine bir karmaşa yaşanınca da, silahlar konuşturuluyor. Tetiği herkes çekiyor. Militanı da, Güvenlikçisi de... 
     Olaylar karşısında soğukkanlı davranmak ve hemen yargıya varmamakta yarar var. Bırakalım, bakalım nereye kadar gidilecek. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
