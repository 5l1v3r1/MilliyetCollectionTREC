<DOC>
<DOCNO> 180979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yasam/yas10.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul hazırlıklarına check up'ı da ekleyin 
</HEADLINE>
<TEXT>

   'Çocuklardaki pek çok sağlık sorunu başarısını olumsuz yönde etkileyebilir' diyen uzmanlar, anne babalara çocuklarını okula başlamadan önce sağlık kontrolünden geçirmesini öneriyor 
      
   Sağlık kontrolü şart 
   OKULLARIN açılmasına bir hafta kaldı. Ancak uzmanlar çocuğun sağlık sorunlarının okuldaki başarısını etkileyebileceğine dikkat çekiyor ve anne babaları "Çocuklarınızı sağlık kontrolünden geçirin" diye uyarıyor. 
   
   Duygusal gelişim 
   ACIBADEM Hastanesi Bakırköy Çocuk Sağlığı ve Hastalıkları Uzmanı Dr. Özhan Dedeoğlu, "Özellikle okula yeni başlayacak çocukların kapsamlı bir check up'tan geçmesi gerekiyor. Bu muayenede tansiyon ölçümü, işitme, konuşma ve duygusal gelişimi değerlendiriliyor" diyor. 
   
   Fiziksel sorun araştırılır 
   CHECK up'ta genel olarak fiziksel bir rahatsızlığı olup olmadığına bakıldığını söyleyen Dedeoğlu, şöyle devam ediyor "Çocuğun nörolojik, psikolojik, zek yönünden gelişiminin izlenmesinin yanı sıra aşılarının tamamlanması da önem taşıyor. 4 - 6 yaş arası çocuklara difteri, tetanoz, boğmaca, çocuk felci, kızamık, kızamıkçık, kabakulak aşıları yapılmalı..." 
   
   Aşıları tamamlanmalı 
   DEDEOĞLU, çocukların verem aşısı gereksiniminin belirlenmesi gerektiğini kaydederek, şöyle diyor "Su çiçeği çıkarmamış ve aşı olmamış çocuklara su çiçeği aşısı yapılmalıdır. Hepatit A için aşı yapılabilir. Bu aşıları tamamlanan çocuklara 12 yaşında tetanoz aşısı tekrar edilmeli." 
   
   Uyku düzeni oluşturun    Pedagog Zehra Yılmaz, ailelerin, uzun bir tatilin ardından çocuklarını erken saatte yatırmalarında yaşadıkları soruna karşı önerilerde bulundu 
   "Uyku saatlerini yavaş yavaş istenen saate çekmek için bir program hazırlanabilir. Bu konuda dikkat edilmesi gereken bir nokta da çocuğun yatıp uyumasını isteyip, anne ve babanın çocuğun sevdiği televizyon izleme gibi faaliyetlere o yatınca da devam etmeleridir. Çocuğu erken yatmaya alıştırmak için ilk zamanlarda anne babanın da erken saatlerde yatması önerilebilir." 
   
   Psikolojik olarak hazırlayın 
   Okul korkusu, bazı yakınmalarla kendini gösteriyor. Yılmaz, okul korkusuyla baş etmede anne babaya düşen görevleri şöyle özetledi 
   Anne baba çocuğun duygularını kabul edici davranmalı, okula gitme fikri zorlamayla yerine getirilmemeli 
   Okula gitmek istemediklerinde çocuğa alışması için zaman tanınmalı 
   Çocuk, ortama güven duymaya başlayınca, sevdiği faaliyetlerle karşılaşınca ve başarıları da ödüllendirildikçe, okul ortamına alışacaktır. 
   
   Göz bozukluğuna dikkat    Prof. Dr. Halil Bahçecioğlu da gözünde kırma kusuru olan ve gözlük kullanan çocukların mutlaka her yıl göz muayenesinden geçmesi gerektiğini hatırlarak, "Bu çocuklar çabuk yorulup, sık sık göz, baş ve ense ağrısı çekerler. Bu nedenle derslere ve okumaya gerektiği gibi konsantre olamazlar" diye uyardı. 
   
   Dikkat eksikliği 
   Okula başladıktan sonra aileleri ve öğretmenleri zorlayan sorunlardan biri de "dikkat eksikliği hiperaktivite bozukluğu" olan çocuklar. Uzmanlar bu çocukların tedavi edilmezlerse "başarısız, anlamıyor, dinlemiyor, yaramaz" olarak damgalanabileceklerini belirtiyor. 
   
   
</TEXT>
</DOC>
