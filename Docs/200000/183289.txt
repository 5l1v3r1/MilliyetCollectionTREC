<DOC>
<DOCNO> 183289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo00.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiden kaçamadı 
</HEADLINE>
<TEXT>

   Kondisyon testlerine girmeyen Muhittin Boşat, Galatasaray-Fenerbahçe karşılaşmasına verildi 
   
   MHK tarafından pazar günü oynanacak Galatasaray - Fenerbahçe karşılaşmasına Muhittin Boşat'ın atanmasına, Federasyon Başkanı Haluk Ulusoy'un karar verdiği öğrenildi. Bülent Yavuz'un sunduğu dört isim arasından tercih yapan Ulusoy'un, Bülent Uzun, Serdar Tatlı ve Ali Aydın'a sıcak bakmadığı belirtildi. 
   DERBİ maçına atanması tartışma yaratan FİFA kokartlı Boşat'ın en fazla eleştirilen yanı kondisyon testlerine rapor alarak katılmaması oldu. İki hafta önce İstanbul'da hakemlere uygulanan koşuya da iştirak etmeyen Boşat, geçmiş yıllarda da bir çok kez mazeret bildirerek kondisyon testlerine gelmemişti. 
   31 Aralık'ta hakemliği bırakacak ve 6 yıldır bulunduğu FİFA listesinden çıkacak olan Muhittin Boşat, klasmana yükseldiği günden bu yana Galatasaray, Fenerbahçe ve Beşiktaş arasındaki 10 derbide görev yaptı. 43 yaşındaki deneyimli hakem, Fenerbahçe'nin 14, Galatasaray'ın ise 13 maçına çıktı. 
   
   Bülent Yavuz kefil oldu    MHK Başkanı Bülent Yavuz derbi maçına atanan Muhittin Boşat'a tam destek verdi. Yavuz, "Ben gönül rahatlığı ile maça gideceğim. Kendisi bundan çok daha zorlu maçların altından başarıyla kalkmıştır. Kimsenin endişesi olmasın. Sezonun 6. haftasına girerken Boşat'ın aldığı maç sayısı dörtdür. Yani sezon başından bu yana gösterdiği performans ve yönetim, derbiye verilmesinde en önemli faktördür" diye konuştu. 
   
   Haftanın hakemleri    19 Eylül Cuma 
   Trabzon - Samsun Z.Önder İpek 
   20 Eylül Cumartesi 
   Malatyaspor-Ankaragücü Hamza Mısır 
   Gaziantepspor-Adanaspor Yılnur Önen 
   İstanbulspor-Beşiktaş Ali Aydın 
   G.Birliği-Konyaspor Bülent Demirlek 
   21 Eylül Pazar 
   Denizlispor-Bursaspor Serdar Tatlı 
   Elazığspor-Ç.Rizespor Orhan Erdemir 
   Diyarbakırspor-A.Sebatspor Aytekin Durmaz 
   
   
</TEXT>
</DOC>
