<DOC>
<DOCNO> 193894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko08.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Engin Akçakoca'ya övgü 
</HEADLINE>
<TEXT>

   
   IMF Dış İlişkiler Direktörü Tom Dawson, Bankacılık Düzenleme ve Denetleme Kurulu'nun BDDK istifa eden Başkanı Engin Akçakoca'yı övdü. 
   Dawson, IMF'nin Washington'daki merkezinde düzenlediği basın toplantısında, hükümetten de BDDK'nın özerkliğine ve profesyonelliğine saygı göstermeyi sürdürmesini beklediklerini belirtti. 
   "Akçakoca, Türkiye'deki bankacılık sisteminin daha sağlıklı bir yapıya kavuşturulması çalışmalarında kesinlikle kilit bir rol oynadı" diyen Dawson, Akçakoca'nın programa bağlılığı ve profesyonel yaklaşımının, bu ilerlemede önemli rol oynadığının altını çizdi. 
   Dawson, BDDK başkanlığı için kararnamesi imzaya açılan Tevfik Bilgin ile ilgili olarak da "BDDK'nın yeni başkanı ile de çalışmayı ve onunla da eşit şekilde, yapıcı bir ilişki kurmayı bekliyoruz." diye konuştu. 
   
   
</TEXT>
</DOC>
