<DOC>
<DOCNO> 170955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo04.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzücü haber... Yıldız futbolcular daha çok sakatlanacak... 
</HEADLINE>
<TEXT>

     İzmir Sporcu Sağlık Merkezi Başhekimi Dr. Şaban Acarbay, dinlenme olanağı bulamayan yıldız oyuncuların yeni sezonda daha sık sakatlık sorunuyla karşı karşıya geleceğini söyledi. 
     Acarbay, ''dinlenme''nin sporcu sağlığı açısından önemli bir unsur olduğunu vurguladı. Üst düzeydeki futbolcuların gerek milli maçlar, gerekse özel turnuvalar nedeniyle dinlenme ihtiyacını gerektiği gibi karşılayamadığını belirten Acarbay, ''Bu nedenle gelecek sezon sakatlık sorunlarının daha çok yaşanacağı gün gibi ortadadır. Dinlenemeyen vücut sakatlanır'' dedi. 
     Birçok takımın, önemli oyuncularının sakatlık sorunu yaşamasıyla daha sezon başında sıkıntıya girdiğine dikkat çeken Acarbay, şöyle konuştu 
     ''Burada antrenörlere önemli görevler düşüyor. Futbolcunun erken forma girmesi, erken yaptırılan ağır antrenmanlar, vücut hazır olmadan yapılan yüklemeler, sakatlığa davetiyedir. Bir de düzensiz yaşamın etkisine de dikkat çekmek gerekir. Özel yaşamını çok yoğun tempoyla sürdüren oyuncuların daha çabuk sakatlandıkları görülür.'' 
     
     YENİ FORMA SENDROMU 
     Acarbay, kulüp değiştiren oyuncuların, yeni formalarıyla başarılı olma, kendilerini kabul ettirme çabalarının da zaman zaman sakatlıklara yol açabildiğini anlattı. 
     Bunu ''Yeni forma sendromu'' diye isimlendirdiklerini kaydeden Şaban Acarbay, ''Oyuncu, bir an önce yeni konumunu sağlamlaştırmak, çevresine mahcup olmamak düşüncesiyle kendisini zorluyor. Antrenörün gözüne girme yarışı, forma kapma arzusu, sakatlıklara neden olabiliyor'' diye konuştu. 
     
</TEXT>
</DOC>
