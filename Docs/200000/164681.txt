<DOC>
<DOCNO> 164681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/spo02.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şov dönemi artık bitti 
</HEADLINE>
<TEXT>

Aziz Yıldırım, takımın ihtiyacına göre oyuncu aradıklarını söyledi, "Bu ilkenin dışına kesinlikle çıkmayacağız" dedi 
     YALÇIN TÜRK 

     'Daum belirliyor' 
     FENERBAHÇE Başkanı Aziz Yıldırım, transferde hedeflerinin şov olmadığını belirtti. Yıldırım, takımın eksik yönlerine göre program yapıldığını ileri sürerek, "İhtiyacımız neyse onu alacağız. Uzun süre oynayacak, maddi açıdan sıkıntı yaratmayacak değerde futbolcular düşünüyoruz. Bu ilkelerin dışına çıkmayacağız. Ay sonuna kadar transfer çalışmaları kesinlik kazanacak. Hocamız Daum'un isteği doğrultusunda hamleler yapılıyor" dedi. 
     
     Muhalefete mesaj 
     YILDIRIM, Fenerbahçe'nin mutlaka büyümek zorunda olduğunu ileri sürerek, "Stadın tamamlanması lazım. Samandıra'ya ilave idari binalar gerekli. Kenan Evren Lisesi'nin yerine iş merkezi projesi var. Fenerbahçe'nin ekonomik olarak büyümesi için bunlar bitirilmeli. Beni yemekli toplantılarda eleştirenlere sesleniyorum. Gelsinler, taşın altına ellerini koysunlar. Hepsinin maddi açıdan durumları da müsait" diye konuştu. 
     
Ogün'ün aklı Bursaspor'da      SARI - Lacivertli kulüp ile yollarını ayıran ve birçok takımdan teklif alan Ogün, Bursaspor'a sıcak bakıyor. Tecrübeli oyuncu, "Üç yıl daha futbol oynamak istiyorum. Hagi ile çalışmaktan büyük mutluluk duyarım. Bursaspor güçlü bir takım kurmak amacında. Kongreden sonra transferim netleşir" ifadesini kullandı. 
     
Kombineye kısıtlama      YÖNETİM, kombine satışında yeni uygulama başlattı. Geçen sezon okul tarafındaki açık tribün ile maratonun altındaki VIP tribünü de kombineye dahildi. Bu yıl açık tribünden kombine kalkacak. VIP'te sayı azaltılacak. 
     
İşmerkezi çalışması      PAZARTESİ gününden itibaren, Kenan Evren Lisesi'nin yerine yapılacak işmerkeziyle ilgili çalışmalara hız verilecek. Defterdarlık'tan alınacak evraklar elden Ankara'ya götürülecek. Başkan Aziz Yıldırım, kongre öncesinde mutlaka buranın temelinin atılmasını düşünüyor. 
     
Son söz Daum'da      YUSUF'UN affedilmesi konusunda yeşil ışık yakan Fenerbahçe yönetimi, bu konuda son kararı Teknik Direktör Daum'a bıraktı. Sezon açılışı öncesi Alman hoca ile bu konuda bir toplantı yapılacağı ve Daum'un da istemesi halinde Yusuf'un takımda kalabileceği belirtildi. 
     
Başkan'dan anlamlı açılış      Başkan Aziz Yıldırım, Fenerbahçe'yi yaratan sporcular anıtını törenle açtı. Dereağzı Kompleksi'ndeki açılışa yönetimin yanısıra eski sporcular ve kongre üyeleri de katıldı. Yıldırım, bundan böyle tüm törenlerin anıtın önünde yapılacağını, bunun gelenek haline gelmesi gerektiğini söyledi. Yıldırım, anıtın yapılmasında öncülük eden Fenerbahçe eski Sporcular Derneği Başkanı Eşref Aydın'a da teşekkür etti. 
     

</TEXT>
</DOC>
