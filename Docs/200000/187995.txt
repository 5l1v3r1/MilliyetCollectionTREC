<DOC>
<DOCNO> 187995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo08.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz yolcusu kalmasın... İşte gecenin programı... 
</HEADLINE>
<TEXT>

     12. Avrupa Futbol Şampiyonası elemelerine son nokta bugün konuyor. Elemelerde, bugün 10 grupta toplam 20 maç oynanacak. 
     Gecenin en önemli maçında, 7. Grup'ta 18 puanla 2. sırada bulunan A Milli Takım, 8. ve son maçında, 19 puanlı grup lideri İngiltere'yi İstanbul'daki kader maçında ağırlayacak. FB Şükrü Saraçoğlu Stadı'nda ünlü İtalyan hakem Pierluigi Collina'nın yöneteceği karşılaşma saat 20.00'de başlayacak ve TRT-1'den naklen yayınlanacak. 
     A Milli Takım'ın grup birincisi olup finallere doğrudan katılabilmesi için karşılaşmayı mutlaka kazanması gerekirken, İngiltere'ye ise beraberlik yetecek. 
     Gruplardaki son maçlar öncesinde, 1. Grup'ta Fransa 21, 3. Grup'ta Çek Cumhuriyeti 19, 4. Grup'ta İsveç ve 8. Grup'ta da Bulgaristan, 17'şer puanla liderliklerini ve gelecek yıl Portekiz'de 12 Haziran-4 Temmuz tarihleri arasında yapılacak finallere gitmeyi garantilemiş durumda. 
     Ayrıca 2. Grup'ta Danimarka ve Bosna Hersek, 5. Grup'ta Almanya ve İzlanda, 6. Grup'ta Yunanistan ve İspanya, 9. Grup'ta İtalya ve Galler, 10. Grup'ta İsviçre, Rusya ve İrlanda Cumhuriyeti'nin grup lideri olarak finallere gitme şansı bulunuyor. 
     Gruplarda ilk sırayı alacak ekipler, finallere doğrudan katılacak. Grup ikincisi olacak 10 takım ise 15 ve 18 Kasım tarihlerinde çift maçlı eleminasyon sistemine göre play-off maçları yapacak. Bu karşılaşmalar sonunda rakiplerini eleyen 5 takım daha finallere gitme şansını yakalayacak. Evsahibi Portekiz ise finallerde doğrudan yer alacak. Play-off baraj müsabakalarının kuraları ise 13 Ekim Pazartesi günü Almanya'nın Frankfurt kentinde çekilecek. 
     Maçların programı şöyle 
     
     
1. GRUP 19.30 Kıbrıs Rum Kesimi-Slovenya Limasol 21.45 Fransa-İsrail Paris 2. GRUP 19.00 Norveç-Lüksemburg Oslo 19.00 Bosna Hersek-Danimarka Saraybosna 3. GRUP 18.00 Avusturya-Çek Cumhuriyeti Viyana 21.30 Hollanda-Moldova Eindhoven 4. GRUP 18.00 İsveç-Letonya Solna 18.00 Macaristan-Polonya Budapeşte 5. GRUP 18.00 İskoçya-Litvanya Glasgow 18.00 Almanya-İzlanda Hamburg 6. GRUP 19.00 Yunanistan-Kuzey İrlanda Atina 19.00 Ermenistan-İspanya Erivan 7. GRUP 20.00 Türkiye-İngiltere İstanbul 21.00 Liechtenstein-Slovakya Vaduz 8. GRUP 21.15 Hırvatistan-Bulgaristan Zagreb 21.15 Belçika-Estonya Liege 9. GRUP 21.45 İtalya-Azerbaycan Reggio Calabria 21.45 Galler-Sırbistan Karadağ Cardiff 10. GRUP 18.30 İsviçre-İrlanda Cumhuriyeti Basel 18.30 Rusya-Gürcistan Moskova 
     
</TEXT>
</DOC>
