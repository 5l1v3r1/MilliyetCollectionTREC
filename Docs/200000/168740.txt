<DOC>
<DOCNO> 168740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko15.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı, AMB'yi, Euro'yu ucuzlatmaya çağırdı... 
</HEADLINE>
<TEXT>

     Avrupa ortak para birimi euronun ABD Doları karşısında değerlenmesi, ekonomisi ihracata dayanan Almanya'yı rahatsız ediyor. 
     Almanya Başbakanı Gerhard Schröder, Financial Times gazetesine verdiği mülakatta, Avrupa Merkez Bankası'nın AMB euronun dolar karşısında ucuzlaması için daha fazla çaba göstermesinin iyi olacağını söyledi. 
     Schröder, ''AMB yönetimindeki zeki insanların, Avrupa ihracatının rekabet gücünü koruması için, euro dolar paritesi bağlamında ellerinden geleni yapıp yapmadıklarını gün be gün sorgulamaları gerektiğine inanıyorum'' dedi. 
     Euronun dolar karşısında değerlenmesi, Avrupa ihraç ürünlerinin dünya fiyatlarını yükselttiği için ihracatçıların yakınmalarına neden oluyor. 
     Ancak geçen yıl 83 sente kadar geriledikten sonra, yükselişe geçerek Mayıs ayında 1.19 dolarla dolar karşısında tarihinin en yüksek düzeyine çıkan euro'nun bu hafta 1.3 dolara gerilemesi, AMB'nin ihracatçılar ve hükümetlerin müdahale baskılarına karşı kararlılıkla direnmesine yardım ediyor. 
     Yönetim kurulunun dünkü toplantısında faiz hadlerini düşürmeme kararı alan AMB'nin, euro bugünkü düzeyini korudukça da yeni bir indirim yapmayacağına inanılıyor. 
     Euro kuşağında faiz hadlerinin ABD'dekinden yüksek olması, euronun değerlenmesine yol açan etkenlerden birini oluşturuyor. 
     
</TEXT>
</DOC>
