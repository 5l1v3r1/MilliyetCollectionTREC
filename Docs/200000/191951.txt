<DOC>
<DOCNO> 191951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/spor/spo01.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PROTESTO 
</HEADLINE>
<TEXT>

   Sparta Prag karşılaşması sonrasında basının kendilerini acımasızca eleştirdiğini söyleyen Beşiktaşlı futbolcular birlikte karar aldı, derbi için ağızlarına kilit vurdu 
      BİLAL MEŞE 

   
   Antep sonrası toplantı 
   SPARTA Prag yenilgisinden sonra yazılı ve görsel medyanın boy hedefi olan Beşiktaş'ta futbolcular bir ilke imza attı. Farklı Gaziantepspor galibiyetinden sonra kendi aralarında bir toplantı yapan oyuncular, Galatasaray derbisi öncesinde medyayla konuşmama kararı aldı. Büyük derbiye kadar ağızlarına adeta kilit vuran Siyah - Beyazlılar'ın aldığı bu kararın temelinde, hem medyayı pretesto, hem de motivasyonun yattığı belirtildi. 
   
   'İşimize bakacağız' 
   ZORLU maçlardan önce konsantrasyon sıkıntısı çektiklerini ifade eden Kaptan Tayfur, "Bunun en belirgin örneğini Sparta Prag maçında yaşadık. Hocamız bizi sürekli uyardı. Ne var ki iyi konsantre olamadık ve sürpriz bir şekilde yenildik" dedi. İyi motivasyon sağlanan Gaziantepspor maçında ise fark yaptıklarını vurgulayan tecrübeli futbolcu, "Sorun konsantrasyonda yatıyor. Konuşmayacağız, sadece işimize motive olacağız" ifadesini kullandı. 
   
   Uymayana para cezası 
   LUCESCU dün düzenlediği basın toplantısında "Derbi öncesi polemik olmaması için ben ve futbolcularım konuşmayacak" dedi. Galatasaray derbisi öncesinde karara uymayacak futbolculara para cezası verileceği de belirtildi. Menajer Sinan Engin, "İyi konsantre olduğumuz taktirde bizi kimse kolay kolay yenemez. Konuşma yasağına uymayan cezasını çeker. Kimseye taviz vermeyeceğiz. Oyuncuların bu kararına herkesin hoşgörülü olması gerekir" diye konuştu. 
   
   Hassan'a terapi    Teknik Direktör Mircea Lucescu dünkü idman öncesi Mısırlı golcü ile görüşerek moral verdi, "Sana ihtiyacım var" dedi 
   'Ayırım yapmam' 
   TEKNİK Direktör Mircea Lucescu, bir türlü ilk onbirde görev vermediği Ahmed Hassan'la dün bir görüşme yaptı ve Mısırlı oyuncuya moral aşıladı. Akşam yapılan idman öncesi biraraya gelen ikili son günlerde ortaya atılan iddiaları değerlendirirken Lucescu, Hassan'a, "Bu takımda sana ihtiyacım var. Benim gözümde as yedek diye bir ayrım yok" dedi. Golcü oyuncu da hocasına bundan sonra daha iyi olacağına dair söz verdi. 
   
   Neşeli idman 
   GALATASARAY derbisinin hazırlıklarına dün başlayan Beşiktaş'ta iftar sonrası yapılan antrenmanda oyuncuların çok neşeli oldukları gözlendi. İki saat süren idmanda kondisyon çalışmasının ardından çift kale maç yapıldı. Bu arada menajer Sinan Engin dün akşam tesislerde basın mensuplarına bir iftar yemeği verdi. Siyah - Beyazlı takım bugün 18.00'de basına kapalı yapacağı çalışmanın ardından kampa girecek. 
   
   Emre için fark etmez       Derbiden çekinmiyor 
   SEZON başında Galatasaray'dan Beşiktaş'a geçen Emre Aşık, ilk kez eski takımına karşı forma giyecek. Ancak tecrübeli futbolcu, bunun kendisi için zor olmayacağını belirterek, "Daha önce de Fenerbahçe formasını giymiş, Cim - Bom ile onlara karşı oynamıştım" dedi. 
   
   "Profesyonelim" 
   PROFESYONEL bir futbolcu olduğuna dikkat çeken Beşiktaş'ın başarılı savunma oyuncusu, şöyle konuştu "Galatasaray'da güzel günler yaşadım. Birçok başarıya imza attık. Ama şimdi profesyonelce düşünüp Beşiktaş'ın başarısı için ter döküyorum. En iyisini yapmak için uğraşacağım." 
   
   Bilgili'den müjde    RAGIP TEKİN 

   Kartal galip 
   100. yıl nedeniyle düzenlenen Beşiktaş Voleybol Turnuvası dün Ahmet Fetgeri Spor Salonu'nda başladı. Başkan Serdar Bilgili'nin katılımıyla yapılan turnuvada Siyah - Beyazlı bayanlar, Karşıyaka'yı 3-0 mağlup etti. İller Bankası da Kocaelispor karşısından aynı skorla galip ayrıldı. Güneş Sigorta ise Türk Telekom'u 3-0 yendi. 
   
   Fileye yatırım 
   AÇILIŞTA bulunan Bilgili, eski bir voleybolcu olarak bu branşa büyük ilgi gösterdiklerini belirtti. Beşiktaş Başkanı, "Voleybolu çok seviyorum. Filede bu sezon başarılı olmak için elimizden gelen gayreti göstereceğiz. Beşiktaş olarak bununla ilgili çalışmalarımızı önümüzdeki günlerde açıklayacağız" dedi. 
   
   İlhan Mansız derbide golsüz    BEŞİKTAŞ'IN en golcü isimleri arasında kendini gösteren İlhan Mansız, bugüne kadar hiçbir derbi maçında rakip fileleri havalandırmayı başaramadı. Siyah - Beyazlı forma altında çıktığı Fenerbahçe ve Galatasaray maçlarında gol atamayan İlhan, cuma günü şeytanın bacağını kırmak istiyor. Gaziantepspor karşısında iki gol atan yıldız oyuncu, Cim - Bom karşısında da takımını galip getirecek golün kendisinden geleceğini iddia etti. 
   
   Kesenin ağzı açıldı    BEŞİKTAŞ'TA yönetim, Galatasaray derbisi için kesenin ağzını açtı. Cim - Bom'u yenerek zirvedeki konumunu sağlamlaştırmak isteyen yönetimin bu karşılaşmaya ekstra prim vermeyi kararlaştırdığı belirtildi. Prim miktarı henüz netlik kazanmazken, bunun Lucescu ile yapılacak görüşme sonrasında belli olacağı öğrenildi. Bu arada Gaziantep maçının primleri dün dağıtıldı. 
   
   Sergen oynayacak    SERGEN Yalçın kasığındaki ağrılar nedeniyle dün düz koşunun ardından salonda çalıştı. Kulüp doktoru Yalçın Yavuzer, yıldız futbolcunun Galatasaray maçında oynamasına engel bir şey olmadığını belirtti. Teknik Direktör Lucescu'nun da kendisine mutlaka oynamak istediğini söyleyen Sergen'e ilk 11'de şans vereceği vurgulandı. 
   
   Bilette promosyon    BEŞİKTAŞ Yönetimi, Galatasaray ve Sparta Prag maçlarının biletlerini toplu alacak taraftarına yüzde 20 indirim uygulayacak. Böylece, VIP B'den 175 milyon lira ödeyerek bir maçı izleyebilecek taraftar, iki bilet alırsa toplam 280 milyon lira ödeyecek. Eski açıkta izleyeceklerin ise toplam 20 milyon lira yerine 16 milyon lira vereceği açıklandı. 
   
   
</TEXT>
</DOC>
