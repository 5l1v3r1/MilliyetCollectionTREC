<DOC>
<DOCNO> 194636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur14.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'ta PKK ile ABD askerleri arasında çatışma çıktı.. 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye-AB Troykası toplantısına katılmak üzere, İtalya'nın başkenti Roma'ya gitti. 
     Gül, Ankara'dan ayrılışından önce Esenboğa Havaalanı'nda, gazetecilerin gündeme ilişkin sorularını yanıtladı. 
     Bakan Gül, Irak'ın kuzeyinde PKK KADEK'e mensup teröristlerle ABD askerleri arasında çıkan çatışmalara ilişkin Ankara'ya gelen bir bilginin bulunup bulunmadığının sorulması üzerine, ''Doğrudur. Çatışmalar dün olmuştur. Sadece Amerikalılarla değil, oradaki peşmergelerle PKK'lılar arasında çatışma çıkmıştır. Bazı ABD'ye ait helikopterler de intikal etmiştir'' dedi. 
     
     AMERİKAN KAYNAKLARI DA DOĞRULADI 

     ABD kuvvetleri ve işbirliği yaptıkları KDP peşmergelerinin Türk-Irak sınırında PKK KADEK ile çatışmaya girdiği haberin yankıları sürerken bir ABD yetkilisi, "Amerika, her zaman PKK tehdidini yok etme konusunda ciddi olmuştu" dedi. Aynı yetkili, ABD'nin liderliğindeki koalisyonun Irak'ta daha çok bölgesinde otorite kurmakta olduğunu da söyledi. 
     ANKA'nın haberine göre, sınır bölgesindeki çatışma haberini doğrulayan ABD yetkilisi, Kuzey Irak'taki PKK KADEK varlığının yok edilmesi amaçıyla Türkiye ile ABD arasında varılan mutabakatın anımsatılması üzerine ABD'nin her zaman PKK tehtidini yok etme konusunda ciddi olduğunu belirtti. Söz konusu olayda Amerikan kuvvetleri ve Iraklı bir sınır devriyesinin yer aldığını belirten yetkili, Iraklı sınır devriyesinde KDP'ye bağlı peşmergerlerin yer almış olabileceğini söyledi. 
     Sınır bölgesindeki çatışmanın, Amerikan kuvvetlerinin PKK KADEK unsurlarını hedef alan bir operasyon mu yoksa bir rastlantı sonucunda mı meydana geldiğine ilişkin olarak da yetkili, ABD'nin PKK KADEK konusunda bir şeyler yaptığını ancak yaşanan çatışmanın nasıl meydana geldiği konusunda bilgisi bulunmadığını söyledi. Yetkili, koalisyonun Irak'ın daha çok bölgelerinde otoriye kurmakta olduğuna dikkat çekti. 
     
     ÖLDÜRÜLEN TÜRK İŞADAMI 

     Gül, Bağdat'ta öldürülen Türk işadamına ilişkin bir soru üzerine de Ankara'ya ulaşan bilgiler çerçevesinde bunun siyasi bir boyutu olduğu yönünde herhangi bir delil bulunmadığını söyledi. 
     İncelemelerin devam ettiğini belirten Gül, Türkiye'nin Bağdat Büyükelçiliği'nin de konuyla ilgilendiğini kaydetti. 
     Gül, Riyad'daki intihar saldırısıyla ilgili olarak da yaralı bazı Türklerin bulunduğunu, ancak durumlarının çok hafif olduğunu ifade etti. Riyad'daki saldırıda yaralananlar arasında eğitim ataşesinin de bulunduğunu aktaran Gül, ataşenin ayakta tedavi gördüğünü, ciddi sorunun bulunmadığını söyledi. 
     
</TEXT>
</DOC>
