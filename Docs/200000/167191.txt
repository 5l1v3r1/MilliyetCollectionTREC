<DOC>
<DOCNO> 167191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/siyaset/siy09.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıraç'tan Gürüz'ün mücadelesine destek 
</HEADLINE>
<TEXT>

Hükümet çevrelerinden yapılan açıklamalara yanıt vererek polemiğe giren YÖK Başkanı Gürüz'e Koç Holding Yönetim Kurulu Üyesi Kıraç destek verdi. Kıraç, Gürüz'ün laik mücadelesini desteklediğini söyledi 
     BAHAR ATAKAN Ankara 

     Koç Holding Yönetim Kurulu Üyesi İnan Kıraç, AKP hükümetine karşı sert eleştiriler yönelten Yükseköğretim Kurulu YÖK Başkanı Kemal Gürüz'e teşekkür mektubuyla destek verdi. Kıraç mektubunda, "Son günlerde laik düzene, Atatürk ilke ve devrimlerine sahip çıkarak verdiğiniz mücadeleyi takdirle izliyorum" dedi. Gürüz de Kıraç'ın kendisini öven mektubunu YÖK'ün web adresinde yayımladı. 
     Kıraç, 23 Haziran'da gönderdiği mektuba, "Sayın Başkanım" diye başlarken, Türkiye'nin bütün sorunlarının altında eğitim eksikliği yattığını belirtti. İktidarın Türk eğitimine zarar verdiğini öne süren Kıraç, şunları kaydetti 
     
     Sizi takdirle izliyorum 
     "Krizler aşılır, siyasi sorunlar çözülür ama çocukları harcanmış bir toplumu onarmak mümkün değildir. Türkiye'nin bütün sorunlarının altında eğitim eksikliği yatmaktadır. Son günlerde, laik düzene, Atatürk ilke ve devrimlerine sahip çıkarak verdiğiniz mücadeleyi takdirle izliyorum. Bugünkü iktidarın Türk eğitimine verdiği zararı önlemek için verdiğiniz bu mücadelede binlerce aydını yanınızda bulacağınıza inanıyor, saygılarımı sunuyorum." 
     Gürüz, Erkan Mumcu'nun Milli Eğitim Bakanlığı döneminde hazırladığı YÖK taslağına ilk tepkiyi 77 rektörün imzaladığı bildiriyle gösterdi. Gerginlik, Hüseyin Çelik'in döneminde önce "tatlı sert bir polemiğe" dönüştü. Çelik'in yeni YÖK taslağı hazırlanacağını açıklaması üzerine karşılıklı eleştiriler sürdü. Gürüz, yapılmak istenenin "imam hatiplerin önünü açmak" olduğunu söyledi. Gürüz'ün son günlerde sık sık yaptığı açıklamalardan rahatsız olan Başbakan Recep Tayyip Erdoğan'ın "siyaset yapmak istiyorsan meydanlara in" sözü, tartışmayı alevlendirdi. 
     

</TEXT>
</DOC>
