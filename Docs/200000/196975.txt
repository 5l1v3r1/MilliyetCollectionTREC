<DOC>
<DOCNO> 196975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/yas02.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İKİZ DEHŞET 
</HEADLINE>
<TEXT>

   İstanbul'u dün sarsan iki patlama, sinagog saldırılarının 'ikiziydi'. Yine biri hareketli bomba yüklü iki araç, yine amonyak kokusu, yine bidon vardı 
      İSTANBUL Milliyet 
   
   İstanbul, dün Neve Şalom ve Beth Israel sinagoğlarına yapılan eşzamanlı kamyonetli intihar saldırılarının, neredeyse tıpatıp aynılarını yaşadı. 
   Levent'teki İngiliz ortaklı HSBC Bankası Genel Müdürlüğü ile Taksim'deki İngiltere Başkonsolosluğu'na yönelik bomba yüklü saldırılarda 27kişi öldü, 450'den fazla kişi yaralandı. Dünkü eylemler ile sinagoglara yapılan eylemler arasındaki büyük benzerlikler dikkat çekti. 
   İngiliz hedeflerine yönelik saldırılar gibi sinagoglara yapılan saldırılar da eşzamanlı meydana geldi. Sinagoglara saldırılar 4 dakika arayla olurken, dünkü saldırılar 5 dakika arayla gerçekleştirildi. 
   
   Bu bomba daha güçlü 
   Her iki olayda da bomba yüklü araçlar kullanıldı. 
   Levent'teki patlama park halindeki kırmızı renkli bir araçta, Beyoğlu'ndaki patlama seyir halindeki beyaz renkli bir kamyonette gerçekleşti. Yine gözleri tahriş eden amonyak kokusu hissedildi. 
   Polis yetkilileri, bombaların sinagog saldırısında kullanılanla aynı olduğunu tahmin ettiklerini söyledi. Söz konusu saldırılarda kullanılan bombaların, amonyum sülfat, nitrat ve sıkıştırılmış akaryakıt karışımından oluşturulan tahrip gücü yüksek el yapımı olduğu belirlenmişti. 
   
   Bidonlar tenekedendi 
   Yetkililer, dünkü patlamaların daha güçlü olduğunu vurguladılar. 
   Uzmanlar, sinagog saldırısında plastik bidon içinde bombaların konularak patlatıldığını, bu kez ise cesetlerin üzerinden çıkan parçalardan, basıncı kat kat artırıcı teneke bidonlar kullanıldığını bildirdi. 
   İstanbul Valiliği Asayiş Harekat Merkezi, Levent ve Beyoğlu'nda meydana gelen patlamalarda ölü sayısının 27 olduğunu bildirdi. 16.00 itibariyle, 14'ü İngiliz Konsolosluğu önünde olmak üzere, ikisi polis memuru toplam 26 kişi hayatını kaybetti. Çeşitli yaralanmalardan dolayı hastanelere 450 yaralı başvurdu. 91 kişi acil servislerde müşahede altına alındı, 12 kişi servise yatırıldı. Yaralılardan 15'i ameliyata alındı ve 4 kişinin tedavisi yoğun bakım ünitelerinde sürüyor. 
   
   
   
</TEXT>
</DOC>
