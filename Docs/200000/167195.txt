<DOC>
<DOCNO> 167195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/siyaset/siy20.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Pearson, Ankara'ya veda etti      Türkiye'deki görev süresini dolduran ABD Büyükelçisi Robert Pearson, ülkesinin 227. kuruluş yıldönümü nedeniyle verdiği resepsiyonla Ankara'ya veda etti. Gecenin sürprizi, 3 Kasım seçimlerinden sonra hiçbir davete katılmayan Ecevit çifti oldu. Başbakan Recep Tayyip Erdoğan da, Pearson onuruna yemek verdi. Gecede İngilizce ve Türkçe konuşan Pearson, Türkiye ile ABD arasındaki dostluğun, derin ve çok yönlü olduğunu vurguladı. Pearson, "Artık enerjimizi geçmişteki kararlara değil, geleceğe ve stratejik ortaklığın yapısını sarsılmaz kılacak cesur adımlar atmaya yönlendirelim" dedi. Konuklara yaprak sarması ikram ederken, Diyanet İşleri Kadın Kolları Başkanı Ayşe Sucu, farklı başörtüsüyle dikkati çekti. 
     
MGK üç ayda bir toplanacak      Komisyonda bazı üyeler MGK'nın üç ayda bir toplanmasını önerdi. AB Genel Sekreterliği'nin gönderdiği metinde yer almayan bu öneri komisyonda gelecek hafta tartışılacak. Öneri kabul edilir ve 7. Uyum Paketi'ne girerse, genel sekreterinin sivil olması tartışılan MGK, ayda bir değil üç ayda bir toplanacak. Ayrıca TCK'da yapılacak değişlikle işkence davaları, "öncelikli görülmesi görülen dava" olarak nitelendirilecek. Bu davalarda zamanaşımı süresi en az 15 yıl olacak. 
     Komisyon, TCK'nın 312. maddesinde yapılması planlanan değişikliği büyük bir olasılıkla pakete koymayacak. Komisyon, Terörle Mücadele Kanunu'nun TMK "terör örgütleri" ile ilgili 7. maddesinin kapsamını ise TMK'nın kaldırılması düşünülen 8. maddesinde yer alan "propaganda" fiilini de içine alarak, daraltmayı tasarlıyor. Hükümet, AB Genel Sekreterliği'nin istediği Anayasa değişikliklerini ise eylülde TBMM'ye getirecek. 
     
Org. Büyükanıt Bedelli artık olamaz      ABD'nin bağımsızlığının 227. yıldönümü dolayısıyla düzenlenen resepsiyona katılan Genelkurmay İkinci Başkanı Orgeneral Yaşar Büyükanıt, askerliğin kısalmasının ardından bedelli askerliğin söz konusu olamayacağını, tartışmaların da beklenti içine giren vatandaşlara zarar verdiğini belirterek, "Askerlik kısaldıktan sonra bedelli askerlik bitmiştir" dedi. TBMM Genel Kurulu'ndan ayrılırken bedelli askerlikle ilgili gazetecilerin sorularını yanıtlayan Başbakan Recep Tayyip Erdoğan, "Bizim gündemimizde şu anda böyle bir konu yok. Sadece halkın bu tür talepleri var, o kadar" diye konuştu. 
     
Koruculuk sistemi kademeli kalkıyor      AKP hükümeti, Topluma Kazandırma Yasası'nın nasıl uygulanacağına dair ayrıntıları belirlemeye çalışırken, diğer yandan da koruculuk sistemiyle ilgili ikinci bir yasa değişikliği çalışması başlatarak koruculuğu kaldırmayı planlıyor. İçişleri Bakanlığı'nın yürüttüğü yeni çalışma, Topluma Kazandırma Yasası'ndan yararlananlara toprak dağıtımıyla birlikte koruculuğun da kademeli olarak kaldırılmasını öngörüyor. Taslağın, Topluma Kazandırma Yasası'nın sonuçlarından sonra tüm ayrıntılarıyla ele alınması bekleniyor. Korucuların görev yaptığı bölgelerin kritik yapısı göz önünde tutularak, yasa değişikliği geniş bir konsensüsle çıkarılacak. 
     
Yolsuzluk raporu bugün Arınç'ta      TBMM Yolsuzlukları Araştırma Komisyonu, 4.5 aylık çalışma maratonunu bugün tamamlıyor. Enerji ihalelerinden özelleştirme uygulamalarına, batık banka operasyonlarından silah alımlarına kadar haklarındaki iddialar nedeniyle aralarında eski Başbakan Mesut Yılmaz'ın da bulunduğu eski bakanlar ve bürokratları dinleyen komisyon, yazımını 15 günde tamamladığı raporunu, bu akşam TBMM Başkanı Bülent Arınç'a sunması bekleniyor. Komisyon rapor üzerinde yaptığı toplantılarda tartıştığı "görüş, öneri ve temennilere" ilişkin raporunu da tamamladı. Raporda, dokunulmazlığın, "AB mevzuatı, uluslararası sözleşmeler ve araştırma komisyonunun tespitleri çerçevesinde sınırlandırılması" önerilecek. 
     
Habur 'normalleşsin' genelgesi      Türkiye ile Irak arasındaki tek resmi geçiş noktası olan Habur Sınır Kapısı'nda savaşın ardından geçişlerin kısıtlanmasına yol açan durum, Başbakan Recep Tayyip Erdoğan'ın yayımladığı gizli genelgeyle normalleşmeye başladı. Genelgede, sivillerin Irak'a geçebileceği, ithalat ve ihracat faaliyetlerine başlanacağı belirtildi. Ovacık'a ikinci kapı açılmasına yönelik çalışmalar da sürüyor. 
     
Astsubaya generallik yolu açıldı      Muvazzaf subay olmaya hak kazanan astsubaylara, generalliğe kadar yükselme imk nı getiren yasa tasarısı TBMM'de kabul edildi. Yasaya göre, TSK'nın ihtiyacı göz önüne alınarak her yıl belirlenecek kontenjan oranında, "emsali arasında temayüz etmiş" en az 4 yıllık fakülte veya yüksekokulları bitiren astsubaylar, belli koşullarla subay olabilecek. Subay olmaya hak kazanan astsubaylara, muvazzaf subayla-ra ilişkin hükümler uygulanacak. 
     
Pişkinsüt'e ilk duruşmada beraat      Başkanlığını yaptığı TBMM İnsan Hakları İnceleme Komisyonu'nda işkence yapıldığı iddia edilen kişilerin isimlerini adli makamlara vermediği gerekçesiyle yargılanan eski DSP Aydın Milletvekili Sema Pişkinsüt, ilk duruşmada beraat etti. Pişkinsüt, komisyon çalışmalarının TBMM'nin denetim görevleri kapsamında olduğunu, adli soruşturma ve kovuşturma anlamı taşımadığını belirtti. 
     
     

</TEXT>
</DOC>
