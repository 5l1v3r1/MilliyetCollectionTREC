<DOC>
<DOCNO> 190783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo28.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Marsilyalı Drogba Devler Ligi'nin en golcüsü, Arif asistte 2. 
</HEADLINE>
<TEXT>

     Futbolda Avrupa Şampiyonlar Ligi'de, dün gece yapılan maçlarla birlikte 8 grupta da ilk devre mücadelesi tamamlanmış oldu. 
     Galatasaray ve Beşiktaş'ın da mücadele ettiği ligde, ilk devre maçlarının ardından bireysel istatistiklerde yer alan tek Türk futbolcusu Galatasaraylı Arif oldu. Arif, en fazla asist yapan futbolcular sıralamasında, 2 asistle Dinamo Kiev'den Belkevich ile birlikte ikinciliği paylaştı. Ligde en fazla asist yapan futbolcu ise 3 asistle FC Porto'dan Deco. 
     Birçok yıldızın yer aldığı ligde, gol krallığında şimdilik en iddialı isim 5 gol atarak dikkatleri üzerine çeken Olympique Marsilya'dan Drogba oldu. Gol krallığında ikincilikte ise 3 golle, AS Roma'dan Inzaghi, bu sezon FC Bayern Münih'e transfer olan Hollandalı Makaay ve AS Monaco'nun İspanyol yıldızı Morientes yer alıyor. 
     Kaleyi bulan şutlarda en başarılı futbolcu 9 şutla yine Olympique Marsilya'dan Drogba oldu. FC Porto'dan Deco, FC Arsenal'in Fransız futbolcusu Henry, AFC Ajax'tan İbrahimoviç ve Beşiktaş ile aynı grupta bulunan AC Sparta Prag'tan Poborsky, kaleyi bulan şutlarda, 7 isabetli şut atarak ikinciliği paylaşan futbolcular oldu. 
     Kaleyi bulmayan şutlarda ise birinciliği 7 isabetsiz şut atan 3 futbolcu paylaştı Olympique Lyon'dan Juninho, Glasgow Rangers'dan Lovenkrands ve Real Madrid'in Brezilyalı yıldızı Roberto Carlos. 
     
     KOVAÇEVİÇ, OFSAYTA DÜŞME REKORTMENİ 

     Real Sociedad'da Nihat Kahveci'nin takım arkadaşı olan Sırp Kovaçeviç, 10 kezle en fazla ofsayta düşen futbolcu oldu. AS Monaco'dan Giuly ve PSV Eindhoven'ın gol umudu Rommedahl, şampiyonanın ilk devresinde 9 kez ofsayta düştü. 
     En çok sarı kart gören futbolcular, 3 sarı kartla FC Porto'dan Deco ve FK Partizan Belgrad takımında top koşturan Delibasiç. Galatasaray'dan Ayhan'ın ise 2 sarı kartı bulunuyor. 
     Avrupa Şampiyonlar Ligi'nde en faullu oynayan futbolcu, 14 faulle Dinamo Kiev'den Leko oldu. Olympique Marsilya formasını giyen Drogba 13 faulle ikinci, Galatasaray'ın rakibi Panathinaikos'ta forma şansı bulan Mariç, 12 faulle 3. sırada yer aldı. 
     Belçika'nın RSC Anderlecht takımından Dindane, şampiyonanın en fazla faule maruz kalan futbolcusuydu. Bu futbolcuya 3 maçta toplam 17 kez faul yapıldı. 
     
</TEXT>
</DOC>
