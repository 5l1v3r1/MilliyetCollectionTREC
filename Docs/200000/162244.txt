<DOC>
<DOCNO> 162244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko10.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan ile elektrik konusunda anlaşmaya varıldı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler ile Bulgaristan Bayındırlık Bakanı Valentin Tserofski ve Bulgaristan Enerji Bakanı Milko Kovaçev arasında, dün yapılan elektrik alımı ile ilgili görüşmeler, dün gece geç saatlerde tamamlanarak bir protokol imzalandı. 
     Protokol uyarınca, Bulgaristan 3 ay içinde bir Türk firmasına otoyol yapım işini verecek. 10 gün içinde de iki baraj yapımı karara bağlanacak. 
     Bulgaristan'ın Türk firmalarına bu iki baraj yapım işini vermemesi halinde, bu işin bedeli kadar elektrik, Türkiye tarafından alınmayacak. 
     Türkiye ile Bulgaristan arasında 1998 yılında imzalanan Enerji İşbirliği Anlaşması, Türkiye'nin Bulgaristan'dan 10 yıl süreyle kilovatsaati 3 centten yılda 4 milyar kilovatsaat kwh elektrik almasını, bunun karşılığında da Bulgaristan'ı Türkiye'ye bağlayacak otoyol ile Arda Irmağı üzerinde kurulacak 3 baraj ve hidroelektrik santralinin Türk firmalarınca inşa edilmesini öngörüyordu. 
     Türkiye, Bulgaristan'ın yükümlülüklerini yerine getirmediği gerekçesiyle, elektrik alımını Nisan ayı başında kesmiş bulunuyor. 
     
</TEXT>
</DOC>
