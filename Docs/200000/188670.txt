<DOC>
<DOCNO> 188670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/guncel/gun03a.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakere için şartlar uygun' 
</HEADLINE>
<TEXT>

   Avrupa Parlamentosu milletvekili Ozan Ceyhun, "Türkiye'nin geldiği nokta harika. Ama önündeki engeller de mükemmelleşti" dedi... 
   
   Avrupa Parlamentosu AP milletvekili Ozan Ceyhun, AB'nin çok hızlı genişlemesinin ileride sorunlara yol açabileceğini söylerken, Türkiye'ye müzakere tarihi verilmesi için şartların uygun olduğunu belirtti. Ceyhun, Türkiye'nin AB sürecinde geldiği noktanın harika olduğunu, ancak karşısındaki direnç ve profesyonel engellerin de mükemmelleştiğini söyledi. Almanya Dışişleri Bakanlığı ve Ankara Büyükelçiliği'nin düzenlediği toplantıda konuşan Ceyhun, yapılan yasal değişikliklerin uygulanması halinde 2004 sonunda müzakere tarihi alma şansı bulunduğunu kaydetti. 2004'te tarih alınmasından sonra Mayıs 2005'te müzakerelere başlanacağı tahmininde bulunan Ceyhun şöyle konuştu "Türkiye'nin bugün üyelik dışında alternatifi yok. Kıbrıs'ta olduğu gibi 'olmazsa olmaz' politikası terk edilmeli. Şu anki hükümet, Türkiye'yi örnek bir şekilde AB'ye yaklaştırmaktadır. Eylül 2004'e kadar ödevleri yerine getiren Türkiye üye olabilir. AB süreci önündeki en büyük engel Kıbrıs sorunudur." 
   
   CHP'nin resmi 
   Ceyhun, CHP'nin AB karşıtı gibi görüldüğünü de belirterek "CHP Avrupa'da, korkunç derecede aşırı milliyetçi, AB yolunda engel çıkartan parti resmine sahip" dedi. 
   
   
</TEXT>
</DOC>
