<DOC>
<DOCNO> 172855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur20.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in temsilcisi Ankara'da, Türkiye'den asker istedi... 
</HEADLINE>
<TEXT>

     İngiltere Başbakanı Tony Blair'in Irak Özel Temsilcisi John Sawers, Türkiye'nin Irak'a asker göndermesinin çok sıcak karşılanacağı görüşünde olduğunu söyledi. 
     Sawers, Dışişleri Bakanlığı'nda, Dışişleri Bakanı ve Başbakan Yardımcısı Abdullah Gül ve Müsteşar Uğur Ziyal ile ayrı ayrı yaptığı görüşmelerin ardından basına açıklamasında, asker gönderme kararının Türk hükümeti ve parlamentosu tarafından alınacak siyasi bir karar olacağını belirterek, bunu anlayışla karşıladığını ifade etti. 
     ''Irak'taki Geçici Konsey'de Türkmenlerin yeterli sayıda temsil edilmediğine dair kaygılarla'' ilgili soru üzerine Sawers, bu görüşte olmadığını belirtti. 
     Halkların nüfusa tam oranlarının bilinemeyeceğini söyleyen Sawers, nüfus olarak Kerkük'te Türkmenlerin çoğunlukta bulunduğuna dikkat çekerek, ''Kerkük'ün kendi konseyi var ve burada Türkmenler iyi temsil ediliyor. Kerkük'ün tek temsilcisi geçici yönetim konseyinde, o da Türkmen'' dedi. 
     Sawers, Irak'ta diktatörlüğün sona erdiği dönemde Iraklıların yeni toplum oluşturduğunu ve etnik dağılım sorununun öneminin geçmişe göre azaldığını belirterek, ''Şimdi önem kazanan şey değerler, İslama yönelik tutum ve ekonomik liberalleşmeye dair görüşleriniz, sivil toplum inşaati. Iraklıların konuştuğu gerçekler bunlar'' diye konuştu. 
     Irakta son üç aydır güvenlik alanında önemli gelişmeler kaydedildiğini, ekonominin iyiye gittiğini ve yatırımlarda gelişme olduğunu belirten Sawers, politik gelişmelere bakıldığında ise oluşturulan geçici konseyin ilk kez Irak halkının tamamanı temsil ettiğini söyledi. 
     Geçici konseyin bakanları seçeceğini ve yeni bir anayasa kabul edeceğini kaydeden Sawers, ''Önümüzdeki aylarda oluşturulacak anayasal sürecin, koalisyonun rolü tamamlandığında, 2004'te özgür ve egemen hükümetin kurulmasına yönelik seçimlerin yolunu açacağına inanıyoruz'' dedi. 
     Sawers, Türk halkı ve hükümetinin Irak'taki gelişmelere yakın ilgi göstermesi nedeniyle Ankara'ya geldiğini söyledi. 
     Edinilen bilgiye göre, görüşmede Sawers'a Ankara tarafından, ''Irak halkının düzgün temsil edilmesinin önem taşıdığı, Irak'ın her yerinde aynı uygulamanın olması ve Iraklıların kendi kendilerini yönetme alışkanlığı kazanmalarının önemli olduğu'' mesajları verildi. 
     Diplomatik kaynaklar, görüşmede tarafların Irak'la ilgili istediklerinin örtüştüğünü kaydederken, Ankara'nın bu konuda yardımcı olmaya hazır olduğunu, ancak bunun kolay olmayacağını ilettiğini belirttiler. 
     Türk yetkililer ayrıca, Sawers'ın Irak'ın güvenliği ile ilgili fazla pembe tablo çizdiği görüşünde olduklarını ifade ettiler. 
     
</TEXT>
</DOC>
