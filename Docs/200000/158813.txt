<DOC>
<DOCNO> 158813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yazar/temelkuran.html </URL>
<DATE> 2003/05/25/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Endamlı kadınlar ülkesi 
</HEADLINE>
<TEXT>

Bir şehirden hemen çok şey beklememek lazım bu da kişisel bir tecrübe. Sakin olmalı insan, efendi durmalı, saldırmamalı. Müzelerden önce insan yüzlerinden başlanır bir şehre 
     
Neva Nehri üzerinde      Dünyanın en ünlü müzesi Hermitage'ın önünden biniliyor tekneye. 33 ada üzerine kurulmuş Saint Petersburg'un içlerinde dolanan Neva Nehri'nde küçük bir tur atmak üzere. Teknenin başı kalabalık En iyi becerdiğim işlerden birini yapmanın tam sırası Kimsenin olmadığı bir yer bulmak. Teknenin kıçında bir yere çekiliyorum. Bir şehri hakikaten görmek üzere... 
     Stalin döneminde yapılan dev konutların tepesindeki dev işçi ve asker heykelinin yanında şimdi bir cep telefonu servis sağlayıcısı şirketin ışıklı reklam panosu var. Ama zaten McDonald's üzerinden anlatılan "bir rejimin yıkılışının hatıra fotoğrafları" fazlaca konu edildiği için pek ilgi çekici değil. Ekim devriminin başlangıcı sayılan bombalamayı başlatan Avrora gemisinin yanından geçerken de çok heyecanlanamıyorum nedense. Çocukları artık ölmüş tarihlerini öğretmek için kayıklarla gemiye taşıyorlar. Bandırma gemisinden hallice, gri bir gemi. Sosyalist rejimin harap oluşunun fotoğrafları dünyanın her yerinde o kadar tüketilmiş ki, bunlara bakınca insan "Vay be " diyemiyor ne yazık ki 
     
Hilkat Garibeleri Müzesi      Ama Ali beyin kıyı boyunca anlattıklarına bakılırsa... 
     Kıyı boyunca her bina bir müze, bir saray veya bir şey. Müzeler birbirini izlerken sadece bir tanesi duraklatıyor insanı Hilkat Garibeleri Müzesi. Kunst Kamera. Çar Petro'nun tuhaf bir merakı sonucu kurulmuş. Çift köklü ağaçlar, tek gözlü hayvanlar, tuhaf şeylerin saklandığı bir yer. 
     Boğucu denebilecek kadar tarihle dolu bir şehir Petersburg. İçinde bulunan her bir esere sadece bir dakika baksan bile ancak 11 yılda gezmeyi tamamlayabileceğin Hermitage Müzesi bile insanı gezme fikrinden yıldırmaya yeter. O sebepten insan yüzlerine bakmak, şehri, insan yüzlerini birer işaret kabul ederek keşfetmeye çalışmak, şehrin ruhuna dokunmayı böyle denemek daha iyi bir yöntem gibi. 
     
Beyaz kızlar şehri      Geçen bir vapura el sallayan kaç halk kaldı mesela Müthiş beyaz kızlar, el sallıyorlar... 
     Sadece üç saat süren geceden önce aşıklar nehir kenarında öpüşüyorlar. Ancak ortasından su geçen şehirlerde aşkın fotoğrafları iyi çıkar hep böyledir bu. 
     Kadınlar inanılmayacak derecede endamlı. Kadınlar inanılmayacak derecede beyaz. Erkekler şehrin etkisiz figüranları. Tıpkı baledeki gibi sadece kadınlar dans ederken sahnede durmaya yarıyorlar sanki. Kültürel bir mesele olarak bir kadının kazandığı bütün parayı süsüne harcaması son derece doğal burada. Bu yüzden kadınlar, bizim anladığımız anlamda olmasa da, olağanüstü süslüler. "Süs" denen şey Türkiye'deki gibi solaryum rengi olup, saçları gölgeleyip, düşük bel pantolon giyip, ayağına da marka bir ayakkabı çekmek olmadığı için kadınların hepsi birbirinden farklı görünüyor. Bu yüzden şehir, büyük ve dramatik bir sahne gibi. 
     Teknenin arkasında çay ve sigara, yalnız başına. Bir şehirden hemen çok şey beklememek lazım, bu da kişisel bir tecrübe. Sakin olmalı insan, efendi durmalı, saldırmamalı. Müzelerden önce insan yüzlerinden başlamalı şehre. Petersburg şimdilik böyle. n 
     
     

</TEXT>
</DOC>
