<DOC>
<DOCNO> 172221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko06.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Yayın Holding Cine 5'e ortak oluyor 
</HEADLINE>
<TEXT>

   Cine 5'e ortak olma kararı alan Doğan Yayın Holding, BDDK'nın onay vermesi durumunda gerekli işlemleri başlatacak 
      EKONOMİ SERVİSİ 
   
   Doğan Yayın Holding bünyesindeki Doğan TV, Cine 5 televizyonuna BDDK'nın onayına bağlı olarak ortak olma kararı aldı. Doğan Yayın Holding'den yapılan açıklamada, konuyla ilgili şartlı ön protokol ve niyet anlaşmasının dün imzalandığı belirtildi. Buna göre, bu hafta itibariyle BDDK ile başlatılacak görüşmeler neticesinde, BDDK'nın bu ortaklığa onay vermesi durumunda, imzalanan sözleşme yürürlüğe girecek ve sair gerekli izinler için resmi mercilere başvuruda bulunulacak. Ortaklığın gerçekleşmesiyle birlikte Cine 5 televizyonu da ekonomiye tekrar kazandırılacak. 
   
   Farklı kitleye ulaşma 
   Açıklamada şöyle denildi 
   "Doğan Yayın Holding, bünyesinde bulundurduğu Kanal D ve CNN Türk televizyonlarına ilave olarak farklı bir hedef kitleye ulaşabilmek için Cine 5'e ortak olma kararı almıştır. Bilindiği gibi Cine 5 televizyonu uzun yıllardır gösterdiği spor müsabakaları, yerli ve yabancı filmlerle izleyicinin beğenisini kazanmış, ülkemize pay - TV sistemini tanıştırmış bir kanaldır." 
   
   Kaliteli yayıncılık 
   Açıklamada, Doğan Yayın Holding'in eğlence sektörüne olan ilgisini 1999 yılında ANS üretim şirketini gruba dahil etmesiyle gösterdiği hatırlatılırken, "ANS'nin geçtiğimiz yıllarda yerli dizi, klip, reklam filmi ve uzun metrajlı Türk filmi üretiminde gösterdiği başarı, bu sektörde daha fazla yatırım yapmak üzere grubumuzu cesaretlendirmiştir" denildi. Cine 5'in gruba dahil olması neticesinde daha çok A - B grubu sosyoekonomik seyirci kitlesine hitap edecek Cine 5'ten kaliteli yerli - yabancı film seyredilme imkanı olacağı bildirildi. Açıklama şöyle devam etti 
   "Bilindiği gibi grubumuz geçen yıl RTÜK Kanunu'nun değişmesiyle birlikte şeffaflık adına bir adım daha atmış, Kanal D ve CNN Türk hisselerini Doğan Yayın Holding altında toplamıştır. RTÜK Kanunu ile birlikte sahibi belli olan televizyon kanalları sadece Kanal D ve CNN Türk iken buna şimdi de Cine 5 ilave olmaktadır." 
   
   
</TEXT>
</DOC>
