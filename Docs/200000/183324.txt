<DOC>
<DOCNO> 183324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/cemal.html </URL>
<DATE> 2003/09/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Schröder, Baykal 
</HEADLINE>
<TEXT>

   
   Geçmişe takılıp kalmak yoktur devlet adamlığının raconunda. Çünkü geçmişin tutsağı olmak, geleceğin kurulmasına ayak bağıdır. 
   Ama aynı zamanda geçmişin yanlışları da unutulamaz. Bu unutkanlık, hataların tekrarını gündeme getirir. O yüzden geleceği planlarken elbette geçmişi de yerli yerine oturtmaktan geçer devlet adamlığı... 
   Bir yerde 'denge sanatı'dır. 
   Hem bugünü hem yarını göz önünde tutacak bir ufuk derinliğine sahip olmayanlara devlet adamlığı değil, sadece politikacı sıfatı yakışır. İkisinin arasında bir duvar yükselir. 
   Niye bu satırlar 
   Almanya Başbakanı Schröder'in Irak'la ilgili son açıklamalarını okurken düşündüm bu konuyu. Alman Sosyal Demokratları'nın lideri Schröder, Amerika'nın savaşına şiddetle karşı çıktı. Başkan Bush'u ağır biçimde eleştirdi ve Amerikan yönetiminin BM yoluyla uluslararası meşruiyet arayışlarına Fransa'yla birlikte geçit vermedi. 
   Buna rağmen vurdu Amerika. 
   Kanlı Saddam rejimi devrildi. 
   Ama yenisi daha kurulmadı. 
   İngiliz The Economist dergisinin son başyazısında belirtildiği gibi, Irak'ta bir 'başarısızlık'tan söz etmek için vakit daha erken. Fakat orta yerde henüz bir başarı da yok. 
   Amerika sıkışıyor. 
   Böyle bir durumda Alman Başbakanı Schröder, Başkan Bush karşısında - en azından bir süre daha - "Ne halin varsa gör " tavrı alabilirdi. 
   Ama almadığı anlaşılıyor. 
   Geçmişe saplanmadığı görülüyor. The Wall Street Journal gazetesinde dün yayımlanan demecinde Başbakan Schröder bir tutum değişikliğinin ipuçlarını veriyor. 
   Şöyle demiş 
   "Savaştan yana olanlar... Ya da bazı makul nedenlerle savaşa karşı çıkanlar... Her iki tarafın da şimdi ortak bir sorumlulukları olduğuna inanıyorum. Bu ortak sorumluluk, Irak'ın yeniden inşa edilmesindeki başarıda düğümleniyor. Herhangi bir kimse, şu ya da bu nedenle kenara çekilip Irak'ta nereye varacağı belirsiz gelişmeleri izlemekle yetinebileceğini düşünüyorsa, hata yapıyor demektir. Ortak sorumluluk, Irak'ta demokrasi ve kalkınmayı öngören bir bakış açısında birleşmektir. Her kim ki böyle bir sorumluluğun gereğine katılır, doğru olanı yapmış olur. Zaman karşılıklı suçlamalar zamanı değildir." 
   Alman Başbakanı'nın çağrısı açık 
   Irak'ta elbirliği yapmak 
   Bir başka ilginç nokta 
   Schröder, Amerika'yla işbirliğini ille de BM Güvenlik Konseyi kararına bağlamayan bir tutum sergiliyor. Bu gelişme, Fransa'yı da etkileyebilir ve BM'den Irak'la ilgili bir uzlaşma kararı çıkmasına yol açabilir. Gerek bu ihtimal gerekse Berlin'deki değişim, Ankara'nın da Irak'ta manevra alanını genişletip hükümetin elini rahatlatabilir. 
   Vurgulamakta yarar var 
   Irak kendi kaderiyle baş başa bırakılmayacak kadar önemli bir ülke. Irak'ta başarısızlık, Irak'ta Amerika'nın batağa saplanması, Irak'ta kaos ve anarşi, sadece Bin Ladinci teröristleri, Talibancıları, fanatik köktendincileri ve marjinalize Üçüncü Dünyacıları, namı diğer Baasçıları mutlu kılar. 
   Başkalarını değil. 
   Soğuk Savaş sonrası Afganistan'da en başta Amerika'nın düşmüş olduğu aymazlık, eski deyişle gaflet, Irak'ta tekrarlanamaz. "Radikal İslam nasıl olsa bana dokunmaz " tutumuyla Afganistan'ın şiddet ve terör üssü olmasına kayıtsız kalanların gözleri, ancak 11 Eylül faturasıyla açıldı ne yazık ki... 
   Bu nedenle Irak'ta istikrar ve demokrasi yolunun açılmasıdır ve buna katkıda bulunmaktır aklın yolu... 
   Yazının özeti 
   Başbakan Schröder, Alman Sosyal Demokrat lider, savaşa karşıydı, savaşta Amerika'yla işbirliği yapmadı. Ama geçmişe de saplanmadı. Savaş sonrası Irak'ında demokrasi için işbirliği çağrısı yapıyor, bunu da ortak sorumluluğun bir gereği ilan ediyor. 
   Bu açık tutum, bana CHP'yi düşündürdü. 
   CHP de savaşa karşıydı. Şimdi ne düşünüyor Geçmişte mi kaldı, geleceğe bakabiliyor mu Nasıl bir Irak vizyonu var 
   Var mı 
   Ya da Başbakan Schröder bu kadar net, Sayın Baykal ne düşünüyor 
   
      
   
</TEXT>
</DOC>
