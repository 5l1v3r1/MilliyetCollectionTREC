<DOC>
<DOCNO> 179861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur37.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu'nun otosu takla attı, hayati tehlike sürüyor... 
</HEADLINE>
<TEXT>

     Ankara'ya gelirken Temelli yakınlarında trafik kazası geçiren Denizli Valisi Recep Yazıcıoğlu, kaldırıldığı Trafik Hastanesi'nde ameliyata alındı. 
     Yazıcıoğlu ile beraberindekileri taşıyan makam otosu, Ankara'ya 36 kilometre kala kontrolünü kaybederek takla attı. 
     Kazada başından yaralandığı öğrenilen Yazıcıoğlu, Trafik Hastanesi'ne getirildi. Yazıcıoğlu'nun, tomografisinin çekilmesinin ardından ameliyata alındığı kaydedildi. 
     Denizli Ziraat Odası Başkanı Haldun Tellioğlu'nun yaşamını yitirdiği kazada yaralanan Vali Yazıcıoğlu'nun şoförü de Trafik Hastanesi'nde tedavi altına alındı. 
     
     BİLİNCİ KAPALI... 

     Temelli yakınlarında trafik kazası geçiren Denizli Valisi Recep Yazıcıoğlu'nun şuurunun kapalı olduğu ve hayati tehlikesinin bulunduğu bildirildi. 
     Ankara Valisi Yahya Gür, Trafik Hastanesi'nde gazetecilere yaptığı açıklamada, Yazıcıoğlu'nun ameliyatta olduğunu, ameliyatın yaklaşık iki saat süreceğini söyledi. 
     Kaza hakkında bilgi veren Vali Gür, Denizli Ziraat Odası Başkanı Haldun Tellioğlu'nun olay yerinde hayatını kaybettiğini ifade etti. Araçtan fırlayan Yazıcıoğlu'nun da başından yaralandığını belirten Gür, ''Trafik Hastanesi'ne getirilen Yazıcıoğlu'nun tomografi ve muayenesi sonucunda kafa travması geçirdiği belirlendi. Kafatası ve beyin arasında kan birikmesi olduğu tespit edildi'' dedi. 
     Ankara Valisi Gür, biriken kanın alınarak beyine basınç yapılmasının önlenmeye çalışıldığını kaydederek, ''Valimizin şuuru kapalı. Hayati tehlikesi var'' diye konuştu. 
     Gür, Vali Yazıcıoğlu'nun vücudunda herhangi bir kırık tespit edilmediğini, yüzünde ise bir kesik bulunduğunu belirtti. 
     Yazıcıoğlu'nun gözündeki rahatsızlık nedeniyle birkaç gündür raporlu olduğunu kaydeden Vali Gür, kazanın nedeninin ise henüz belirlenemediğini söyledi. Gür, Yazıcıoğlu'nun ameliyatının yapıldığı hastaneden naklinin söz konusu olmadığını sözlerine ekledi. 
     Devlet Bakanı Beşir Atalay, Tarım ve Köyişleri Bakanı Sami Güçlü, Vali Yazıcıoğlu'nun kardeşi AK Parti Ankara Milletvekili Mustafa Sait Yazıcıoğlu, BBP Genel Başkanı Muhsin Yazıcıoğlu, Emniyet Genel Müdürü Gökhan Aydıner, AK Parti Genel Başkan Yardımcısı Necati Çetinkaya, eski Ankara milletvekillerinden Saffet Arıkan Bedük de, Yazıcıoğlu'nun sağlık durumunu öğrenmek üzere hastaneye geldi. 
     Bu arada, Yazıcıoğlu'nun içinde bulunduğu, takla atan 20 ZP 111 plakalı Mercedes marka aracın şoförünün de Yazıcıoğlu'nun değil, Denizli Ziraat Odası Başkanı Tellioğlu'nun şoförü Berkant Korkut olduğu bildirildi. Kazada yaralanan Korkut'un sağlık durumunun iyi olduğu öğrenildi. 
     
     HAYATİ TEHLİKESİ SÜRÜYOR... 

     CHP Denizli Milletvekili Mehmet Uğur Neşşar, trafik kazası geçiren Denizli Valisi Recep Yazıcıoğlu'nun hayati tehlikesinin sürdüğünü, beyin ve kafatası arasında biriken kanın boşaltılarak rahatlama sağlandığını bildirdi. 
     Neşşar, Trafik Hastanesi'nde gazetecilere yaptığı açıklamada, kendisinin genel cerrah olduğunu ve ameliyathaneye girerek doktorlardan Yazıcıoğlu'nun sağlık durumuna ilişkin bilgi aldığını söyledi. 
     Yazıcıoğlu'nun kafasından ciddi bir darbe aldığını ifade eden Neşşar, ameliyatta beyin ve kafatası arasında biriken kanın boşaltılarak beynin rahatlatıldığını kaydetti. Neşşar, beynin bir yarısında ciddi bir zedelenmenin meydana geldiğini de ifade ederek, zarar gören bu bölümün ne oranda iz bırakacağının zaman içerisinde belli olacağını söyledi. 
     Hayati tehlikenin sürdüğüne işaret eden Neşşar, ''Valimizin çenesi kırık. Estetik cerrahlar çeneye müdahale ediyorlar. İyi bir yoğun bakımdan sonra valimizin kısa zamanda sağlığına kavuşacağını umut ediyorum'' dedi. 
     Neşşar, ameliyatın başarı oranını soran gazeteciyi de, ''Böyle ameliyatlarda oran vermek mümkün değildir. Umudumuz her zaman sürüyor. Valimin bana Denizli'de verdiği rafting sözünü tutacağına inanıyorum'' diye yanıtladı. 
     Neşşar, Vali Yazıcıoğlu'nun Gülhane Askeri Tıp Akademisi Hastanesi'ne GATA sevkinin söz konusu olup olmadığının sorulması üzerine de, ''Bu konuyla ilgili bilgim yok'' dedi. 

     
</TEXT>
</DOC>
