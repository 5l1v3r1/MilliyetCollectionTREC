<DOC>
<DOCNO> 168306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo04.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 100. yılında sildi süpürdü... 
</HEADLINE>
<TEXT>

     Beşiktaş, 100. yılını kutladığı 2002-2003 sezonunda futbolda adeta tüm kupalara ambargo koydu. 
     Birinci Süper Lig'de profesyonel futbol takımı 8 yıl aradan sonra şampiyonluğa ulaşan siyah-beyazlılarda, altyapıda da adeta bir devrim yaşandı ve başta PAF takımı olmak üzere, süper gençler ve son olarak da B genç takımı Türkiye şampiyonluğuna ulaştı. 
     ''Kara kartallar'', böylece futbolda gençler ve büyükler kategorilerinde rakiplerine kupa bırakmazken, futboldaki ''altın çağını'', camia için büyük önem taşıyan 100. yılında yaşamış oldu. 
     
     MİCAN ''BİLİMSEL ÇALIŞMA, SİSTEM VE UYUM'' 
     Beşiktaş Kulübü Altyapı Komitesi Başkanı Hüseyin Mican, 100. yılda altyapıda alınan başarılı sonuçların bilimsel çalışma, sistem ve uyumun zaferi olduğunu söyledi. 
     Türkiye'de ilklere imza atan Beşiktaş'ın, bir sezonda futboldaki tüm branşlarda şampiyonluğa ulaşarak, yeni bir ilki daha gerçekleştirdiğini vurgulayan Mican, ''Sistemde ciddi anlamda değişiklikler yapıldı. Radikal kararlar aldık. Eleştirildik ama bildiğimiz yoldan sapmadık. Bunda da başkanımız Serdar Bilgili'nin bize verdiği destek önemli rol oynadı. Sonuçta artık bizi eleştirenler de, bugünlerde arayıp kutluyorlar'' diye konuştu. 
     
     FULYA'DA BİLİMSEL ÇALIŞMA 
     Hüseyin Mican altyapı komitesi olarak bir danışmanlık şirketi ile anlaşıp, altyapıdaki antrenörler ve sorumlulara pedagoglar tarafından takımdaşlık, davranış ve pedagoji gibi dersler verdirdiklerini ifade etti. 
     Üniversiteler ile sürekli iletişim kurduklarını ve bilimsel çalışma metodlarını uygulamaya çaba gösterdiklerini anlatan Mican, şunları söyledi 
     ''Altyapıda şu anda bir mentör arkadaşımız görev yapıyor. Çocuklarımız, hocalarına söyleyemediklerini, bu mentör arkadaşımızla görüşüyor. Ayrıca dil tarih fakültesinde okuyan 2 öğrenci de, buradaki çocuklarımıza Beşiktaş Tarihi dersleri verdi. Altyapıdaki oyuncularımıza sadece futbolu değil, Beşiktaş felsefesini, Beşiktaş değerlerini de öğretiyoruz.'' Mican, altyapı olarak amaçlarının şampiyonluğa ulaşmak olmadığını da belirterek, ''Biz yarışmacı bir grup değiliz. Bu yıl tüm şampiyonluklara ulaşmak güzeldi ama, bizim için önemli olan, A takıma her yıl oyuncu vermek ve oyuncularımızı Beşiktaş değerleri ile yetiştirmek'' dedi. 
     
     FULYA'DA ÖZEL OKUL 
     Altyapıda forma giyen futbolcularının büyük bir bölümünün, anlaşmalı oldukları Beşiktaş Lisesi'nde öğrenimlerini gördüklerini hatırlatan Mican, Türk sporunda devrim sayılabilecek bir ilke imza atıp, Milli Eğitim Bakanlığı'ndan izinli, müfredata göre eğitim veren özel bir okulu Fulya Tesisleri'nde bu sezon başında açacaklarını ve altyapıdaki oyuncuların bu okulda eğitim göreceklerini söyledi. 
     Mican, oyuncularının başka okullarda eğitim görmesinin bazı zorlukları beraberinde getirdiğini vurgulayarak, şöyle konuştu 
     ''Hem bizim antrenmanlar, hem okul takımlarının antrenmanları nedeniyle oyuncularımız bazı derslerinden geri kalıyordu. Ayrıca biz günde onlara sadece 1 antrenman fırsatı sunabiliyorduk. Açacağımız okulla, hem onların daha sağlıklı eğitim almasını, hem de yeterli beslenip, yeterli idman yapmalarını sağlayacağız. Bu sezon başında açacağımız okul, Milli Eğitim bakanlığı izinli olup, müfredata uygun eğitim ve öğretim verecektir.'' 
     
     ''SERDAR ÖZKAN'I GENÇLERBİRLİĞİ'NE VERMEDİK'' 
     Mican, teknik direktör Mircea Lucescu tarafından İsviçre kampına götürülen PAF takımı oyuncusu 16 yaşındaki Serdar Özkan'ı, Okan Koç'un transferi sırasında Gençlerbirliği'ne vermediklerini söyledi. 
     Gençlerbirliği Kulübü Başkanı İlhan Cavcav'ın, Okan'ın transferine karşılık PAF takımından Bülent ve Ali'nin yanı sıra Serdar'ı da özellikle istediğini belirten Mican, ''Ancak tüm ısrarlara rağmen Serdar'ı vermedik. Lucescu da Onun yeteneğinin farkında ve kamptaki maçlarda da oynatıyor'' şeklinde konuştu. 
     Altyapıda Beşiktaş'ın vizyonunun büyüdüğünü belirten Mican, ''Biz Sergen'in, Zago'nun, İlhan'ın, Ahmet Dursun'un alternatifleri olabilecek futbolcular yetiştirmek istiyoruz. Lucescu'ya güveniyoruz. İsviçre kampına 5 oyuncumuzu götürdü. Bundan sonra da altyapıdaki oyuncularımızı değerlendireceğine inanıyorum'' dedi. 
     
     YAZ SPOR OKULLARI 121'DEN 1570'E ÇIKTI 
     Mican, son olarak geçen yıl 121 kişinin katıldığı paralı yaz spor okullarının, bu sene mevcudunu 1570'e çıkarmayı başardıklarını, bunu da Beşiktaş altyapısına olan güvenin sağladığını sözlerine ekledi. 
     
     BAYDAR ''KARE ASI YAKALADIK'' 
     Beşiktaş Altyapı Koordinatörü Bahaettin Baydar ise, 100. yılda A takım, PAF, Süper Gençler ve B Gençler kategorilerinde şampiyonluğa ulaşmanın mutluluğunu yaşadıklarını ifade ederek, ''100. yılda kare ası yakaladık'' dedi. 
     100. yılın kendileri için bir itici güç olduğunu vurgulayan Baydar, ''Ayrıca profesyonel takımımızın şampiyonluğa gidişi de bizleri motive etti. Altyapı komitemiz ve yönetimimizin destek ve sundukları imkanlarla başarıya koştuk, mutluyuz'' diye konuştu. 
     
     EKŞİ ''SİSTEMİN DIŞINA ÇIKMIYORUZ'' 
     Siyah-beyazlıların eski futbolcusu Altyapı Teknik Sorumlusu Mehmet Ekşi ise, altyapıya bir sistem oturttuklarını ve bu sistemin dışına çıkmadıklarını söyledi. 
     Süper Lig takımlarının çoğunda olmayan bir çalışma ortamı ve çalışma sistemine sahip olduklarını anlatan Ekşi, ''Çalışma koşulları bakımından altyapı olarak Süper Lig takımlarının birçoğundan eksiğimiz yok, fazlamız var. Ayrıca yönetimle ve A takım teknik heyetiyle de mükemmel bir uyumumuz sözkonusu. Bunlar da başarıyı getiren faktörlerdir'' dedi. 
     Hedeflerinin A ve milli takıma oyuncu kazandırmak olduğunu belirten Ekşi, Lucescu'nun İsviçre kampına götürdüğü ve şans tanıdığı Serdar Özkan'a da değinerek, ''Biz Serdar'ı B genç takımdan alıp, PAF'ta ilk 11'de oynattık. Aynı yıl içinde A takımda da ilk 11'de oynuyor. Bu büyük bir başarıdır. İnşallah önümüzdeki sezon yine A takımda ilk 11'de oynar'' ifadelerini kullandı. 
     
</TEXT>
</DOC>
