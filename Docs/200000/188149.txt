<DOC>
<DOCNO> 188149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/soneko02.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el otomobil satan galericiler işsiz kaldı... 
</HEADLINE>
<TEXT>

     Otomotiv sektörünü canlandırmak amacıyla 20 yaş ve üzerindeki araçlarını ana bayilere verip yenisini alanlara uygulanan Özel Tüketim Vergisi ÖTV muafiyetinin ikinci el araç alım satımı yapan komisyoncu ve galerici esnafına da tanınması istendi. 
     Adana Oto Alım Satım Komisyoncuları ve Galericileri Odası Başkanı Ali Çırak, yaptığı yazılı açıklamada, vatandaşların araçlarını büyük bayilere götürmesi nedeniyle hurda araç enflasyonunun oluştuğunu, oto galericilerinin ise artık günde bir tek satış bile yapmadan kepenk kapatmak zorunda kaldıklarını bildirdi. 
     Çırak, ÖTV indirimine karşı olmadıklarını ancak, uygulamanın vatandaşı ana bayilere yöneltince galericilerin gördüğü mağduriyetin önlenmesini istediklerini belirterek, şunları kaydetti 
     ''Uygulamadan önce 38 milyar liraya satılan lüks araçlar 24 milyar liraya kadar düştü. Devlet, birinci el araçlara 4 milyar 130 milyona varan bir vergi indirimi uyguladı. Buna da karşı değiliz ancak, 20 yaş ve üzerindeki araçlarını ana bayilere verip yenisini alanlara uygulanan ÖTV muafiyetinin ikinci el araç alım satımı yapan esnafa da tanınması gerekir.'' Çırak, günümüzde artık oto alım satımının galeriler dışında da yapıldığını, bunlara karşı önlem alınmadığı için de vergisini ödeyen galerici esnafının bir kez daha cezalandırılmış olduğunu vurgulayarak, şöyle devam etti 
     ''Artık herkes oto alım satımı yapıyor. Oysa bununla ilgili yasal düzenlemelerin yapılması gerekir. Her önüne gelen kaldırımda oto alım satımı yaparsa bizim gibi vergisini kuruşu kuruşuna ödeyenler cezalandırılır.'' 
     
</TEXT>
</DOC>
