<DOC>
<DOCNO> 184978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko10.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRMOB'un raporu "Vergi sisteminde basit usul kalkmalı" 
</HEADLINE>
<TEXT>

     Türkiye Serbest Muhasebeci, Mali Müşavirler ve Yeminli Mali Müşavirler Odaları Birliği TÜRMOB , 2002 yılı itibariyle dünya ekonomisi ve Türkiye ekonomisindeki durumu anlatan ve bazı önerilerin yer aldığı Ekonomik Rapor'u yayınladı. 
     Raporda Türkiye ekonomisinde kayıt dışının hızla arttığına işaret edilerek kayıt dışı ekonomiyi besleyen bir mekanizmaya dönüşen basit usul vergilendirmenin, Türk vergi sisteminde yavaş yavaş bir faciaya dönüşen adı kadar basit olmayan bir sistem olduğu ve kesinlikle kaldırılarak söz konusu mükelleflerin gerçek usulde vergilendirilmesi gerektiği kaydedildi. 
     Vergi iadesi sisteminin yeniden aylık hale getirilmesi gereğine işaret edilen raporda, kapsamının da genişletilmesiyle kayıt ve belge düzenine düşük bir maliyetle güç kazandırılmış olacağı belirtildi. 
     Tüm modern vergi sistemlerinde olduğu gibi mutlaka gelir ve servet çözülmeleri ile harcama düzeyi arasında bağ oluşturan bir otokontrol mekanizması getirilmesi istenen raporda, ''herkese hukuki zeminde olmak kaydıyla nereden buldun denebilmelidir'' dendi. 
     
</TEXT>
</DOC>
