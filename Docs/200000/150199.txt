<DOC>
<DOCNO> 150199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko11.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmcilerin yüzü gülmeye başladı... 
</HEADLINE>
<TEXT>

     Irak savaşının kısa sürmesi sonrası, turizm sektöründe canlılığı geri getirdi. 
     Asya Tur Genel Müdür Yardımcısı Birol Tüfekçi, yaptığı açıklamada, savaşın bittiğine ilişkin haberlerden sonra rezervasyonlarda artışlar gözlendiğini söyledi. Tüfekçi, ''Özellikle Avrupa destinasyonlarında satışlarımız başladı'' dedi. 
     Savaş sırasında ilk hafta yüzde yüze yakın olumsuz yönde etkilenme olduğunu ifade eden Tüfekçi, ''Şimdi tabii ki geçen seneye göre mukayese kabul etmez ama savaş sonrası dönem için bir artış var. Özellikle yurtiçi ve yurtdışı turlarda yüzde 30 gibi artış sözkonusu'' diye konuştu. 
     Seyahatin birçok kişi için vazgeçilmez olduğuna işaret eden Tüfekçi, şu görüşleri dile getirdi 
     ''Önümüzdeki günlerden daha ümitliyiz. Savaş tamamen durursa iyi bir sezon geçireceğimizi ümit ediyorum. Ekonomik koşulların düzelmesi ve ekonominin canlanması da gerekiyor. Gerçek anlamda Nisan, Mayıs ayları yurtdışından gelenler için kayıp gözüküyor ama Haziran ayından sonra Uzakdoğu'daki virüsün etkisinden dolayı oradaki pazarın Türkiye'ye kayacağını düşünüyoruz.'' 
     
     SEYAHAT İÇİN CAZİP BİR DÖNEM 
     ETS Yurtdışı Turlar Müdürü Tolga Tekin de, çok ciddi biçimde hem yurtiçi hem yurtdışı seyahatlerde hareketlilik söz konusu olduğunu, yeniden bir açılma yaşandığını söyledi. 
     Geçen hafta başından beri Avrupa ağırlıklı seyahatlere talepler bulunduğunu belirten Tekin, ''ani bir şekilde savaşın bittiğine herkes inanmış durumda. 10-15 gün içinde tamamen biter diye düşünüyorlar. Hem kısa hem uzun vadede insanlar seyahat planlamalarına girdi'' diye konuştu. 
     Savaşın piyasalarda getirdiği hareketliliğin birtakım promosyonların çıkmasına neden olduğunu da vurgulayan Tekin, ''seyahat etmek için cazip bir dönem. Yurtdışı taşıyıcılar özel promosyonlar yaptılar, fiyatlar çok ekonomik durumda. Bayramda Dubai 600-700 dolardı, şimdi 300 dolara gidebiliyorlar'' dedi. 
     Tolga Tekin, ciddi bir hareketlilik bekledikleri 19 Mayıs'a endekslendiklerini söyledi. 
     
     ÇIRAĞAN 
     Çırağan Oteli Rezervasyon ve Gelirler Direktörü Tomoko Nonomura ise savaşın sona erdiği yönünde gelen haberlerin ardından, grup rezervasyonlarında talepler gelmeye başladığını belirtti. 
     Nonomura, ''daha çok yeni olduğu için 'müthiş bir artış oldu' diyemiyoruz. Telefon sayısı biraz arttı, savaş sırasında fazla yoğunluk yoktu'' dedi. 
     Doluluk oranlarının yüzde 25-30 düzeyinde olduğunu bildiren Nonomura, ''Her sene bu zamanlarda yüzde 50-60 gibi olması gerekiyordu'' diye konuştu. 
     





</TEXT>
</DOC>
