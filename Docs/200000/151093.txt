<DOC>
<DOCNO> 151093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/guncel/gun04.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğduğum yere dönmek mi, asla 
</HEADLINE>
<TEXT>

37 bin 680 üniversite öğrencisiyle yapılan ankete göre, Güneydoğu ve Doğu'dan gelenler Marmara ve Ege'de çalışıp yaşamak istiyor... 
     SİBEL KAHRAMAN İstanbul 

     Gazi Üniversitesi İktisadi ve İdari Bilimler Fakültesi Öğretim Üyesi Dr. Erdinç Yazıcı başkanlığında, 49'u devlet, 9'u özel 58 üniversitede, 37.680 üniversite öğrencisi üzerinde yapılan bir araştırma, üniversite gençliğinin profilini çizdi. Araştırma genel olarak özetlenirse, üniversite öğrencileri içinde bek ret ve cinsel bakirlik eş seçiminde belirleyici kriterlerden birisi olmaktan çıkıyor. Güneydoğu ve doğulu gençler doğdukları yerde yaşamak istemiyor. Çoğunluğu memur çocuğu... Kitap seçiminde popüler eserler ilk sırada... Araştırmayı ayrıntılarıyla incelersek, aşağıdaki gibi sonuçlar çıkıyor. 
     
Pop müzik dinliyor      Türk üniversite gençliğinin müzikte ağırlıklı tercihi Türk pop müziği. İkinci sırada Türk halk müziği, üçüncü sırada ise yabancı müzik bulunuyor. Gençlerin yüzde 3'ü klasik batı müziği, yüzde 2.2'si tasavvuf müziği dinliyor. Fakülte öğrencilerinde Türk pop müziği ve yabancı müzik eşit düzeyde dinlenirken, yüksekokul öğrencilerinde Türk pop müziği yüzde 27.8'e yükseliyor, yabancı müzik tercihi ise yüzde 14.4'e geriliyor. Yüksekokul öğrencileri arasında arabesk ve özgün müzik fakülte öğrencilerine göre daha fazla dinleniyor. 
     
Çoğu memur çocuğu      Üniversiteli gençliğin çoğunun baba mesleği memurluk. Serbest meslek ikinci, işçilik üçüncü sırada... Babalarının yüzde 2.1'i işsiz. Annelerin çoğunluğu ev kadını. Annelerinin yüzde 10.5'i okur yazar dahi değil. Gençlerin aile biçimi yüzde 80 oranında çekirdek aile. Yüzde 15'i ise parçalanmış aile çocukları. Öğrenciler 
     ağırlıklı olarak tek kardeşe sahip. 
     
Bireysellik önde      Gençler, siyasal ve toplumsal katılıma karşı çok sınırlı bir duyarlılık gösteriyor. Kendisi ile barışık olmayı ve etrafındaki kişilerle iyi ilişkiler kurmayı, insanlık, ulus ve ülke için çalışmaya tercih ediyorlar. 
     Üniversite gençliğinin önemsediği değerlerin başında dürüstlük, bağımsızlık, yaşamdan zevk almak geliyor. 
     Gençler ailevi ilişkileri yüzde 14.1 oranında önemserken, dini değerler yüzde 7.6, geleneksel ulusal değerler yüzde 6.3 oranında önemsenen değerler durumunda. Bireysel duyarlılıkları gittikçe yükselen bir gençlik kesimini oluşturuyor. 
     Son kararı kendisi veriyor 
     Kendileri ile ilgili karar vermede gençler, bireysel bağımsızlığı da çok ciddi bir düzeyde öne çıkartıyor. 
     Gençlerin yüzde 54.7'si herhangi bir sorunla karşılaştığında, sorunu çözmek bakımından kendi inisiyatiflerini öne çıkarıyor. Gençlerin sorun çözmede kendi çabaları dışında aile yardımını da önemsedikleri görülüyor. Arkadaş yardımı tercihi ise üçüncü sırada bulunuyor. 
     
İdeolojik uyum bek retten önemli      Öğrencilere "Evleneceğiniz kişide aradığınız en önemli özellik nedir " diye soruldu. Yüzde 36.5'i, "İdeolojik, politik ve dini tutum benzerliği" cevabını verdi. Sıralama, iyi bir meslek sahibi olması, toplumsal statü şeklinde yapıldı. Bek ret ise yüzde 12.7 ile alt sıralarda yer aldı. 
     Karşı cinsi anlayamıyorlar 
     Gençler, kriz düzeyinde ilişkileri daha çok karşı cinsle arkadaşlıklarında yaşadıklarını söylediler. Üniversite gençliğinin, aileleriyle anlaşamadıkları konuların başında ise kız - erkek ilişkisi geldi. 
     
Doğduğu değil doyduğu yer      Araştırmanın bir ilginç sonucu da üniversiteli gençlerin geleceklerini Marmara ve Ege bölgesinde arıyor olması. Ortaya çıkan verilere göre, gençlerin yüzde 55.6'sı okul sonrası Marmara ve Ege bölgelerinde çalışmak ve yaşamak istiyor. Yüzde 29.4'ünün yaşamak ve çalışmak istediği yer ise İstanbul... Güneydoğu Anadolu, Doğu Anadolu ve Karadeniz bölgelerinde doğan gençlerin çok büyük bir bölümü, doğdukları bölgelerde çalışmayı ve yaşamayı düşünmüyor. 
     
Popüler eserleri tercih ediyorlar      Üniversite öğrencileri daha çok popüler eserler okuyor. Edebi eserlerin okunma oranının yüzde 23.1 düzeyinde ortaya çıktığı araştırmada üçüncü yoğunlaşma felsefi eserlerde. Televizyon programlarındaki ilk tercihleri kültür sanat programları ve belgeseller. Haberler ve açık oturumlar gençlerin ikinci derecede cazibe merkezi olurken, spor programları tercihi yüzde 10.5 düzeyinde. 
     
50 milyonla, bir ay idare ediyorlar      Gençler, öğrenimleri boyunca harcadıkları paranın çoğunu ailelerinden edinirlerken, bir işte çalışarak okuyan öğrencilerin oranı yüzde 6.1. Çoğunlukla burs ve kredi gelirleri ile eğitimini sürdüren öğrencilerin oranı yüzde 10. Aileleri ile en çok para harcamak konusunda anlaşmazlığa düşüyorlar. Öğrencilerin yüzde 8.8'i ayda 50 milyon lirayla geçiniyor. Yüzde ellisi ise 5 - 150 milyon lirayla yetiniyor. 350 milyon liranın üzerinde para harcayan öğrencilerin oranı ise yüzde 5.5... Fakültede okuyanlar, yüksekokul öğrencilerine göre de daha çok para harcıyor. 
     


GÜNCEL 



















</TEXT>
</DOC>
