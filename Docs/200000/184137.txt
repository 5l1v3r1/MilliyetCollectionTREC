<DOC>
<DOCNO> 184137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo16.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Agresif oynarsak kazanırız... 
</HEADLINE>
<TEXT>

     Gençlerbirliği Teknik Direktörü Ersun Yanal, yarın Blackburn Rovers ile yapacakları UEFA Kupası 1. tur ilk maçı öncesinde kaptan Ümit Bozkurt, Youla ve Veysel ile birlikte basın toplantısı düzenledi. 
     Maçın hem kendileri hem de Türkiye için önemli olduğunu belirten Yanal, ''1 yıl aradan sonra tekrar UEFA Kupası'nda maç oynuyoruz. Bizden önceki başarıları tekrarlayarak, Gençlerbirliği'ni Avrupa'da daha iyi yerlere getirmek ve ülke puanını artırmak istiyoruz'' diye konuştu. 
     Teknik anlamda öncelikle gol yememeye çalışacaklarına dikkati çeken Yanal, ''Blackburn Rovers takımı hücumda çok etkili. Andy Cole gibi bir forvetleri var. Savunmada çok dikkatli olup gol yemeden atmaya çalışacağız. İngiliz ekibini golsüz ve puansız göndermek istiyoruz'' ifadelerini kullandı. 
     
     İKİ EKİP DE BİRBİRİNİ TANIYOR 
     Teknik direktör Souness'in Türkiye'de çalışmış olmasını ve Tugay'ın İngiliz ekibinde oynamasını değerlendiren Yanal, her iki ekibin de birbirini tanıdığını, futbol anlayışı olarak birbirlerine yabancı olmadıklarına değinerek, konuşmasını şöyle sürdürdü 
     ''İki takımın da şanslarının eşit olduğunu düşünüyorum. Fakat biz onlara göre daha agresif oynarsak kazanırız. Bu maçı gol yemeden kazanmalıyız. İngiliz futbolu disiplinli bir oyun anlayışına sahip. Bizde ise yaratıcı oyuncular var. Onlara fırsat vermeyeceğiz.'' 
     
     TARAFTARLARIMIZA GÜVENİYORUZ 
     Maç öncesinde ve maç sonrasında herhangi bir olayın çıkmayacağına inandığını belirten teknik direktör Yanal, ''Bizim taraftarlarımız arasında taşkınlık yapan bir kitle yok'' diye konuştu. 
     İki ülkenin taraftarları arasında bir dostluk maçı düzenlediklerini ve bu organizasyonları gerginliği önlemek adına yaptıklarını ifade eden Yanal, ''Bu tip olumsuz olaylar yaşanmaması için elimizden gelen her şeyi yapacağız. Taraftarlarımızı tahriklere kapılmamaya ve dikkatli olmaya çağırıyorum. Tutarlı olmalıyız ve emin adımlarla yolumuza devam etmeliyiz'' ifadelerini kullandı. 
     Dünya 3. bir ülkenin takımı olarak sahaya çıkacaklarını söyleyen Yanal, ''Dünya futbolunda yerimizi aldık. Bunu daha da geliştirmeliyiz. Gidebildiğimiz yere kadar gitmek istiyoruz'' diyerek sözlerini tamamladı. 
     
     ÜMİT BOZKURT ''TARAFTARLARI BEKLİYORUZ'' 
     Gençlerbirliği Kaptanı Ümit Bozkurt ise bu maçın hem Türkiye hem Ankara hem de Gençlerbirliği için önemli olduğunu ifade ederek, ''Rakibimizi iyi analiz ettik. Güçlü bir rakip ama bizim gücümüz de ortada. Avantajlı bir skorla İngiltere'ye gitmek istiyoruz. Taraftarlarımızın bu maçta mutlak desteğini bekliyoruz. Onların desteğiyle bu turu geçeceğimize inanıyorum'' dedi. 
     
     YOULA ''SEZONA İYİ BAŞLAYAMADIK'' 
     Sezona iyi başlayamadıklarını ama alacakları galibiyetle taraftarlarını sevindirmek istediklerini vurgulayan Youla, ''Blackburn Rovers güçlü bir ekip. Hedeflerimiz var ve çıkıp kazanacağız'' diye konuştu. 
     
     VEYSEL ''YARINKİ MAÇ TÜRKİYE'NİN MAÇI'' 
     Sahada sadece Gençlerbirliği için değil tüm Türkiye için mücadele edeceklerini söyleyen Veysel, ''Oynayacağımız etkili futbol ve alacağımız iyi bir sonuçla Gençlerbirliği'nin tarihine güzel bir sayfa daha açmak istiyoruz'' dedi. 
     
</TEXT>
</DOC>
