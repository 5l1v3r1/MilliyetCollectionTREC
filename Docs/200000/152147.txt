<DOC>
<DOCNO> 152147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo23.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'a destek Sistem bir yenilgiyle çökmez... 
</HEADLINE>
<TEXT>

     Gençlerbirliği Teknik Direktörü Ersun Yanal ile bir dönem birlikte çalışan spor psikoloğu Dr.Erkut Konter, eski çalışma arkadaşına destek vererek, sistemin bir yenilgiyle çökmeyeceğini söyledi. 
     Dr.Erkut Konter, Gençlerbirliği'nin, Türkiye Kupası finalinde Trabzonspor'a yenilmesinin ardından Ersun Yanal'ın prestij kaybına uğradığına ilişkin değerlendirmelere katılmadığını bildirdi. 
     Şimdiye dek çok iyi işleyen sistem için bir yenilgi sonrasında ''çöktü'' denilemeyeceğini kaydeden Konter, şöyle konuştu 
     ''Ersun Yanal'ın tek bir oyun düzenini benimsemesi, dezavantajı olabilir. Çünkü herşeyin kontrası vardır. Bir sistem çözüldüğünde karşı sistem geliştirilebilir. Şüphesiz bunları Ersun Yanal da biliyor. Sanıyorum gereken tedbirleri almakta gecikmeyecektir. Ersun hoca son dönemde büyük ivme kazanınca, onu yenmek cazip duruma geldi. Transferiyle ilgili sürekli söylentilerin çıkması da takımın motivasyonunu kötü etkilemiş olabilir.'' Yanal'ın son dönemdeki yükselişinin arkasında yalnızca ''bilmenin, bilgi sahibi olmanın'' değil, ''bunları eyleme dökmenin'' olduğunu öne süren Konter, şunları söyledi 
     ''Birçok antrenör bildiğini söyler ama uygulamaya koyamaz. Eylem sözcüklerden daha etkilidir. Yaşam felsefesi, antrenörlük felsefesi, uygun oyuncu tipleri seçimi, fiziksel, teknik ve psikolojik hazırlıktaki başarısıyla, diğer özellikleriyle Yanal bu yükselişi hak ediyor.'' Konter, Yanal'ın Denizlispor'da çalıştığı dönemde, psikolog olarak görev yapmıştı. 
     





</TEXT>
</DOC>
