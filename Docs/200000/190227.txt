<DOC>
<DOCNO> 190227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur02.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, ABD kredisi ile ilgili 'askıda' iddiasına açıklık getirdi 
</HEADLINE>
<TEXT>

     Başbakan Recep Tayyip Erdoğan, ABD kredisinin askıya alınması diye bir durumunun söz konusu olmadığını belirterek, ''Bizim arzu ettiğimiz istikamette gelmesi halinde krediyi kabul ederiz'' dedi. 
     Başbakan Erdoğan, Kırgızistan'a hareketinden önce Esenboğa Havalimanı'nda yaptığı açıklamada, Kırgızistan'a, ardından da Tacikistan'a resmi ziyarette bulunacağını söyledi. 
     İki ülkenin Türkiye ile kültürel bağlara sahip, kardeş ülkeler olduğunu belirten Erdoğan, iki ülkeyle hiçbir sorunun bulunmadığını kaydetti. 
     Ülkeler arasında düzenli olarak yapılan her düzeydeki karşılıklı ziyaretlerin ilişkilerin pekişmesine büyük katkı sağlayacağını ifade eden Erdoğan, ziyaretler sırasında yapacakları görüşmelerde siyasi, ekonomik ve kültürel ilişkilerin yanı sıra bölgesel ve uluslararası konularda da görüş alışverişinde bulunacaklarını söyledi. 
     Erdoğan, Avrasya bölgesini işbirliği ve dayanışma bölgesi olarak nitelendirdiklerini ve kabul ettiklerini ifade ederek, bu anlayışla Avrasya'nın refahı ve güvenliği konusunda bölge ülkeleriyle ikili ve çok taraflı işbirliğine büyük önem verdiklerini bildirdi. 
     Orta Asya cumhuriyetleriyle hem ikili ilişkileri en üst seviyeye getirmek hem de bölgesel konulardaki verimli işbirliğini sürdürmek istediklerini anlatan Erdoğan, ''Geniş bir işadamı heyetiyle gerekleştireceğimiz bu ziyarette Kırgızistan ve Tacikistan ile ticaret hacmimizin artırılması ve daha fazla Türk girişimcinin bu ülkelere yatırımda bulunabilmesi için neler yapılabileceğini öncelikli olarak araştıracağız'' dedi. 
     
     SORULAR 

     Bir gazetecinin, ''8.5 milyar dolarlık ABD kredisinin ilk diliminin bu ay sonunda kullanılabileceğine dair bazı haberler vardı. Ama bugün basında bu kredinin askıya alındığı yönünde haberler var. Son durum nedir '' sorusuna Erdoğan, ''Bu kredi konusunda askıya alınma diye bir şey söz konusu değil. Bizim arzu ettiğimiz istikamette gelmesi halinde bu krediyi kabul ederiz. 'Gökten ne yağar ki yer kabul etmesin'. Şartları gayet iyi olan, uygun olan bir kredi. İlk taksitinin bu ay sonuna kadar geleceği şeklindeydi önceki planlama. Gelirse kabulümüzdür'' yanıtını verdi. 
     Erdoğan, bir başka gazetecinin, ''Yani Kuzey Irak şartını kabul ederek mi kullanacağız '' sorusuna şu yanıtı verdi 
     ''Başından beri söylediğimiz bir şey var, burada hala ısrarla bir şey söyleniyor. Kuzey Irak şartı denilince, ne anlamak istendiği ve nasıl yorumlandığı konusu hep dikkate değer bulundu. Bu iş biliyorsunuz, bizim arzumuzla, bizim tarafımızdan belirlenmiş bir konu değildir ve böyle bir şey söz konusu da değildir. Böyle bir şeye olay bağlı değildir. Bizler bütçemizi de ona bağlı olarak hazırlamadık. Bunu da herhalde bütçede de görüyorsunuz.'' 
     
</TEXT>
</DOC>
