<DOC>
<DOCNO> 157347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur26.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da 31 Ekim'e kadar inşaat yok.. 
</HEADLINE>
<TEXT>

     Antalya'nın Alanya İlçesi'nde, 31 Ekim'e kadar inşaat yapımı yasaklandı. 
     Alanya Kaymakamı Günhan Sarıkaya, inşaat faaliyetlerinin ses, görüntü ve çevre kirliliğine neden olduğunu ve bu durumun turizm faaliyetlerine zarar verdiğini belirterek, ilçede 31 Ekim'e kadar inşaat yapımının yasaklandığını bildirdi. 
     Önceki yıllarda otel rezervasyonlarının iptaline kadar ulaşmış olumsuzlukların, uygulamaya konulan inşaat yasağına ilişkin tedbirler sayesinde giderildiğini ve şikayetlerin önüne geçildiğini kaydeden Kaymakam Sarıkaya, şöyle dedi 
     ''Bu nedenle, söz konusu tarihler arasında bu yıl da sadece yakın çevresinde konaklama yapılan inşaatlarda ve Valilik tarafından uygun görülen mahallelerde gürültü, çirkin görünüm, çevreyi kirletme gibi kötü etkisi olan türdeki ağır nakliyat, hafriyat ve harçlı inşaat faaliyetleri için inşaat yasağı uygulamasına devam edilmesine karar verilmiştir.'' 
     
</TEXT>
</DOC>
