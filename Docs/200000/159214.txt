<DOC>
<DOCNO> 159214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun21.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da El Kaide teröristinden itiraflar... 
</HEADLINE>
<TEXT>

     Belçika'da bulunan ve terör örgütü El Kaide ile ilişkileri olduğu belirlenen 23 kişinin yargılanmasına, Brüksel Ceza Mahkemesi'nde devam ediliyor. 
     Brüksel'de, 13 Eylül 2001'de tutuklanan, Belçika'daki bir Amerikan üssüne ve Paris'teki ABD Büyükelçiliği'ne yönelik saldırılar planladığı belirlenen Tunuslu Nizar Trabelsi, mahkemede, ''manevi babası'' olarak tanımladığı Usame Bin Ladin ile Afganistan ve Pakistan'da 5 defa görüştüğünü, son görüşmelerinde ABD'deki saldırı planlarının yapıldığını, kendisinin de bu saldırılarda fedai olmak istediğini, ancak ''yer kalmadığını'' öğrendiğini anlattı. 
     İntihar saldırılarına katılmak için çok ısrarcı olduğunu belirten Trabelsi, sonunda kendisine Belçika'da, nükleer silah stoklarının bulunduğu Amerikan üssü ile Paris'teki büyükelçiliğin önerildiğini, fotoğraflar verildiğini, bu saldırıları Yemen ve Suudi Arabistan'dan gelecek diğer teröristlerle birlikte yapmayı planladıklarını bildirdi. 
     Trabelsi, bu saldırıları düzenleyemeden tutuklandı. 
     Belçika'da yargılanan sanıkların bir kısmı, Taliban karşıtı Kuzey İttifakı'nın askeri lideri Ahmed Şah Mesud'un, 9 Eylül 2001'de Afganistan'da, Belçika pasaportu taşıyan ve kendilerini gazeteci olarak tanıtan 2 Faslı tarafından öldürülmesi olayına karışmakla itham ediliyor. 
     Yargılanan kişilerin bazıları da, Belçika'da, nükleer silah stoklarının da bulunduğu bilinen Amerikan askeri üssü Klein Brogel'e ve Paris'teki ABD Büyükelçiliği'ne karşı saldırı girişiminde bulunmakla itham ediliyor. 
     Sanıklar arasında 2 kişi, her iki eyleme de katılmakla suçlanıyor. 
     Duruşma nedeniyle Brüksel Adliye Sarayı'nda olağanüstü güvenlik önlemleri devam ediyor. 
     Belçika'da ''tarihin en büyük aşırı dinci terörist yargılamasının'' söz konusu olduğu belirtiliyor. 
     Duruşmalar haftada 4 gün yapılıyor ve 2 ay sürmesi bekleniyor. 
     
</TEXT>
</DOC>
