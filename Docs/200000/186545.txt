<DOC>
<DOCNO> 186545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/spo03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a protesto 
</HEADLINE>
<TEXT>

   Cim-Bom, Real Sociedad yenilgisiyle taraftarının kalbini kırdı. Üç milyon liralık biletlere rağmen tribünleri dolduramayan Sarı-Kırmızılılar, maç sonu takımlarını ıslıkladı 
      CÜNEYT KARAKAYA 

   
   Koltuklar boş kaldı 
   GALATASARAY tribünleri, Real Sociedad mağlubiyetine fena içerledi. Salı gecesi takımını yalnız bırakmayan Sarı - Kırmızılılar, alınan yenilgi sonrasında oynanan ilk maçta tribüne gitmedi. Kombine kart sahipleri bile koltuklarını boş bırakırken, yaklaşık 20 bin kişinin Atatürk Olimpiyat Stadı'nda yer aldığı öğrenildi. Açık tribün biletleri 3 milyon lira olmasına rağmen, yine de karşılaşmaya ilgi olmadı. 
   
   'I love you Luce' 
   MAÇIN başlamasıyla birlikte Teknik Direktör Fatih Terim ile futbolcular lehine tezahürat yapan Sarı - Kırmızılılar, karşılaşmanın sonrasında saf değiştirdi Cim - Bom tribünleri, "I love you Lucescu" sloganı attı, futbolcuları ve özellikle Mondragon'u yuhaladı. 15. dakikada da kapalı alt tribünde de, takıma destek verenler ile tepki gösterenler arasında küçük çaplı bir tartışma yaşandı. 
   
   Mondi isyanda    AKÇAABAT Sebatspor karşısında üç gol yiyen kaleci Mondragon, Galatasaray taraftarının hedef tahtası oldu. Sarı - Kırmızılılar tarafından ıslıklanan Kolombiyalı file bekçisi, karşılaşma sonrasında soyunma odasına giderken, elleriyle tercümanı Mustafa Kıran'a "Tamam bitti, buraya kadar" anlamını taşıyan bir hareket yaptı. 
   
   Ali Dürüst sitem etti    SARI - Kırmızılılar'ın 2. Başkanı Ali Dürüst, taraftarın gelmemesine sitem etti. Böyle günlerde taraftara ihtiyaçları bulunduğunu belirten Dürüst, "Onlara böyle zor günlerde ihtiyacımız vardı. Ama hiç şaşırmadık. Biz iyi oynarken de bazı maçlara taraftar gelmiyordu" ifadesini kullandı. Başkanlık söylentilerine de açıklık getiren Dürüst, "Bunlar ancak mart ayında konuşulur" yorumu yaptı. 
   
   
</TEXT>
</DOC>
