<DOC>
<DOCNO> 159914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun13.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'nın uzay araştırmalarında bir ilk... 
</HEADLINE>
<TEXT>

     Japonya, uzay araştırmaları kapsamında ilk kez, uzayda üretilen bir maddeyi taşıyan kapsülü yeniden Dünya'ya getirmeyi başardı. 
     Ekonomi, Ticaret ve Sanayi Bakanlığı'ndan bir yetkilinin açıklamasına göre, başkent Tokyo'nun yaklaşık 1800 kilometre güneydoğusunda, Minamitori-Şima adası yakınlarına indirilen kapsül Büyük Okyanus'tan çıkarıldı. 
     Japonya'nın bugüne kadar, uzaya gönderdiği bir kapsülü, yeniden atmosfere girerken yanmadan Dünya'ya döndürebilecek ya da belirli bir yere indirebilecek teknolojisi bulunmuyordu. 
     Araştırmacıların kapsülü, Dünya'dan 500 kilometre yükseklikte yaklaşık 8 ay boyunca yörüngede dönerken, aşırı soğukta elektrik akımını dirençsiz olarak geçirebilen maddeler üretmek üzere kullandığı belirtildi. 
     Özellikle, en etkin biçimde, yerçekiminin az olduğu ortamlarda üretilebilen bu maddelerin, enerji verimliliğiyle ilgili daha ileri çalışmalarda kullanılacağı kaydediliyor. 
     Japonya, insansız uzay aracındaki kapsülü geçen yıl Eylül ayında H2-A roketiyle uzaya göndermişti. 
     
</TEXT>
</DOC>
