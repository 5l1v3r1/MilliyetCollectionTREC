<DOC>
<DOCNO> 161198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun17.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Iraklı Kürtler Türkiye için tehdit değil" 
</HEADLINE>
<TEXT>

     TBMM Başkanı Bülent Arınç, Saddam Hüseyin yönetiminin devrilmesinin ardından, Irak'ın kuzeyindeki Kürtlerin durumunun, ''Türkiye için bir tehdit oluşturmadığını'' bildirdi. 
     Japonya'nın en yüksek tirajlı gazetesi Yomiuri Shimbun'un bugünkü sayısında, bu ülkeyi resmen ziyaret etmekte olan TBMM Başkanı Bülent Arınç ile yapılan özel bir mülakata yer verildi. 
     Arınç, Irak'ın kuzeyindeki Kürtlerin durumunun, ''Türkiye için bir tehdit oluşturmadığını'' belirtti ve bölgedeki durumun, ''Türkiye'deki Kürt sorununu etkileyebilecek bir Kürt bağımsızlık hareketine dönüşmeyeceği görüşünde olduğunu'' ifade etti. 
     Ülkenin önde gelen haber ajanslarından Jiji'ye de konuşan Arınç, Japonya'nın Özsavunma Kuvvetleri'ni Irak'a göndermesiyle ilgili görüşünün sorulması üzerine, ''Japon ordusunun Özsavunma Kuvvetleri Ortadoğu'ya, Irak'a, bölgedeki barışı koruma göreviyle gönderilmesine itiraz edilmez. Bölgedeki insanlar Japonya'ya karşı sıcak duygular beslemektedir. İyi bir şey. Onaylıyorum'' diye konuştu. 
     Arınç, Irak'ın yeniden yapılandırılması konusunda ise ''Türkiye'nin diğer ülkelerle birlikte görev almak istediğini'' kaydetti. 
     TBMM'nin Irak savaşı için ABD ordusunun Türk topraklarına konuşlandırılmasını reddetmesine ilişkin olarak da Arınç, ''Demokratik bir devletiz. Meclis kararının eleştirilmesi yanlıştır'' diye konuştu. Arınç, TBMM'nin bu kararı nedeniyle ABD-Türkiye ilişkilerinin bozulduğuna ilişkin yorumlarla ilgili bir soru üzerine de, ''Uzun yıllar boyunca süren iyi ilişkiler bozulamaz'' dedi. 
     
</TEXT>
</DOC>
