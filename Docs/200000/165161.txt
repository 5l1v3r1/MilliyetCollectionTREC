<DOC>
<DOCNO> 165161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko17.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen AB'nin kesinlikle bir üyesi olacağız 
</HEADLINE>
<TEXT>

     Devlet Bakanı Kürşad Tüzmen, Türkiye'nin Avrupa Kupası, Eurovision ve dünya güzellik yarışmalarındaki başarılarının arka arkaya gelmeye başladığını belirterek, ''AB'nin kesinlikle bir üyesi olacağız, bundan emin olabilirsiniz'' dedi. 
     Tüzmen, 19. IAF Dünya Hazır Giyim Kongresi'nin açılışında yaptığı konuşmada, dünyada hazır giyim sektörünün en fazla küreselleşen sanayi olduğunu, Türk ekonomisi ve dış ticaretinde de tekstilin çok önemli rol oynadığını vurguladı. 
     2001 krizine rağmen 2002'de Türk hazır giyim ve tekstil üretiminin 16 milyar dolara ulaştığına işaret eden Tüzmen, Türkiye'nin bu sektörde Avrupa Birliği'nde lider duruma geldiğini ve AB'nin hazır giyim ürünü tedarikçisi konumunda olduğunu belirtti. 
     Bakan Tüzmen, Avrupa Birliği'ndeki tekstil ve hazır giyim sektöründe kalkınmakta olan ülkelerin altında bir büyüme izlendiğini ve AB ülkelerinde gelişen ülkelere göre daha az koruma tarifeleri bulunduğunu anlattı. 
     AB'nin koruma şeklinin son derece şeffaf ve şu anda uygulanan gümrük tarifelerinin en düşük seviyelere yakın olduğuna işaret eden Tüzmen, dünyadaki farklı gümrük uygulamalarının ülkeler için belirsizlik yarattığını ve uluslararası ticareti olumsuz etkilediğini söyledi. 
     Kürşad Tüzmen, uluslararası platformda AB'nin liberalizasyonu orta düzeyde sürdürdüğünü kaydederek, AB'de korumanın azaltılmasının çok önemli bir faktör olduğunu vurguladı. 
     2005 yılından sonra dünya tekstil ve hazır giyim sektöründe tamamen yeni gelişmeler beklendiğini dile getiren Tüzmen, ''2005'ten sonra Çin, karşımıza yükselen bir yıldız olarak çıkıyor. Bu tarihten sonra yeni bir rekabetçi ortam hepimizi bekliyor'' dedi. 
     
     HAKSIZ REKABET 
     Türkiye'de Gümrük Birliği kuralları uyarınca gümrük vergilerinin düşüklüğünden dolayı telafi edici önlemler alındığını kaydeden Tüzmen, şöyle devam etti 
     ''Tekstil ve hazır giyim ürünleri özellikle üçüncü ülkelerde yapılmaya başlandı. Türk tekstil ve hazır giyim sektörünün bütün açıklığına rağmen Türkiye ile aynı düzeyde olan diğer ülkeler hali hazırda pazarlarını yüksek gümrük vergileri arkasında korumaya haksız bir şekilde devam ediyor. 2005'te DOHA Kalkınma Gündemi'nin stratejilerine rağmen Türkiye'de gümrük vergileri yüzde 4-12 arasında değişecektir. Diğer ülkelerde de bu düzeylerin kesinlikle üzerine çıkılmaması gerekmektedir. Çünkü düşük gümrük vergilerinden yararlanan bir kısım ülkeler Türkiye'nin pazar payını daha da küçültebilecek ve Türkiye bazı pazarlara erişemeyecek hale gelebilecektir. Bu, hiçbir şekilde adil değildir ve eşitlik prensibine aykırıdır.'' Kürşad Tüzmen, tekstil ve hazır giyim ticaretinde bütün ülkelerin koruma düzeylerinin benzer bir şekilde uygulanmasını beklediklerini ifade ederek, ''2005'ten sonra bütün ülkeler Dünya Ticaret Örgütü'nün belirlediği yüzdelerle çalışmalıdır. Aksi takdirde hedeflenen pazarlara ulaşılması mümkün olmayacaktır'' diye konuştu. 
     Uluslararası tekstil pazarına tam bir liberalizasyon getirilmesi gerektiğini vurgulayan Tüzmen, bunun herkes için rekabetçi bir ortam sağlayacağını ve uluslararası pazarlara ulaşmayı kolaylaştıracağını söyledi. 
     Türkiye'nin geçen yıl 35 milyar dolarlık ihracat gerçekleştirdiğini anımsatan Tüzmen, bu yıl ihracatta 40 milyar doların üzerine çıkılmasının beklendiğini, 60-62 milyar dolar da ithalat öngörüldüğünü, dış ticaretin 100 milyar doları aşmasıyla Türkiye'nin büyük bir rakamı yakalayacağını kaydetti. 
     
     ÜRETİM ANADOLU'YA KAYACAK, İSTANBUL MODA MERKEZİ OLACAK 
     Türkiye'de tekstil ve hazır giyimde üretimin Anadolu'ya kaymasıyla İstanbul'un tasarım ve moda merkezi olarak yükseleceğini belirten Tüzmen, bu yöndeki çalışmaların devam ettiğini ve transformasyonun çok yakın bir gelecekte gerçekleşeceğini bildirdi. 
     Tüzmen, Türkiye'de tekstil ve hazır giyimde 1.2 milyon tonluk pamuk tüketildiğine ve bunun 800 bin tonunun Türkiye'de üretildiğine işaret ederek, GAP projesiyle pamukta Türkiye'nin kendisine yeter duruma geleceğini söyledi. 
     Türkiye'nin kişi başına 2.500 dolar milli geliri hak etmediğini dile getiren Tüzmen, yakın gelecekte 5-6 bin dolarlara, daha sonra da 10 bin dolara ulaşmasını umduklarını kaydetti. 
     Kürşad Tüzmen konuklara hitap ederken, Türkiye'nin Avrupa Birliği üyeliği konusuna da değinerek, ''Mesela Türkiye'de bir Avrupa Kupası henüz düzenlenmedi. Biz Avrupa ailesinden olduğumuz için bunları düzenleyeceğiz. Avrupa Kupası'ndaki başarılarımız, Eurovision'daki başarılarımız, dünya güzellik yarışmalarındaki başarılarımız arka arkaya gelmeye başladı. AB'nin kesinlikle bir üyesi olacağız, bundan emin olabilirsiniz'' diye konuştu. 
     
</TEXT>
</DOC>
