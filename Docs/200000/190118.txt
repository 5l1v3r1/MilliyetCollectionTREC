<DOC>
<DOCNO> 190118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun30.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Saddamsız ve işgal altında ilk Ramazan... 
</HEADLINE>
<TEXT>

     Iraklılar, ''özgür ama işgal altındaki'' ilk Ramazanlarına hazırlanıyor. 
     Saddam Hüseyin'in devrilmesiyle ''özgürleşen'', ancak Amerikan işgali altında bulunan Irak'ta halk Ramazan alışverişine başlarken, başkent Bağdat'taki Şiilerin en önemli camisi El Kazimiye'nin imamı Şeyh Hazım El Araji, ''Bu özgürlük içinde kutlanacak ilk Ramazan'' diyor. 
     Irak'ın nüfusunun yüzde 65'ini oluşturan Şiilerin, devrik diktatör Saddam Hüseyin'in Sünni rejiminde özgürce ibadet edemediklerini söyleyen İmam Hazım, her gün 1 milyon kişinin camiye geleceğini ve terörist eylemleri engellemek için önlem planlarının bulunduğunu, gelenlerin aranarak içeri alınacağını söylüyor. 
     Sünni dini lider Abdüsselam El Kubeysi ise geçen yılın Ramazan ayını başka türlü hatırlıyor ve ''Bu, işgal altında ilk Ramazan. Ülke düşman işgalinde'' ifadesini kullanıyor. 
     Bu kutsal ayda Allah'ın insanların dualarını kabul edeceğini ve kendisinin de ''son Amerikan askerinin Irak'tan çıktığını görmek'' için dua edeceğini söyleyen El Kubeysi, ''Düşman ve işgalcilere karşı birlik olmak gerek'' diyor. 
     Şiilerle Sünniler arasındaki görüş farklılarına aldırmayan Bağdatlılar ise Saddam Hüseyin zamanında yasak olan uydu anteni alma yarışına girmiş durumda. Amaçları, Ramazan ayı boyunca yayınlanan Mısır'ın komedi ya da pembe dizilerini izlemek. 
     Ramazan yaklaşırken, anten fiyatlarının yüzde 20 oranında arttığı, haftada 480 kadar anten satıldığını belirten satıcılar, televizyon satışlarının da son günlerde üçe katlandığını, bunun nedenini de ülkedeki güvensizlik ortamı nedeniyle insanların akşamları evinde kalmayı tercih etmesi olarak açıklıyor. 
     Bu arada, çorbalık şehriyenin en çok satılan gıda maddesi olduğu ve fiyatların 3 gün içinde iki katına çıkacağı, et fiyatlarının ise şimdiden ikiye katlandığı belirtiliyor. 
     
</TEXT>
</DOC>
