<DOC>
<DOCNO> 156885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo08.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Trabzonspor'a hazır... 
</HEADLINE>
<TEXT>

     UEFA Kupası'na katılmayı büyük ölçüde garantileyen Gaziantepspor, Trabzonspor maçından galibiyetle dönmek istiyor. 
     Trabzonspor maçı için yoğun bir hazırlık döneminden geçen kırmızı-siyahlı ekip, bugün yapacağı son idman sonrasında Trabzon'a hareket edecek. 
     Teknik sorumlu Nurullah Sağlam, Trabzonspor maçına mutlak galibiyet için hazırlandıklarını ve tüm hesapların galibiyete yönelik olduğunu söyledi. 
     Sakat olan Preko dışında eksik futbolcuları bulunmadığını ifade eden Sağlam, ''Trabzonspor maçına çok sıkı hazırlandık. Futbolcularımız, Göztepe maçı sonrasında hırsla ve istekle çalıştı. Ligde istikrarlı bir çıkışımız var. Bu çıkışı sürdürmek ve UEFA Kupası'na girmek için her maçımıza galibiyet için hazırlanıyoruz. Rakibimiz UEFA Kupası'na girmeyi garantiledi. Biz de bu hedefe çok yakınız.'' Son haftalarda başarı grafiği düşen Trabzonspor'un yine de zorlu bir takım olduğunu ifade eden Sağlam, şöyle konuştu 
     ''Rakibimiz, son 6 karşılaşmada galibiyet alamadı. Ancak yine de Trabzonspor'un gücü ortada. Özellikle kendi sahalarında puan kaybetmek istemeyecekler ve sahaya galibiyet için çıkacaklar. Bunun bilincindeyiz, çok zorlu bir 90 dakika bizi bekliyor. Tüm hesaplarımız galibiyete yönelik. İyi mücadele edip sahadan mutlu sonla ayrılmak istiyoruz. Hedefimiz, güzel futbol ve galibiyet, hakeden kazansın.'' 
     
</TEXT>
</DOC>
