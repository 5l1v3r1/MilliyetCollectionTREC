<DOC>
<DOCNO> 190748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko46.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 10 bin dolar sınırını ambargo olarak algılamamak gerek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin 8.5 milyar dolar ABD kredisini istediği, ihtiyaç duyduğu zaman kullanacağını bildirdi. Bakan Şener, Irak'ta 10 bin doların üstünde para çıkışına izin verilmemesiyle ilgili olarak da, bu durumu ambargo olarak değerlendirmemek gerektiğini söyledi. 
     eTR Kongresi sonrası soruları yanıtlayan Şener, bir soru üzerine ABD'den gelecek kredi konusunda hiçbir sorun bulunmadığını belirtti. 
     Türkiye'nin bu krediyi her zaman kullanma imkanına sahip olduğunu ifade eden Şener, şunları söyledi 
     ''İhtiyacımız olmadığı bir dönemde çok düşük, ucuz bir maliyeti var ama alıp faiz ödeme konumunda kalmak çok ekonomik bir davranış tarzı olmaz. İhtiyaç duyduğumuzda alacağımız bir para olduğu için, Bugün geliyor mu Yarın geliyor mu diye bu sorgulanıyor. Bugün yarın meselesi değildir bu para. 8.5 milyar dolarlık, çok uygun koşullarda ABD'den alabileceğimiz bir para vardır ve bu parayı Türkiye, istediği zaman, ihtiyaç duyduğu zaman kullanacaktır.'' Abdüllatif Şener, bir gazetecinin Türkiye'nin Irak'a asker göndermesi konusunda Türk ve ABD tarafından farklı açıklamalar geldiğini belirtmesi üzerine, olayı farklı değerlendirmemek gerektiğini söyledi. 
     Irak'ın savaşın arkasından bugün pek çok sorunlarla karşı karşıya bulunduğuna işaret eden Şener, şöyle konuştu 
     ''Türkiye'nin Irak'a asker gönderme konusunda bir tezkere Meclis'te onaylanarak kabul görmüştür. Irak'a bir işgal güç gibi gitme niyeti ve düşüncesi içinde bu tezkereyi Meclis'ten geçirmedik. Türk askeri değişik ülkelerde görev aldığında çok büyük başarılar göstermiştir. Biz, Irak'a giderken de insani amaçlarla gitmeyi düşünerek böyle bir kararı aldık.'' 
     
     10 BİN DOLAR SINIRLAMASI 
     ''Irak'ta 10 bin doların üstünde para çıkışına izin verilmiyor, gizli bir ambargo ile mi karşı karşıyayız'' sorusu üzerine, Şener, olayı ambargo olarak değerlendirmemek gerektiğini söyledi. 
     Devlet Bakanı ve Başbakan Yardımcısı Şener, şunları kaydetti 
     ''Irak da, ortaya çıkan ekonomik sorunların çözümü için anladığım kadarıyla bir karar almış. Nedir o ekonomik sorunlar Irak halkına dünyanın dörtbir yanından gıda yardımı yapılıyor. Orada bedava dağıtılan yardım için getirilen gıda maddeleri birtakım tüccarlar tarafından Irak'ın dışına taşınıyorsa, elbette burada bir sorun var demektir. Gıda maddelerinin Irak'tan ihracı yasaklanıyor. Buna baktığınız zaman sadece Türkiye ile ilgili bir konu değil. Irak, bütün ülkelere yönelik böyle bir kararı almıştır. Üstelik de böyle bir karar Türkiye açısından da faydalıdır, zararlı değildir. İnsani bakış açısına göre değerlendirdiğimizde faydalıdır.'' Abdüllatif Şener, bu tip düzenlemelerin karşılıklı müzakerelerle ülkelerin menfaatine olacak şekilde değiştirilebileceğini vurguladı. 
     
</TEXT>
</DOC>
