<DOC>
<DOCNO> 165818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun22.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Plavsiç, 5 yıldızlı otel gibi cezaevinde yatacak 
</HEADLINE>
<TEXT>

     Eski Yugoslavya topraklarında işlenmiş savaş suçlarına bakan Hollanda-Lahey'deki BM mahkemesinde 11 yıl hapis cezasına mahkum olan Bilyana Plavsiç, cezasını İsveç'in kırsal kesimindeki lüks cezaevinde çekecek. 
     Bosna Savaşı'nda 1992-1995 halen yakalanmayan ırkçı Sırp siyasi lideri Radovan Karadziç'e destek verdiği için uluslararası savaş suçları mahkemesince 11 yıl hapse mahkum edilen bayan Plavsiç 72 , dün başkent Stockholm'deki Koronobergshaktet cezaevine nakledildi. 
     İsveç Cezaevleri Genel Müdür Yardımcısı Doris Hogne, Plavsiç'in, büyük olasılıkla, başkent Stockholm'ün 180 km batısında kırsal kesimde Hinseberg kadın cezaevine nakledileceğini duyurdu. 
     Plavsiç'in kalacağı tam anlamıyla lüks Hinseberg cezaevinde dans, fotoğraf stüdyoları, sauna, masaj odaları, ata biniş alanları bile var. 
     Lahey'deki Yugoslavya savaş suçları mahkemesinin İsveç gibi, mahkumların gönderilebileceği anlaşmalı diğer ülkeler şunlar İtalya, Danimarka, Finlandiya, Norveç, Avusturya, Fransa ve İspanya. 
     Öte yandan 8 bin erkeğin öldüğü Temmuz 1995'teki Srebrenitza katliamında yakınlarını yitirmiş olanlar, Plavsiç'in İsveç'in lüks hapishanesinde ömrünün geri kalanını geçirecek olmasına öfkelendiler. 
     Srebrenitza'da 25 yakınını yitiren Sabra Kolenoviç, ''Plavsiç, ömrünün geri kalan kısmı için İsveç cezaevindeki koşuldan daha alasını asla hayal etmiş olamazdı. Bunca zulümden sonra verilen hapis cezası ödüldür. Bu karara ne denli üzüldüğümü anlatamam. Lahey'deki mahkemeye yazıklar olsun'' diye konuştu. 
     Srebrenitza katliamından kurtulanlara destek örgütünün yöneticisi Münire Subasiç de ''Uluslararası savaş suçları mahkemesi, failleri cezalandırmak yerine ödüllendiriyor'' dedi. 
     Plavsiç, Lahey'de doğrudan Srebrenitza katliamıyla ilintili bulunmadı, mahkemeyle ''işbirliği ve iyi halinden'' hafifletilmiş ceza aldı. 
     Plavsiç, 10 yıl önce ABD girişimi ve BM kararıyla kurulan Lahey mahkemesinde mahkum edilen en üst düzey yönetici. Sırbistan ve Yugoslavya'nın eski Devlet Başkanı Slobodan Miloşeviç, halen Lahey'de yargılanıyor, savunmasını tamamen kendi yapıyor. 
     Karadziç ile onun askeri lideri olan Srebrenitza'nın baş faili General Ratko Mladiç de, Lahey'de haklarında birçok dava açılmış olduğu halde serbestçe yaşıyor. 
     
</TEXT>
</DOC>
