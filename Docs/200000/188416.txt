<DOC>
<DOCNO> 188416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/dunya/dun02.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusunda mektup yolsuzluğu 
</HEADLINE>
<TEXT>

   ABD'de yerel gazetelerde askerlerin imzasıyla yayımlanan ve Amerikan ordusunun başarılarının anlatıldığı mektupların sahte olduğu anlaşıldı 
   DIŞ HABERLER SERVİSİ 

   
   ABD'de hafta sonu 11 yerel gazetede, her biri Irak'ta görev yapan farklı Amerikan askerlerinin imzasıyla, ABD ordusunun Irak'ta ne kadar başarılı olduğunu ve Iraklılardan takdir gördüğünü anlatan propaganda mektupları yayımlandı. Ancak mektupları, altında imzası bulunan askerlerin yazmadığı anlaşıldı. 
   Gannet News Service adlı medya kuruluşu, hafta sonunda ABD'nin yerel gazetelerinde, o gazetelerin yayımlandığı kent ya da kasabaların yerlisi olan askerlerin imzasını taşıyan mektupların yayımlandığını tespit etti. Mektupların kelimesi kelimesine aynı olması ise dikkat çekti. Gannet News Service, mektuplarda imzaları bulunan ve tümü Kerkük'te konuşlu 503. Hava İndirme Piyade Alayı 2. Taburu'na mensup askerlerle bağlantı kurunca, mektupların bu askerlerce yazılmadığı, bazı askerlerin mektuptan habersiz olduğu anlaşıldı. Mektuplarda imzası bulunan askerlerden, el bombalı bir saldırıda yaralanan ve hastanede tedavi görmekte olan Er Nick Deaconson, mektuptan hiç haberi olmadığını Çavuş Christopher Shelton da komutanlarının kendilerine yazılmış hazır mektubu dağıtarak imzalamalarını istediğini anlattı. Alayın basınla ilişkiler bölümü ise mektup kampanyası düzenlediğini yalanladı. 
   
</TEXT>
</DOC>
