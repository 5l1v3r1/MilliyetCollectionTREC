<DOC>
<DOCNO> 185369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur03.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
LES başvuruları başladı... Sınav 7 Aralık'ta... 
</HEADLINE>
<TEXT>

     Üniversitelerin lisansüstü eğitim programlarında okumak isteyen adaylara yönelik yapılan Lisansüstü Eğitimi Giriş Sınavı'na LES başvurular, bugün başladı. 
     Sınava, en az lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumda bulunanlar girebilecek. Yabancı uyruklu öğrenciler de sınava katılabilecek. 
     Sınav ile ilgili başvuru evrakı, üniversite rektörlüklerinden alınabilecek. Lisans programından mezun olabilecek durumdakiler kendi üniversitelerinden, mezunlar ise istedikleri bir üniversiteden, başvuru evrakını 4.5 milyon lira karşılığında temin edebilecekler. 
     Adaylar, kılavuzda belirtilen hesaba 45 milyon lira sınav ücreti yatıracaklar. Başvurma belgelerini mezun olanlar herhangi bir üniversiteye, halen öğrenim görenler de üniversitelerine onaylatacaklar. Başvurma belgesi, sınav ücretinin yatırıldığını gösterir banka dekontuyla birlikte yine üniversitelere teslim edilecek. 
     Başvuru süresi, 10 Ekim 2003 Cuma günü mesai saati bitiminde sona erecek. 
     
     SINAV 
     LES, 7 Aralık 2003 Pazar günü üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile KKTC'nin başkenti Lefkoşa'da gerçekleştirilecek. 
     
     SINAV SONUÇLARI HANGİ AMAÇLA KULLANILACAK 
     Üniversitelerin lisansüstü programlarına öğrenci seçme ve yerleştirme işlemlerinde, LES sonuçları kullanılıyor. 
     Adayların, LES'ten, başvurduğu lisansüstü programın puan türünde en az 45, lisans diplomasıyla doktora programına başvuracakların ise en az 55 puan almaları gerekiyor. Yükseköğretim kurumları, lisansüstü programlarına öğrenci seçiminde, LES puanının, yüzde 50'den az olmamak koşuluyla ne kadar ağırlıkla değerlendirmeye alınacağını adaylara duyuracaklar. Yükseköğretim kurumları, seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde de LES puanları kullanılacak. Araştırma görevlilerinin atamalarında da, diğer değerlendirme ölçütlerinin yanı sıra bu puanlar kullanılacak. 
     
</TEXT>
</DOC>
