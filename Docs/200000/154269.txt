<DOC>
<DOCNO> 154269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur09.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çadırlar boş, depremzedeler evlerinde... 
</HEADLINE>
<TEXT>

     Bingöl'de meydana gelen depremin ardından, evlerinden uzaklaşmak istemedikleri için çadırkentlere gitmeyen ve çadır da alamayan bazı depremzede aileler, sabahın ilk ışıklarını sıkıntılı şekilde bekliyorlar. 
     Çadır dağıtım nedeniyle dün olayların yaşandığı Bingöl'de, Şehir Stadyumu'nun yanına kurulan 100 çadırdan oluşan çadırkentte, bazı çadırların halen boş olduğu gözlenirken, birçok aile evlerinin önüne yaptıkları derme çatma barınaklarla soğuk geceleri geçirmeye çalışıyorlar. 
     Kültür Mahallesi'ndeki evlerinin önünde geceyi geçiren Yaşar Polat ve ailesi, soğuktan korunmak için battaniye ve yorganları kullanırken, tek isteklerinin çadır olduğunu söylediler. 
     ''Gıda ve diğer yardımları istemiyoruz'' diyen Yaşar Polat, 4 çocuğunun soğuktan hastalanmasından korktuğunu söyledi. 
     
     TEK KORKUSU FELÇLİ KOCASI... 
     Polat ailesiyle birlikte geceyi geçiren Şengül Kaplanseven adlı depremzede kadın da, felçli kocası Sabri Şengül'ü bir an olsun yalnız bırakmıyor. 
     Altta döşek, üstte yorganla geceyi geçiren Şengül ailesinin fertleri, ''Biz burada 15 kişiyiz. Sesimizi duyuramıyoruz'' dediler. 
     Kocasının yanından tekerlekli sandalyeyi ayırmayan Şengül Kaplanseveni'in de diğer aileler gibi tek isteği ''Çadır''... 
     
     KÜMESTE İKİ AİLE... 
     Evlerinin önünde daha önce tavuk besledikleri kümes, Eren ve Akçam ailelerine barınak oldu. 
     İki aileden 9 kişi bu barınakta sabahlıyorlar. Baba Şefik Eren, çadır alabilmek için büyük uğraş verdiğini, bir hafta önce ameliyat olan çocuğunun sağlık durumunun bozulmasından endişe duyduğunu ifade etti. Kümesi, metrekaresini 3 milyon liraya aldıkları branda ile kapladığını anlatan Eren, ''Yol üzerindeyiz. Gelip geçen bizim halimizi görüyor. Çadır istiyoruz'' dedi. 
     Aynı kümeste barınan Sami Akçam ise eşi ve 2 çocuğuyla birlikte geceyi burada geçirmek zorunda kaldıklarını ifade ederek, çadır isteklerini yineledi. 
     Bu arada Eren, Bingöl'e gönderilen çadırların bazı kişiler tarafından çok sayıda alındığını ve söz konusu kişilerin bu çadırları 70-80 milyon liraya sattıkları yönünde iddiaları duyduklarını ifade etti. 
     
     ÇADIR KENT UZAK... 
     Evlerine en yakın yerde bulunan Şehir Stadyumu yanında kurulan çadırkentin, uzak olduğunu söyleyen Şerif Eren, evlerine hırsız girmesinden endişe ettikleri için bulundukları yeri terk etmediklerini belirterek, ''Bize çadır versinler, biz evimizin yanına çadır kurup barınalım'' diye konuştu. 
     
     GECE SAKİN GEÇTİ 
     Çadır dağıtımı nedeniyle dün istenmeyen olayların yaşandığı Bingöl'de, gece sakin geçti. Nadir de olsa polis araçlarının devriye görevi yaptıkları, özellikle Valililik önünde, çok sayıda askerin bulunduğu gözlendi. Bu arada, bölgeye gelen çok sayıda gazeteci, geceyi araçlarının içinde geçirmek zorunda kalırken, bazıları ise kullanılabilir durumdaki Sarıoğlu Oteli'nde yer bulma şansını yakaladılar. 
     




</TEXT>
</DOC>
