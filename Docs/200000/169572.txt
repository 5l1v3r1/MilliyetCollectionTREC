<DOC>
<DOCNO> 169572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo04.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Kupa'da ABD çeyrek finalde... 
</HEADLINE>
<TEXT>

     Kuzey ve Orta Amerika Futbol Şampiyonası'na ''Altın Kupa'', C ve D grubunda yapılan maçlarla devam edildi. 
     ABD ve Meksika'nın ortak organize ettiği şampiyonada Foxboro'daki bugünkü maçlarda C grubunda ABD, Martinik Cumhuriyeti'ni 2-0, D grubunda da Küba, Kanada'yı aynı skorla 2-0 yendi. 
     Panamalı hakem Roberto Morena'nın yönettiği ABD-Martinik Cumhuriyeti maçında ABD'li forvet Brian McBride, 39. ve 43. dakikada attığı gollerle takımının maçı 2-0 kazanmasını sağladı. 
     İlk maçta El Salvador'u da 2-0 yenen ABD, böylece grup maçlarını tamamladı. 2 maçta 2 galibiyet elde eden ve 6 puanla lider olan ABD, 3 takımlı grupta çeyrek finale çıkmayı garantiledi. 
     Bu gruptaki son maç, 17 Temmuz'da TSİ 03.30'da El Salvador-Martinik Cumhuriyeti arasında oynanacak. 
     Yine Foxboro'da yapılan D grubundaki Kanada-Küba karşılaşmasında da Lester More, 15. dakikada attığı golle Küba'yı 1-0 öne geçirdi. İlk yarısı bu skorla sona eren karşılaşmanın ikinci yarısının hemen başında aynı futbolcu, 46. dakikada fileleri bir kez daha havalandırdı ve maçın skorunu belirledi. 
     D grubunda da Kanada, grup maçlarını tamamladı. Grupta 1 galibiyeti ilk maçta Kosta Rika'yı 1-0 yenmişti , 1 yenilgisi bulunan Kanada, 3 puanla 2. sırada yer alıyor. 
     Bu gruptaki son maç da 17 Temmuz'da TSİ 01.30'da Kosta Rika-Küba arasında yapılacak. 
     12 takımın yer aldığı Kuzey ve Orta Amerika Futbol Şampiyonası'na yarın A grubunda Brezilya-Honduras, B grubunda Guatemala-Jamaika maçıyla devam edilecek. Mexico City'deki Brezilya-Honduras karşılaşması, TSİ 04.00'te, Miami'deki Guatemala-Jamaika mücadelesi de 02.00'de başlayacak. 
     
</TEXT>
</DOC>
