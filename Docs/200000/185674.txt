<DOC>
<DOCNO> 185674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/siyaset/siy03.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Her partinin hesabı başka 
</HEADLINE>
<TEXT>

   AKP ve CHP 'aynen devam' diyor. DYP, seçim değil 66 milletvekiliyle Meclis'e girmek ANAP ve TBMM dışındaki diğer partiler seçim istiyor 
   ANKARA Milliyet 

   
   Parlamentoya girme hesabı yapan ya da mevcut durumu korumak isteyen partiler, Yargıtay'ın DEHAP kararını kendi konumlarına göre değerlendirdiler. 
   AKP Meclis'teki "anayasal çoğunluğu"nu kaybetme endişesi taşıyan AKP yönetimi, mevcut durumun değişmemesini istiyor. AKP, YSK'dan beklediklerinin dışında bir karar gelmesi halinde erken seçim ile yerel seçimi bir arada yapmayı düşünüyor. Bazı parti yöneticileri, bu çerçevede YSK üzerinde baskı kurulması görüşünde. Seçimin iptalinin ülkede kaos ortamı yaratacağını savunan AKP, DYP'nin başvurusu için de, itiraz süresinin geçtiğini ileri sürüyor. CHP Seçim tartışması, CHP'nin AKP ile anlaştığı ender konulardan birisi oldu. DEHAP'ın genel seçimlere girmesine izin veren ancak Çorum'daki yerel seçimlere katılımını yasaklayan YSK'nın bu iki kararının birbiriyle çeliştiğini savunuyor. CHP, YSK'nın mevcut üyelerinin güvenilirliğini yitirdiği, bu nedenle siyasi görüntüyü değiştirebilecek kararı yeni kurul üyelerinin vermesi gerektiğine dikkat çekiyor. CHP, seçimlerin yenilenmesini ya da DYP'ye milletvekili kaydırmayı istemiyor. DYP YSK'nın DEHAP'ın oylarını tasnif dışı bırakarak, geçerli oyların yeniden belirlenmesini istiyor. Bu durumda, barajı aşan DYP, Meclis'te 67 milletvekili olan bir gruba sahip olacak. Seçimlerin iptalini doğrudan istemeyen DYP, erken seçim konusunda sorumluluğu Meclis'te çoğunluğa sahip AKP Grubu'na bırakıyor. ANAP Oluşturulmuş milli iradenin geriye dönük olarak değiştirilmesi çabalarını uygun bulmuyor. Merkez sağda hem temsil, hem de psikolojik üstünlüğü DYP'nin sağladığı kaygısı taşıyan ANAP, seçimlerin yenilenmesi gereğini savunuyor. İptal kararı verilmesi halinde bunun YSK yerine TBMM tarafından alınmasını istiyor. Diğer partiler Parlamento dışındaki bu partiler seçimlerin yenilenmesini istiyor. SP, Yargıtay'ın DEHAP ile ilgili kararı kesinleşmeden önce, YSK'nın DYP'nin başvurusunu görüşemeyeceğini de savunuyor. Seçim Kanunu'nun 130. maddesine dikkat çeken SP Yargıtay kararının kesinleşmesi durumunda YSK'nın bu konuda karar vermek zorunda kalacağını belirtiyor. 66 milletvekilliğinin DYP'ye verilemeyeceğini savunuyor. 
   
   
</TEXT>
</DOC>
