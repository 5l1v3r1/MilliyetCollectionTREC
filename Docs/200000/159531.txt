<DOC>
<DOCNO> 159531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo30.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'un yabancılarından anlamlı bağış... 
</HEADLINE>
<TEXT>

     Galatasaray'ın yabancı futbolcuları Mondragon, Xavier ve Lukunku, Bingöl'deki depremzede öğrencilere burs vereceklerini açıkladılar. 
     Türk Eğitim Vakfı TEV aracılığıyla bu bursu verecek olan 3 futbolcu, Florya Metin Oktay Tesisleri'nde düzenledikleri basın toplantısında, böyle bir olaya katıldıkları için çok mutlu olduklarını söylediler. 
     Basın toplantısına TEV Genel Müdür Yardımcısı Güsel Bilal de katılırken, Bilal, yabancı futbolcuların Mondragon önderliğinde kendileriyle temasa geçtiklerini ve burs vermeyi istediklerini ifade etti. 
     Bilal, vakıf olarak Marmara Bölgesi'ndeki depremde 4 bin 41, Afyon-Dinar bölgesindeki depremden sonra da bin öğrenciye burs imkanı sağladıklarını belirterek, şöyle konuştu 
     ''Bingöl'de meydana gelen depremden sonra da hemen ilin valiliği ve Milli Eğitim Müdürlüğü'ne başvurarak, burs verilecek öğrenci isimlerini istedik. Bu öğrencilere başarılı oldukları sürece üniversite sonuna kadar burs vereceğiz. Mondragon da bize başvurarak katkı sağlamak istediğini bildirdi. Diğer yabancı oyuncular Lukunku ve Xavier de buna destek verdi. İlk defa yabancı oyuncular böyle bir destek veriyor. Bu bizim için onur verici. Kendilerine ve Galatasaray Kulübü'ne çok teşekkür ediyoruz.'' Mondragon ise Türk halkı ve yardım kuruluşlarına destek vermekten dolayı şeref duyduklarını kaydederek, burada gördükleri sevgiye bu şekilde karşılık vermek istediklerini anlattı. 
     Xavier de böyle bir aktivitede bulundukları için mutlu olduklarını belirterek, ''Biz oyuncuyuz, ancak aynı zamanda ailelerimiz de var. Bizim yaptığımız bu yardımlar gücü olup da bu olayların içine girmeyen kişilere örnek olabilir. Çocuklara her zaman yardım etmemiz gerektiğine inanıyorum'' dedi. 
     Lukunku ise bugün sportif yönlerinin değil, kalplerinin konuştuğunu anlatarak, ''Hepimizin ülkesinde böyle sorunlar var. Böyle bir organizasyonda olmaktan dolayı şeref duyuyorum'' diye konuştu. 
     
</TEXT>
</DOC>
