<DOC>
<DOCNO> 196810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun41.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi'den başsağlığı 
</HEADLINE>
<TEXT>

     Selahattin Oğuz bildiriyor - İran Cumhurbaşkanı Muhammed Hatemi ve Dışişleri Bakanı Kemal Harrazi, İstanbul'da bugün meydana gelen saldırıları kınadı. 
     İRNA'nın haberine göre, Hatemi, Cumhurbaşkanı Ahmet Necdet Sezer'e gönderdiği mesajda, masum insanların ölmesi nedeniyle başsağlığı dileyerek, ''Suçsuz insanların ölmesine ve yaralanmasına sebep olan İstanbul'daki son bombalı saldırılar çirkin bir eylemdir, bu saldırıları şiddetle kınıyorum'' dedi. 
     Hatemi, mesajında, ''İslam dini ve diğer ilahi dinlerle uyuşmayan terörist ve insanlık karşıtı eylemler, şüphesiz İran İslam Cumhuriyeti ve bütün insani toplumlar tarafından reddedilerek kınanmaktadır'' ifadesini kullandı. 
     Harrazi de İstanbul'daki saldırıları kınayarak, ''ABD'nin radikal gruplarla mücadele konusunda güce başvurmasının bu tip olayların meydana gelmesinin zeminini sağladığını'' belirtti. 
     Harrazi, İslam ülkelerinin Tahran'daki büyükelçileri ve siyasi temsilcilerinin katıldığı iftarda yaptığı konuşmada, ''Şimdiki duruma yol açanlar, bölgeye girerek krizler yaratıp bugün bu krizlerin diğer ülkelere yayılmasına sebep olanlardır'' dedi. 
     ''Bu tip terörist eylemler ve masum insanları öldürmenin hiçbir açıklaması yoktur. Bu tip eylemleri yapan kimselerin hedefleri gelecekte açığa çıkacaktır'' diyen Harrazi, şu anda gündemde olan bölgedeki gelişmelerin, bazı grupların kendi hedeflerine ulaşmak için buna benzer eylemlere başvurmasına fırsat sağladığını kaydetti. 
     
</TEXT>
</DOC>
