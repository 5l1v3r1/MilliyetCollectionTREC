<DOC>
<DOCNO> 184992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo12.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Gençlerbirliği karşılaşmasından notlar 
</HEADLINE>
<TEXT>

     Fenerbahçe'ye verilen 1 maç saha kapatma cezası nedeniyle Gençlerbirliği ile oynayacağı maç İzmir'e alınan sarı-lacivertlileri, 50 bini aşkın taraftar tribünlerde desteklerken, çok sayıda taraftar da stat dışında kaldı. 
     Karşılaşmaya yoğun ilgi gösteren Egeli futbolseverler, sabah saatlerinden itibaren Atatürk Stadı'na akın ederken, İstanbul'dan da çok sayıda taraftarın maçı izlemek üzere İzmir'e geldiği gözlendi. 
     Fenerbahçe'de, kırmızı kart cezası nedeniyle geçen hafta Galatasaray derbisinde takımda yer alamayan Tuncay, Gençlerbirliği önünde ilk 11'de sahaya çıkarken, Serhat yedekler arasında kaldı. 
     Teknik direktör Daum, Serhat-Tuncay değişikliği dışında, geçen haftaki kadroda bir değişiklik yapmadı. 
     Karşılaşmadan önce Fenerbahçe Kulübü yöneticilerinden Nihat Özdemir, Mahmut Uslu ve Mehmet Karasu, çeşitli başarılar elde etmiş İzmir'de yaşayan Fenerbahçeli atletlere plaket verdi. 
     Milli Takımlar Teknik Direktörü Şenol Güneş de karşılaşmayı izlemek üzere protokol tribününde yerini aldı. 
     
</TEXT>
</DOC>
