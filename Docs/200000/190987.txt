<DOC>
<DOCNO> 190987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko10.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmar mudilerine ödemeler taksitle yapılacak 
</HEADLINE>
<TEXT>

     Devlet Bakanı Ali Babacan, İmar Bankası'nda ödemelerin bir defada olmayacağını belirterek, ''Belli bir kısım peşinat olarak, her hesaptan belli bir sabit rakam, kişi başına ödendikten sonra, geri kalan bölüm, birkaç yıla yaygın bir şekilde taksitler halinde ödenecek'' dedi. 
     Babacan, Meksika'nın Morelia kentindeki G-20 toplantılarıyla ABD'nin New York kentinde BM toplantılarına katılmak üzere ABD'ye hareketinden önce İstanbul Atatürk Havalimanı'nda bir basın toplantısı düzenledi. 
     Gazetecilerin sorularını yanıtlayan Babacan, İmar Bankası ile ilgili durumun çok özel olduğunu ifade ederek, ''Konu ilk gündeme geldiğinde, İmar Bankası ile ilgili sıkıntılar gündeme geldiğinde konuşulan rakamlar, bankanın resmi bilançolarında görülen rakamları mevduat olarak 750 trilyon gibi bir rakamdı. Ana para olarak bahsediyorum'' diye konuştu. 
     BDDK'nın dün bazı açıklamalar yaptığını hatırlatan Babacan, en son varılan rakamın, mevduatın yaklaşık 8 katrilyon lira civarında olduğu ve kayıtlarda hemen hemen hiç görülmeyen hayali bono satışlarının bulunduğunu, bunların da yaklaşık 750 trilyon lira gibi bir rakam olduğunun kaydedildiğini söyledi. 
     
     ''ORTADA BÜYÜK BİR SOYGUN OLDUĞU BELLİ'' 

     Burada banka bilançosunun kat kat üzerinde bir tablonun söz konusu olduğunu vurgulayan Babacan, şunları kaydetti 
     ''Ortada büyük bir soygun olduğu belli ve bağımsız kuruluşun da kendi başına çözemeyeceği, mutlaka bir siyasi irade ve siyasi karar gerektiren konu olduğu da ortada. Şimdi biz işin çözümü ile ilgili Hazine, BDDK ve Merkez Bankası olarak defalarca toplantı düzenledik. Konu her yönüyle ele alındı ve arkadaşlara talimatımız şu oldu Bu konu nasıl çözülürse çözülsün, biz kesinlikle ve kesinlikle ekonomik programımızın hedeflerine en ufak bir zarar gelmesini istemeyiz dedik. 
     Bu hedefle yola çıktılar, çalışmalara başladılar ve kurumlar arasında bir ortak görüş oluştu. Yani bu rakamların nasıl halledileceği, nasıl ödeneceğiyle ilgili bir görüş oluştu. Bu görüş yakın bir zamanda Bakanlar Kurulu'na iletilecek ve nihai kararı bakanlar kurulu verecek.'' 
     
     ''EĞER ÖDENECEKSE YENİ YASAL DÜZENLEME GEREKİYOR'' 

     Ali Babacan, bonolarla ilgili yasal düzenleme gerektiğini, şu andaki yasal düzenlemeye göre bu bonoların parasının ödenmesinin mümkün bile olmadığını kaydederek, ''Eğer ödenecekse yeni bir yasal düzenleme gerekiyor, ancak yeni yasal düzenleme çerçevesinde ödenmesi söz konusu olacak'' diye konuştu. 
     Babacan, açıklamasını şöyle sürdürdü 
     ''Bu ödemeler defaten olmayacak. O kesin. Belli bir kısım peşinat olarak, her hesaptan belli bir sabit rakam kişi başına ödendikten sonra geri kalan bölüm birkaç yıla yaygın bir şekilde taksitler halinde ödenecek. Fakat bununla ilgili detaylı açıklamalar, Bakanlar Kurulu'nda görüşülüp kesin karar verildikten sonra yapılacak. 
     Kurumlar arasında oluşan ortak görüş çerçevesinde ortaya konulan çözüm, ekonomik programımızın hedeflerine hiçbir zarar vermeyecek bir çözüm. Temel önceliğimiz o oldu ve bu doğrultuda bir Bakanlar Kurulu kararının çıkabileceğini düşünüyoruz.'' Babacan, böylesine farklı bir olayın çözümü için yasal bir altyapının bile olmadığını belirterek, ''Konu çok büyük, dünya bankacılık tarihine geçebilecek bir boyutta soygun söz konusu burada'' dedi. 

     
</TEXT>
</DOC>
