<DOC>
<DOCNO> 176513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo07.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazarımız Mehmet Tan son yolculuğuna uğurlanıyor... 
</HEADLINE>
<TEXT>

     Geçirdiği beyin kanaması sonucu 16 Ağustos Cumartesi akşamı ölen Milliyet ve Fanatik Gazetesi Spor Yazarı Mehmet Tan'a son yolculuğu öncesi, Trabzon Gazeteciler Cemiyeti önünde tören düzenlendi. 
     Törene, AKP Trabzon milletvekili ve Trabzonspor eski Başkanı Faruk Özak, CHP Trabzon milletvekili Şevket Arz, Trabzonspor Teknik Direktörü Samet Aybaba, bazı bordo-mavili futbolcular, eski ve yeni yöneticiler, TSYD Genel Başkanı Onur Belge, Milliyet Gazetesi Spor Müdürü Necil Ülgen, çok sayıda gazeteci ve vatandaş katıldı. 
     Törende konuşan Trabzon Gazeteciler Cemiyeti Başkanı Hasan Kurt, Trabzon basınından 3 yıl önce Hürriyet Gazetesi Bölge Temsilcisi ve spor yazarı Orhan Kaynar'ı, 10 yıl önce de Gazeteciler Cemiyeti Kurucu Başkanı Ziyad Nemli'yi kaybettiklerini, şimdi de Mehmet Tan'ın ölümünün üzüntüsünü yaşadıklarını ifade etti. 
     Kurt, Mehmet Tan'ın başarıyla görevini yerine getirdiğini ve meslek hayatında kimseye boğun eğmediğini belirterek, şöyle konuştu 
     ''Adam gibi yaşadı. Çizgisinden hiçbir zaman sapmadı. 35 yıl boyunca Trabzonspor'u yazdı. Trabzonspor ile yattı, Trabzonspor ile kalktı. Spor heyecanlı, hareketli, planlı, disiplinli ve stratejilidir. O da spor gibi heyecanlı ve hareketliydi. O mesleğini, işini seven biriydi. Kalemi sivriydi ve dantel gibi kelimelerle süslerdi. Trabzon basını olarak onu hiçbir zaman unutmamız mümkün değil.'' Törenin ardından Mehmet Tan'ın cenazesi, Beşikdüzü'ndeki aile kabristanlığına uğurlandı. 
     
</TEXT>
</DOC>
