<DOC>
<DOCNO> 153445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun04.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Marc Grossman Türkiye'nin bizi yanlış yönlendirdiğini düşünmüyorum 
</HEADLINE>
<TEXT>

     ABD Dışişleri Bakanlığı'nın üç numaralı yetkilisi Marc Grossman, Irak savaşında Türkiye'den kuzey cephesi açılması konusunda Türk hükümetinin ABD'yi yanılttığına inanmadığını söyledi. 
     ABD Dışişleri Bakan Yardımcısı Grossman, bir grup gazeteciye yaptığı değerlendirmede, ''Türkiye'nin ABD'yi, Amerikan birliklerinin konuşlandırılması konusunda vaatte bulunup yanlış yönlendirdiği'' yönündeki soru üzerine, bu görüşe katılmadığını belirtti. 
     Grossman, Başbakan Recep Tayyip Erdoğan Aralık ayında Washington'ı ziyaret ettiğinde, ABD'ye hiçbir şekilde vaatte bulunulmasının söz konusu olmadığını vurgulayarak, ''hiçbir söz verilmedi. Çünkü daha Türk parlamentosu böyle bir karar vermemişti. Hiçbir Türk lider, Aralık ayında burada oturup, istediğinizin olacağına dair size söz veriyorum diyemezdi. Bu mümkün değildi. Türkiye'de anayasal bir sistem var ve anayasa, parlamentonun, bu kararın bir parçası olmasını öngörüyor'' dedi. 
     Marc Grossman, Türk hükümeti tarafından yanlış yönlendirildiklerini düşünmediklerini ve Türk hükümetinin, 1 Mart'ta parlamentoya gittiği zaman, olumlu sonuç çıkmasını umarak gittiğine inandığını söyledi. Grossman, ''Türk hükümetinin, parlamentosuna kazanmak için gittiğine inanıyorum. Ancak parlamentonun görüşü farklı oldu. Türkiye bir demokrasi. Kendi kararlarını vermesi gerekiyor. Ben, yanlış yönlendirildiğimizi veya kimsenin bize, vermemesi gereken bir söz verdiğini düşünmüyorum'' diye konuştu. 
     Irak'ta güvenlik ve düzeni sağlamak için Türk birliklerine çağrı konusundaki soruya karşılık Grossman, özellikle bu yönde bir talep olmadığını da söyledi. 
     Irak'ta Kürt liderlerden Türkiye'yi kışkırtıcı açıklamalar geldiğine yönelik soru üzerine de Grossman, ''bizim Kürtlere mesajımız, ne söylediklerinin ve Türkiye ile ilişkilerinde ne yaptıklarının önemini anlamalarıdır. Türkiye, Irak'ın komşusu ve Kürtler de Irak'ın kuzeyinde yaşıyor'' dedi. 
     Marc Grossman, ABD'nin, Kürtlerle diyaloglarında, Türkiye'nin, PKK terörü konusundaki rahatsızlıklarına dikkati çekerek, ''terörizm konusunda açık olun'' mesajını verdiğini de söyledi. Grossman, herkesin en büyük korkusunun, büyük bir mülteci akını olduğunu, ancak bunun gerçekleşmediğini belirtti. Irak'ın kuzeyindeki gelişmelerin şu ana kadar çok iyi olduğunu söyleyen Grossman, Türkiye'yi endişelendiren konularda olumsuz gelişmeler olmadığını ifade etti. 
     
     TÜRKİYE'YE 1 MİLYAR DOLARLIK YARDIM 
     Grossman, ABD Başkanı George Bush'un, ek savaş bütçesinde kongreden Türkiye için istediği 1 milyar dolarlık yardım konusunda da Türk hükümetiyle ABD'nin bu konuları konuşarak, ne yapacağına karar vereceğini söyledi. 
     Marc Grossman, yardımın ulaştırılması konusunda hiçbir problem görmediğini belirterek, ''benim anladığım, Türkiye ile ABD arasında, bu yardımın nasıl ulaştırılacağına karar vermek için görüşme ihtiyacı bulunuyor. Belki dilimler halinde gidebilir. Kararı sonunda Türkiye ve ABD verecek. Geçen yılın sonunda Türkiye'nin en büyük endişelerinden birinin, Irak'ta uzun süreli bir çatışma yüzünden ekonomik sıkıntı yaşanması olduğunu unutmayın. Ancak uzun bir savaş olmadı ve şimdi Türkiye'nin, geçen Aralık ayında olduğundan daha farklı hesapları olduğunu tahmin ediyorum. Ama bu aynı zamanda Türkiye'nin de kararı'' diye konuştu. 
     
     IRAK'IN YENİDEN İMARI 
     Irak'ın yeniden yapılandırılması projelerinin, Türk firmalarına da açık olduğunu belirten Grossman, ihalelerin bütün dünya ülkelerine açık olduğunu ve ana firma olarak belirlenen Amerikalı şirketlerle rekabet usulüne göre anlaşacak herhangi bir şirketin, Irak'ın imarında yer alabileceğini kaydetti. Türk basınında, ABD'nin, Türk şirketleriyle ortaklık kurulmasını Amerikan şirketlerine yasakladığı yönünde haberler yer aldığının hatırlatılması üzerine Grossman, ''biz hiçbir şeyi yasaklamadık. Ana firmalarla ortaklık, uluslararası rekabete açık. Bu, çok şeffaf bir rekabet'' dedi. 
     
     KIBRIS 
     Grossman, Türkiye'nin, Kıbrıs'ta çözüm olmadan 2004 sonunda, Avrupa Birliği ile görüşmelere başlamak için bir tarih alıp alamayacağı sorusuna karşılık, bu sorunun muhatabının kendisi olmadığı yanıtını verdi. 
     Grossman, Birleşmiş Milletler Güvenlik Konseyi'nde Kıbrıs tasarısının oybirliği ile kabul edildiğini hatırlatarak, ''tasarının önemli kısmı, BM Genel Sekreteri Kofi Annan'ın planının desteklenmesidir. Türkiye'den yapılan açıklamalar da Annan planı üzerinde yoğunlaşma arzusuna işaret ediyor. Bu, cesaret verici. Eğer herkes Annan planının ilerleyeceği üzerinde anlaşırsa bu plan üzerinde konuşularak ilerlenmeli. Bu yüzden tasarıyı BMGK'da oyladık'' diye konuştu. 
     




</TEXT>
</DOC>
