<DOC>
<DOCNO> 156799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun04.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ın mal varlığının peşinde... 
</HEADLINE>
<TEXT>

     ABD, Türkiye'nin de aralarında olduğu bir grup ülkeden, Irak'ta devrilen Saddam Hüseyin ve adamlarının, ülkelerindeki mal varlıklarını tespit ederek bu parayı, Irak'ın yeniden yapılandırılması fonuna sevk etmesini istedi. 
     ABD'nin Ankara Büyükelçiliği aracılığıyla iki hafta önce Dışişleri Bakanlığı'na bir talep iletildi. ABD, Irak'ın devrik lideri Saddam Hüseyin ve ailesine ait hesapların izinin bulunması halinde bu hesapların Türk hükümeti tarafından dondurulması istendi. 
     Başvuruda, Türkiye'nin Körfez Savaşı'nın ardından ABD'nin talebi üzerine Saddam ailesine ait 80 bin dolarlık hesabı dondurmuş olduğu hatırlatıldı. 
     ABD yönetimi sadece Türkiye'den değil bazı başka ülkelere de başvuruda bulunuyor. 
     ABD Hazinesi, Saddam Hüseyin ve ailesine ait özel hesaplarda 2 milyar ile 10 milyar dolar arasında bir miktarın olduğunu tahmin ediyor. Bu paraların önemli bölümünün de Irak dışına aktarıldığından şüphe ediliyor. 
     ABD Temsilciler Meclisi Finansal Hizmetler alt komitesinde konuşan ABD Dışişleri ABD'nin, konu üzerinde İngiltere ve İsviçre gibi ülkelerle'' çok yakın'' çalıştığını, özellikle BM'nin ''gıda için petrol'' programından yapılan satışlardan para transfer eden bir yeraltı ağı üzerinde durulduğunu kaydetti. Wayne, ABD'nin aynı zamanda, Irak'ın komşuları, Ürdün, Türkiye, Lübnan, Suriye, Bahreyn ve Birleşik Arap Emirlikleri ile daha önce dondurulmuş Irak devleti mal varlıklarını tespit için görüşmelerde bulunduğunu belirtti. 
     ABD Hazinesi, hali hazırda, Irak devletinin mal varlıklarından 1 milyar 700 milyon doları, Irak halkının yararına kullanmak üzere elinde bulunduruyor. Irak'ın diğer mal varlıklarının kontrolü ise bu ülkedeki Amerikan silahlı kuvvetlerinin kontrolünde bulunuyor. 
     Bu fonların, Iraklıların maaşlarının ödenmesi, ülkenin yeniden inşasına yardım, sağlık ve hijyen hizmetleri, su ve yiyecek sağlanması ve Irak para biriminin desteklenmesinde kullanılması öngörülüyor. 

     
</TEXT>
</DOC>
