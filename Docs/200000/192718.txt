<DOC>
<DOCNO> 192718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur12.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Silahla yapamadıklarını, AB ile yapmaya çalışıyorlar 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs davasının, Türk halkının davası olduğunu belirterek, ''Silahla yapamadıklarını, AB ile yapmaya çalışıyorlar'' dedi. 
     Tokat Sanayicileri ve İşadamları Derneği TOSİAD ve Tokat Valiliği'nin davetlisi olarak bazı açılış ve toplantılara katılmak üzere kente gelen KKTC Cumhurbaşkanı Rauf Denktaş, Turhal İlçesi belediye binası önünde vatandaşlara seslendi. 
     Denktaş, burada yaptığı konuşmada, Tokat'ta olmaktan mutluluk duyduğunu ifade ederek, ''Ben bir kere, bin kere, 10 bin kere kan kardeşlerimle olduğum için çok mutluyum'' dedi. 
     Kıbrıs konusu ve Annan Planı'na da değinen Denktaş, konuşmasını şöyle sürdürdü 
     ''Kıbrıs davası, halkın davasıdır. Annan Planı, bizim Türk askerimizi adadan çıkarmak için planlanmıştır. Ben bu plana karşı çıktığım için dünyayla karşı karşıya geldim. Silahla yapamadıklarını AB ile yapmaya çalışıyorlar. Türkiye Kıbrıs'tan vazgeçmeyecek. Kıbrıs halkı da Türkiyesiz cennet olsa, hiçbir yere gitmeyecek. Ben Cumhurbaşkanlığı andımı hiçbir şekilde kirletemem. Ülkeme sahip çıkmak zorundayım. Bu dava Denktaş'ın değil, herkesin milli davasıdır. Annan Planı'nın amacı, Türk Bayrağı'nı gökten indirmektir.'' Tokat Valisi Ayhan Nasuhbeyoğlu da KKTC Cumhurbaşkanı Rauf Denktaş'a, Kıbrıs konusunda yanlarında olduklarını belirterek, ''Türk Milleti'nin gözünde olağanüstü kahramansınız. Bir Türk olarak bu haklı davada her zaman yanınızdayız. Türk dünyası da her zaman sizlerle birlikte olacaktır'' dedi. 
     Konuşmaların ardından Denktaş, Turhal Belediyesi tarafından Yeşilırmak üzerine yaptırılan ''Suni Göl''ün açılışını yaptı. Turhal Belediye Başkanı Duran Evren de Denktaş'a ilçenin ''altın anahtarı''nı hediye etti. 
     Daha sonra Gaziosmanpaşa Üniversitesi'nin Taşlıçiftlik'teki kampusüne geçen Denktaş, bura üniversiteye bağlı İktisadi ve İdari Bilimler Fakültesi'nin açılışını yaptı. 
     
     ''BAŞKA TÜRKİYE YOK'' 
     Rektör Prof. Dr. Zehra Seyfikli ve beraberindekilerle birlikte üniversitede açılan ''Kıbrıs'' konulu resim sergisini de gezen Denktaş, burada öğrencilere yönelik yaptığı konuşmada da şunları söyledi 
     ''Kıbrıs meselesi, esir olmamak için kurtuluş mücadelesidir. Türkiye'nin müdafaası için Kıbrıs'tan çıkmayacağız. Müşterek ve milli olan bu dava, Türkiye'ye uluslararası anlaşmalarla önemli katkılar sağlamaktadır. Annan Planı, Türk askerini Kıbrıs'tan boşaltma çabasıdır. Bizden, egemenliğimizi ve haklarımızı istiyorlar. Bu topraklar altında yatan 70 bin şehit adına mücadelemizi sonuna kadar sürdüreceğiz. Hukuk ve yasa olmadan, kimin ölçüsüne göre hak veriyorlar. Bir Türkiyemiz, var başka Türkiye yok.'' 
     
     ERBAKAN İLE GÖRÜŞTÜ 
     Üniversitedeki programının ardından dinleneceği Tokat Büyük Otel'e geçen Denktaş, burada partisinin davetlisi olarak kente gelen Saadet Partisi Genel Başkanı Necmettin Erbakan ile de bir araya geldi. 
     Kendi odasında Erbakan ile bir süre görüşen Denktaş, dışarıda da sürekli yanında taşıdığı fotoğraf makinesiyle Necmettin Erbakan'ın fotoğrafını çekti. 
     
</TEXT>
</DOC>
