<DOC>
<DOCNO> 164176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo12.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor rotayı Brezilya'ya çevirdi... 
</HEADLINE>
<TEXT>

     Birinci Süper Futbol Ligi'nin yeni takımlarından Konyaspor, yabancı oyuncu transferinde rotayı Brezilya'ya çevirdi. 
     Basın Sözcüsü İbrahim Kaplan, transfer çalışmalarının aralıksız sürdüğünü, dış transferde bugüne kadar çok sayıda futbolcu ile görüştüklerini bildirdi. 
     Takıma alınacak yabancı futbolcularla ilgili ilk olarak Türkiye'de oynamış futbolcularla görüştüklerini belirten Kaplan, ancak bu futbolcuların transfer ücretlerinin çok yüksek olması nedeniyle bir anlaşma sağlayamadıklarını kaydetti. 
     Daha önce büyük takımlar başta olmak üzere Süper Lig'de mücadele eden bütün takımların denemeden yabancı futbolcu aldığını ve bunun faturasını çok ağır ödediğini vurgulayan Kaplan, ''Biz bu hataya düşmek istemiyoruz. Yabancı futbolcu arayışlarımızı futbolda dünya devi olan Brezilya'da sürdürüyoruz. 29 Haziran'da Kızılcahamam Patalya Otel'de gireceğimiz kampta 4 Brezilyalı futbolcu deneyeceğiz'' dedi. 
     Kaplan, özellikle sol açık için eksiklerinin bulunduğunu ve bu mevkiye mutlaka bir futbolcu alacaklarını ifade ederek, ''Sol açık için çok sayıda futbolcu ile sürekli temas halindeyiz. Brezilya'dan gelecek futbolcuları da denedikten sonra takım için en uygunu ile anlaşıp, lige güçlü girmek istiyoruz'' diye konuştu. 
     
</TEXT>
</DOC>
