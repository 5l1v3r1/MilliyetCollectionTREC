<DOC>
<DOCNO> 178254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo18.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nı su altından yüzerek geçecek... 
</HEADLINE>
<TEXT>

     Emekli SAT komandosu, sporcu Namık Ekin, 39 kilometre sualtından yüzerek İstanbul Boğazı'nı geçecek. 
     Caddebostan Balıkadamlar Spor Kulübü'nde basın toplantısı düzenleyen 61 yaşındaki Namık Ekin, 30 Ağustos Cumartesi günü saat 05.00 sıralarında Rumelifeneri yakınından Karadeniz'e dalacağını ve İstanbul Boğazı'nı geçerek Sarayburnu'nda Atatürk Heykeli önünde rekor denemesini tamamlayacağını bildirdi. 
     Parkurun yaklaşık 39 kilometre olduğunu ifade eden Ekin, 13-14 saat sürecek dalış sırasında sudan çıkmayacağını ve yüzeyden 3-4 metre derinde yüzeceğini söyledi. 
     Ekin, rekor denemesi sırasında Sahil Güvenlik botları ve SAT komandoları ile hekimlerin kendisine eşlik edeceğini belirterek, dalışın kamerayla da belirleneceğini bildirdi. 
     Ekin, Guiness Rekorlar Kitabı, Dünya Sualtı Sporları Federasyonu, Türkiye Sualtı Sporları Federasyonu ve Deniz Kuvvutleri Komutanlığı'ndan yetkililerin rekor denemesinde hazır bulunacağını kaydederek, Saat Saat firmasının Citizen markasının da sponsorluğu üstlendiğini bildirdi. Ekin, antrenörlüğünü ise Sualtı Sporları Federasyonu Teknik Kurul Üyesi Levent Karataş'ın yapacağını söyledi. 
     Ekin, daha önce bir ABD'linin tekneden bırakılan hortumla 32 kilometre yüzdüğünü ifade ederek, ''Şimdi bu rekoru 39 kilometre ve tüple yüzerek biz kıracağız ve biz SAT'lar çuvalı Coniler'in başına geçireceğiz'' dedi. 
     Asıl amacının yılbaşında 3 gece sualtında kalmak olduğunu ve bu rekora hazırlandığını ifade eden Ekin, ''Bunun birçok tehlikeleri var. Daha önce dünya rekoru kırdığımda elbisemi çıkardıklarında bütün derim elbisemle beraber çıkmıştı. Ama ben hatırlamıyorum. Yarı baygın gibiydim. Bu dünya kamuoyunda Türkiye'yi tanıtan bir çalışma olacak'' diye konuştu. 
     5 yaşından beri spor yaptığını ve değişik spor dallarıyla uğraştığını anlatan Ekin, rekor denemesinde Deniz Kuvvetleri Komutanlığı'nın kendisini desteklemesinin kendisine gurur verdiğini anlattı. 
     Ekin, bu etkinlikle ilgili bağış yapan olması durumunda ise bu bağışların şehit ve gazi SAT aileleri ile Omurilik Felçlileri Derneği'ne yönlendirileceğini söyledi. 
     
     EKİN'İ DOLANDIRANLAR 
     Öte yandan, toplantıda Beşiktaş'taki ''Tufan Otomotiv'' adlı galerinin sahipleri Tufan Akverdi-Talfun Akverdi adlı kardeşlerin özellikle emekli kişileri kandırarak dolandırdığını anlatan Ekin, bu kişilerin kendisini de cip satma bahanesiyle 300 bin dolar dolandırdığını söyledi. 
     Ekin, dolandırılan kişilerin, Akverdi kardeşlerin yakalanıp adalete teslim olmasına yardımcı olacak kişilere 10 milyar lira ödül koyduklarını da anlattı. 
     Toplantıda, Akverdi'lerin fotoğraflarının ve irtibat kurulacak kişilerin telefonlarının bulunduğu bir afiş de dağıtıldı. 
     
</TEXT>
</DOC>
