<DOC>
<DOCNO> 184501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/cemal.html </URL>
<DATE> 2003/09/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bir çuval incir... 
</HEADLINE>
<TEXT>

   
   Irak'ta savaşa karşıydım. Ama aynı zamanda ünlü 'tezkere'nin 1 Mart'ta TBMM'den geçmesini savundum. Çünkü Türkiye yanı başındaki savaşa nasıl olsa engel olamayacaktı. Asker göndermese de savaştan zarar görecekti. 
   Bu yüzden, Türkiye'nin savaştan en az zararla çıkması ve savaş sonrası bölgesel gelişmelerde söz sahibi olabilmesi için Amerika'yla sınırlı işbirliğini savundum. 
   Genelkurmay Başkanı Orgeneral Hilmi Özkök'ün deyişiyle, "Seçeneğimiz maalesef iyi ile kötü arasında değil, kötü ile daha kötü arasında"ydı. 
   Tezkere TBMM'den geçmedi. 
   İyi oldu, kötü oldu. 
   Bu tartışmayı bırakıyorum. 
   Şimdi konu yine kapımızda. Amerika'yla işbirliğini yine savunuyorum. Fakat bu kez, daha önceki yazılarımda da belirttiğim gibi, asker gönderme konusunda tereddütlerim var. 
   İlle de gönderilmesin demiyorum. 
   Ama koşullarını düşünüyorum. 
   Amerika'yla işbirliği için ille de asker göndermek gerekiyor mu diye soruyorum. Asker göndermeden Amerika'yla elbirliği yapmanın, Irak'ta istikrar ve düzen kurulmasına katkıda bulunmanın yollarında acaba yürünemez mi diyorum. 
   BM'nin daha çok devreye girmesi, Iraklıların yönetimde daha çok söz sahibi olmaya başlamaları daha doğru olmaz mı diye soruyorum. 
   Ve hükümet eğer asker gönderme konusunda kararlıysa, o zaman bunun gerekçelerini ipe un sermeden kamuoyuna anlatsın diye bekliyorum. 
   Şurası kesin 
   Amerika'nın Irak'ta başarısızlığa uğraması, Vietnam benzeri bir bataklığa saplanması, Türkiye'nin çıkarına değildir. Yine Amerika'nın Irak'ı vaktinden önce terk etmesi ve ülkenin Afganistan, Lübnan benzeri bir terör üssü haline gelmesi de Türkiye'yi olumsuz etkiler. 
   Bir nokta daha var. 
   Saddam'ın devrilmesiyle bölgemizde yeni bir dönem başladı. Artık yalnız Irak'ta değil, büyük Ortadoğu diye tarif edilen coğrafyamızda da yeni bir düzenin kapıları açılıyor. 
   Bu süreçte baş oyuncu ABD. 
   Türkiye'nin bu süreçten, yani kendi bölgesindeki yeni oluşumlardan dışlanması birçok bakımdan doğru olmaz. Bunun için de aklın yolu, Irak'ta Amerika'yla işbirliğidir. 
   Ama ille de asker mi 
   Asker göndermeden olmaz mı 
   Kimine göre asker göndermenin riskleri büyük. Her şeyden önce çok sayıda kayıp verilebilir. Ayrıca, Irak'ta Türk askerinin istendiği söylenemez. Kürtler, Şii ya da Sünniler, kendi topraklarında Türk askeri görmekten mutlu olmayacaklarını her fırsatta söylüyorlar. 
   Kimine göre, Irak'ta Türk askerinin 'istikrar'a değil, 'istikrarsız'lığa katkıda bulunması ihtimali ağır basıyor. Türkiye'nin Amerika'yla ilişkileri olumsuz etkilenebilir, Irak Kürtleri ve Şiileriyle çatışabilir Türk askeri diyenlere de rastlanıyor. 
   Kimine göre de Amerika'nın Irak'ta daha çok askere ihtiyacı yok. Askeriyle polisiyle daha çok Iraklı güvenlik gücünü, daha büyük bir hızla devreye sokmaya ve daha iyi istihbaratla 'Sünni üçgen'de Saddam artıklarını kovalamaya ihtiyacı var. Bunun için de ille Türk askeri gerekmez deniyor. 
   Bu noktalar da akla takılıyor. 
   Ama şu da kesin 
   Amerika, asker diye bastırıyor. 
   Amerika'yı reddetmek, Irak denkleminin dışında kalmak, bölgesel oyundan tecrit olmaya başlamak da Türkiye için olumsuzluk değil mi Bu durumda da birçok risk Türkiye'nin kapısını çalmayacak mı 
   Bunlar da göz ardı edilemez. 
   Sonuç olarak, kafalarda soru işaretleri az değil. Hükümet eğer resmin bütününü görerek Irak'a asker gönderme yoluna gidiyorsa, bunun gerekçelerini kamuoyuna olanca açıklığıyla, ikna edici biçimde, bir an önce anlatmalı ve tereddütleri dağıtmaya çalışmalıdır. 
   1 Mart Tezkeresi'nde olduğu gibi kaçak güreşirse, yine bir çuval inciri berbat edebilir. 
   
      
   
</TEXT>
</DOC>
