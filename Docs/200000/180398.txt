<DOC>
<DOCNO> 180398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/gun07a.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümeyye'nin durumu hızla iyileşiyor 
</HEADLINE>
<TEXT>

   Trafik kazasında sağ eli kopan AKP'li Kara'nın kızı Sümeyye, 10 gün sonra taburcu edilecek... 
      GÜLAY FIRAT 

   
   Adapazarı'nda geçirdiği trafik kazasında kopan sağ el bileği ve sol elinin orta parmağı ameliyatla yerine dikilen, AKP Milletvekili Hasan Kara'nın 10 yaşındaki kızı Sümeyye Zeynep, iyi olduğunu, arkadaşlarını çok özlediğini söyledi. İstanbul Vatan Hastanesi'nde tedavi gören Sümeyye, annesi Gülsen Kara ve ameliyatını gerçekleştiren ekipten Doç. Dr. Ersin Nuzumlalı ile birlikte gazetecilerle görüştü. İki eli de askıda olan Sümeyye, "Ben iyiyim, ama arkadaşlarım Merve ve Aybüke'yi çok özledim. Doktorlar pazartesiden itibaren arkadaşlarımın da ziyaretlerini kabul edebileceğimi söyledi, çok mutluyum" dedi. 
   Özel İrfan Koleji beşinci sınıf öğrencisi olan Sümeyye'nin öğretmeni Halil Uca'nın da önceki gün hastaneye gelerek, 10 gün sonra taburcu olması beklenen öğrencisine moral verdiği öğrenildi. Nuzumlalı, "Elindeki şişlik inmeye başladı, ödem azalıyor. Bu şekilde devam ederse, elini kaybetme riski ortadan kalkacak. Sümeyye'yi yatakta oturtmaya başladık. Aşama aşama tedavisi sürecek, bir iki gün içinde yürümeye de başlatacağız" dedi. Sümeyye'nin doktorlarla ve çevresiyle uyum içinde olduğunu belirten Nuzumlalı, pansuman sırasında acı duymaması için sakinleştirici verdiklerini söyledi. Nuzumlalı, "Sümeyye eliyle ilgili hiçbir şey sormuyor, konuşmuyor bile. Tepkisizliği nedeniyle önümüzdeki günlerde psikolojik destek de alacak" diye konuştu. 
   
   
</TEXT>
</DOC>
