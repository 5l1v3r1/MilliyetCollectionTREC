<DOC>
<DOCNO> 155213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/ekonomi/eko05.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM, Aycell ile birleşme yolu arıyor 
</HEADLINE>
<TEXT>

İtalyan basını, Aria'nın ortağı TİM'in roaming konusunu çözmek için Aycell ile birleşmeyi düşündüğünü yazdı 
     EKONOMİ SERVİSİ 

     İtalyan gazete İl Sole 24 Ore, cep operatörü Aria'nın İtalyan ortağı Telecom Italia Mobile'nin TİM Türkiye'de 'aracı' aradığını yazdı. 
     TİM İcra Kurulu Başkanı Marco De Benedetti'nin, önceki gün yaptığı "Koşullar değişmezse Türkiye pazarından çıkabiliriz" şeklindeki açıklamalarına yer veren gazete, haberinde, TİM'in Türkiye'den çıkma olasılığına alternatif olarak, İş - TİM ortaklığının Aycell ile birleşmesi konusunda 'müzakereye başlandığını' yazdı. Haberde şöyle denildi 
     "Türk Telekom'un kontrolü altında bulunan Aycell'in İş - TİM için avantajı, Türk hükümeti ile ortak gibi olup, diğer operatörlerden kaynaklanan roaming yetkisi konusundaki engelleri daha kolay aşabilmek olarak görülebilir." 
     Gazete, ayrıca, TİM'in Aria ortaklığından çıkma kararı alması halinde, 4.2 milyar euro tazminat isteyeceğini yazdı. 
     Haberi değerlendiren Türk Telekom Yönetim Kurulu Başkanı Erkan Akdemir "Henüz bir teklif almadık. Ancak her türlü teklife sıcak bakıyoruz" dedi. 
     Akdemir, hem TİM'in bağlı bulunduğu Telecom Italia Group Başkanı Tronchetti Provera'nın hem de TİM CEO'su Benedetti'nin tahkim konusunda hükümet düzeyinde görüşmeler yaptığını ifade etti. 
     

</TEXT>
</DOC>
