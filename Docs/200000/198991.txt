<DOC>
<DOCNO> 198991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun23.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman CDU Partisi "AB, Türkiye'yi alabilecek durumda değil" 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, AB'nin, diğer üye adayı ülkelerle birlikte Türkiye'yi de alabilecek durumda olmadığını söyledi. 
     Merkel, bugün Leipzig kentinde başlayan CDU parti kurultayında yaptığı konuşmada, Avrupa Parlamentosu AP seçim kampanyası sırasında, hangi ülkelerin AB'ye alınabileceği konusunu da gündeme getireceklerini belirterek, ''Türk dostlarımıza onlarca yıldan bu yana ümit verildi. AB, öngörülür bir zamanda Türkiye'yi de üye alabilecek durumda değil'' dedi. 
     Türkiye ile ''özel ortaklığı'' sorumluluk bilinci içinde geliştireceklerini kaydeden Merkel, ''Dışişleri Bakanı Joschka Fischer gibi bazı politikacılar, bizi bu konuda her ne kadar siyasi çıkarlar peşinde olmakla suçlasalar da biz inandığımız yoldan dönmeyeceğiz'' diye konuştu. 
     Merkel ayrıca, Yahudi aleyhtarı sözlerinden dolayı partiden ihraç edilen milletvekili Martin Hohmann hakkında alınan kararı da savunarak, ''Hıristiyan Demokratlar Birliği'nin manevi ve siyasi köklerinden birini de nasyonal-sosyalist terör rejimine karşı mücadele oluşturmaktadır'' dedi. 
     Görevdeki koalisyon hükümetini de eleştiren Merkel, ''Almanya, 1949 yılından bu yana en büyük sosyal ve ekonomik krizini yaşamaktadır. Ülkedeki her şeyi yok etmemesi için Schröder'i durdurmalıyız'' diye konuştu. 
     
</TEXT>
</DOC>
