<DOC>
<DOCNO> 187419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/spo04.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaoğlu'ndan garanti 
</HEADLINE>
<TEXT>

   Trabzonspor'un başkan adayı, göreve gelmeleri halinde kulübün finansal problem yaşamayacağını, iç dinamikleri de harekete geçireceklerini söyledi 
      
   'Tüylerim ürperdi' 
   BORDO - Mavili kulüpte olağanüstü kongre için çalışmalarına hız veren Ahmet Ağaoğlu, 26 Ekim'de değişim rüzg rı eseceğini söyledi. Başkan adayı Mehmet Öksüzoğlu'na yüklenen Ağaoğlu, "Beni 'UEFA kriterlerini diline dolamış, başka bir şey bilmiyor' diyerek eleştiriyor. Bir başkan adayının bu düşüncesi tüylerimi ürpertti. Bunlar daha önce yapılmalıydı. Kısacası dokuz ay boşa gitti" açıklamasını yaptı. 
   
   Devrim, 26 Ekim 
   KULÜBÜN yanlış yönetildiğini savunan Ahmet Ağaoğlu, "Hayatı boyunca, 100 bin dolar parayı idare etmeyen insanların eline 20 - 30 milyon dolarlık bütçe verirsen, parlak sonuç alamazsın. Bu yanlıştan dönmek lazım. O tarih de 26 Ekim'dir" dedi. Samet Aybaba ile devam edeceklerini belirten Ağaoğlu, işbaşına gelmeleri durumunda kulübün finansal problem yaşamayacağını, bilançoda artıya geçileceğini iddia etti. 
   
   Aybaba memnun 
   KARADENİZ ekibinde başkan adaylarının Samet Aybaba'nın göreve devam etmesi konusunda yaptığı olumlu açıklamalar tecrübeli hocanın yüzünü güldürdü. Aybaba, "İki adayın da 'Samet Aybaba ile devam ederiz' sözleriyle süreklilikten yana tavır koyması beni çok mutlu etti. Bu durum moral ve heyecan verdi. Teşekkür ederim" dedi. Bu arada Aybaba, eski başkan Özkan Sümer ile birlikte dün Serap Türker ile hayatını birleştiren kulüp menajeri Caner Çuvalcıoğlu'nun nikah şahitliğini yaptı. 
   
   'Van de Paar çok zor' 
   DENİZLİSPOR maçının hazırlıklarına dün devam eden Trabzonspor'da sakat olan Mustafa, Van de Paar, milli takımlardaki Gökdeniz ve Tayfun idmana katılmadı. Sağ ayak bileği dönen Yattara ise doktor kontrolünde hafif bir çalışma yaptı. Samet Aybaba, "Van de Paar henüz yürümeye başladı. Ondan yararlanmamız zor gözüküyor" dedi. 
   
   
</TEXT>
</DOC>
