<DOC>
<DOCNO> 186705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo02.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay masaya 
</HEADLINE>
<TEXT>

   İngiltere maçının ardından görüşmeye çağrılacak, yönetimin düşünceleri iletilecek, kendisinin de istediği rakam sorulacak 
      YUSUF KOBAL 

   
   Uzun vadeli planlar 
   FENERBAHÇE Yönetimi, Tuncay Şanlı ile İngiltere milli maçının ardından bir ön görüşme yapacak. Sarı - Lacivertli futbolcuyla uzun vadeli bir sözleşme yapmanın planlarını kuran yönetim, elini cebine sokmaya hazırlanıyor. Menajeri Erdinç Şehit aracılığıyla kalmak istediğini belirten genç futbolcunun kalacağından şüphe duymayan Başkan Aziz Yıldırım ise Tuncay'ı mutlu edip, imzayı attıracak. 
   
   Pamuk eller cebe 
   SARI-LACİVERTLİ kulüp içindeki dengeleri pek bozmak istemeyen Yıldırım, buna karşılık Tuncay'a, Galatasaray ve Beşiktaş'ta görev yapan yıldızların aldığı paranın üzerinde bir rakam teklif ederek, ikna etmenin yollarını arayacak. Yıldız futbolcunun, cumartesi günkü İngiltere maçının ardından konuşmaya davet edileceği ve burada kendisinin de ne istediğinin sorulacağı öğrenildi. 
   
   Bencil değilim    Serhat'ın, futbolcu kimliğini değiştirip, asist yapan bir hüviyete bürünmesi, Sarı - Lacivertliler'i mutlu etti. Daha önce yapılan bencil yakıştırmasını kabul etmeyen yıldız futbolcu, "Bundan böyle kaleyi gördüğümde, yanımda benden daha uygun biri varsa pas vereceğim. Daum'u mahçup etmeyeceğim" dedi. 
   
   Gençlik seferberliği    CHRİSTOPH Daum, haftayı alt yapıya ayıracak. Genç takımların çalıştırıcılarıyla bir toplantı yapacak olan Fenerbahçe Teknik Direktörü, detaylı bir rapor alıp, gelecek sezona yönelik çalışmalarda bu futbolcuları gözardı etmeyecek. Alman hocanın bu çalışmasına Sarı - Lacivertli yönetim kurulu da tam destek veriyor. 
   
   'Prime Daum karar verir'    İKİNCİ Başkan Nihat Özdemir, sezon başından bu yana prim konusunun gündeme gelmediğini söyledi. Fenerbahçe'de profesyonel bir yapının oluştuğunu vurgulayan Özdemir, Alman hocanın böyle bir öneride bulunması durumunda bunu onaylayacaklarını belirtti, "Bu konuda yöneticilere yük düşmüyor" ifadesini kullandı. 
   
   'Üzülmedim diyemem'    KONYASPOR galibiyetiyle deplasman fobisinden kurtulduklarını söyleyen Kaptan Ümit Özat, milli takıma çağrılmaması konusunda buruk konuştu. Tecrübeli futbolcu, "Ay - Yıldızlı göreve çağrılmadığım için üzülmedim desem yanlış olur. İçimde bir burukluk var. Ancak arkadaşlarımın başarılı olacağını biliyorum" dedi. 
   
   Daum havalarda    ALMAN hoca Kapadokya'da tatilin tadını çıkarıyor. Göreme'de dün de sevgilisi Angelica Camm ile birlikte balona binip, yaklaşık bin metre yükseklikten peri bacalarını izleyen Daum, "Kapadokya'da futbol yok, burası oldukça fantastik, mükemmel bir yer. Tüm güzellikler bir araya gelmiş. Çok etkilendim" dedi. 
   
   
</TEXT>
</DOC>
