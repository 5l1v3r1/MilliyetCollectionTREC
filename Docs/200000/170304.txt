<DOC>
<DOCNO> 170304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Diyarbakırlılar'a 'Bölgesel tarife olmayacak' sözü 
</HEADLINE>
<TEXT>

Başbakan Erdoğan, Diyarbakır'da yapılan Ekonomi Zirvesi'nde yaptığı konuşmada özellikle Doğu'daki elektrik fiyatlarını pahalandıracak bölgesel tarifeye geçit vermeyeceğini açıkladı 
     FARUK BALIKÇI, RAMAZAN YAVUZ, ÖZGÜR CEBE Diyarbakır 

     Başbakan Recep Tayyip Erdoğan, enerjide, farklı bölgelere farklı fiyat uygulanmayacağını söyledi. Erdoğan, Diyarbakır Valiliği'ni ziyaretinden sonra Türkiye Odalar ve Borsalar Birliği TOBB tarafından düzenlenen "Güneydoğu Anadolu Bölgesi Ekonomi Zirvesi" toplantısına katıldı. 
     Erdoğan, burada yaptığı konuşmada, Enerji Piyasası Düzenleme Kurulu EPDK tarafından yapılan, kaçak elektriğin önlenmesi amacıyla illere göre farklı fiyat uygulamasıyla ilgili çalışmalara değinerek, şöyle dedi "Konu, Enerji Piyasası Düzenleme Kurumu'ndan EPDK bize geldi. Bakanlar Kurulu'ndan geçmiş değil. Sözünü sizlere veriyorum. Kesinlikle enerji fiyatlarında, enerji kaybından dolayı oluşacak farkların bedelinin illere farklı şekilde ödetilmesi olmayacaktır. Böyle bir yanlış uygulama olamaz." 
     
     Habur'u TOBB'a verelim 
     Erdoğan, bölgedeki oda başkanları ve Fenerbahçe Kulübü Başkanı Aziz Yıldırım'ın da bulunduğu Güneydoğu Anadolu Bölgesi Ekonomik Zirvesi'ndeki konuşmasında TOBB Başkanı Hisarcıklıoğlu'na da "Gelin Habur'u size verelim, modernize edin. Uluslararası Nakliyeciler Derneği nasıl Gürbulak'ı modernize ettiyse, hemen burda Habur'u size verelim. Yap işlet modeli ile tesisinizi kurunuz" diye seslendi. Hisarcıklıoğlu da Başbakan'ın teklifini "Olur Başbakanım" diyerek yanıtladı. 
     Erdoğan, daha sonra ilk kez Diyarbakır'da uygulanacak olan mikro kredinin çeklerini 10 kadına dağıttı. Parayı ne yapacaklarını soran Erdoğan'a kadınlar, "İnek alacağız, fırın kuracağız" diye cevap verdi. 
     
'Kanun yerine timsah hakimiyeti olur' uyarısı      TOBB Başkanı Rifat Hisarcıklıoğlu, Güneydoğu Anadolu Bölgesi Ekonomi Zirvesi'nde yaptığı konuşmada, Türkiye'nin ilk defa kamu eliyle değil, tamamen özel sektöre bağlı olarak büyüme yaşadığını söyledi. 
     Hisarcıklıoğlu, kamu harcamaları azaldığı halde, özel sektörün dinamizmi ile yüzde 8'e yakın bir büyüme sağlandığını belirterek, şöyle konuştu "Son beş yılın en büyük kapasite kullanım oranları yakalandı." 
     
     'Timsah hakimiyeti' 
     Hisarcıklıoğlu, SSK yolsuzluğunda yaşanan olaylara da değinerek, şöyle dedi "Soygun boyutu 5 milyar dolara ulaşmıştır. Günlerden cumartesi, bankalar kapalı ve tüm mal varlıklarına el konulmuş olmasına rağmen sanıkların her biri 100 bin dolar kefalet parasını bulabiliyor. Adalet Bakanı Müsteşar vekilininde gece yarısı cep telefonu ile talimat verip vezneyi açtırması ile hapisten çıkıyorlar. Bu yolsuzluk örnekleri toplumdaki adalet duygusunu incitti. Kanun hakimiyeti yoksa, timsah hakimiyeti vardır." 
     

</TEXT>
</DOC>
