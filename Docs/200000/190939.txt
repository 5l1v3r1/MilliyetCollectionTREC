<DOC>
<DOCNO> 190939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun06.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin asker göndermesi için anlaşma umudumuz sürüyor' 
</HEADLINE>
<TEXT>

     ABD, Türkiye'nin Irak'a asker göndermesi konusunda bütün tarafları tatmin edecek bir anlaşmaya ulaşılabileceğine yönelik umudunu koruduğunu bildirdi. 
     ABD Dışişleri Bakanlığı sözcülerinden Adam Ereli, düzenlediği basın toplantısında, ABD'nin Irak'taki yöneticisi Paul Bremer'ın, Irak'a Türk askeri planından vazgeçilmesini istediği haberlerinin hatırlatılması üzerine, ''Türkiye'nin, Irak'ın istikrarına önemli katkıda bulunabileceğine kuvvetle inanıyoruz. Sonunda bütün tarafları tatmin edecek bir anlaşmaya ulaşılabileceği konusunda umudumuzu koruyoruz'' dedi. 
     Ereli, ABD ile Türkiye arasında asker göndermeye ilişkin diplomatik temasların sürdüğünü kaydetti ve ''asker gönderme konusunda Türk hükümeti ve ordusuyla yakın danışma içindeyiz. Aynı zamanda Iraklılar ve Irak Geçici Hükümet Konseyi GHK ile de temastayız'' diye konuştu. 
     Bremer'ın, Türk askerinden vazgeçilmesini istediği haberlerine karşılık Ereli, ''Büyükelçi Bremer'ın sözlerinin tercümesini, Bremer'a veya koalisyon yönetimine bırakıyorum'' dedi. 
     Bir gazetecinin, Türk askerinin Irak'a gitmesi için GHK'nın onayının şart olup olmadığı sorusuna karşılık Ereli, ''Biz bunu bütün ilgili tarafları tatmin edecek şekilde yapmak istiyoruz. Türkler, Iraklılar ve bizim koalisyon ortaklarımız içindeki diğer güçler. Amacımız, Irak'ın güvenliğini artırmaya yardım etmek. Bu çerçevede Iraklıların görüşleri ve ihtiyaçları önemli'' yanıtını verdi. 
     
</TEXT>
</DOC>
