<DOC>
<DOCNO> 170052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur03.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Oxana, eroin kurbanı 
</HEADLINE>
<TEXT>

     Recep AKTEPE- Teslime TOSUN- Soner KOCAER ANTALYA, DHA . 
     

ANTALYA'da ağzında kaşıkla ölü olarak bulunan 23 yaşındaki Ukraynalı Oxana Sheleytova'nın ölümündeki sır perdesi aralandı. Doku örnekleri İstanbul'daki Polis Kriminal Laboratuvarı'na gönderilen Ukraynalı genç kadının, bir uyuşturucu partisi sırasında vücuduna aşırı dozda eroin enjekte ederek öldüğü ortaya çıktı. Polis, Oxana'nın arkadaşı Ukraynalı 2 kadını gözaltına alırken, genç kadının öldüğü evi bir süre önce kiralayan Rus uyruklu Olena Balaban adlı kadının ise ifadesine başvurdu. Viti adlı Ukraynalı bir kadın ile olay gecesi evde oldukları belirlenen 2 erkek ise aranıyor. 
     Konyaaltı Caddesi'ndeki Aktaş Apartmanı'nın 7'nci katındaki dairede 12 Temmuz günü boğazına kaşık sokulmuş ve bilekleri kesilmiş olarak ölü bulunan Ukraynalı Oxana Sheleytova'nın Antalya Devlet Hastanesi'nde yapılan otopsisinde kesin sonuç çıkmayınca, cesetten alınan doku örnekleri İstanbul'a gönderildi. İstanbul Polis Kriminal Laboratuvarı'nda yapılan incelemede, Oxana'nın ölüm nedeninin aşırı dozda eroin olduğu saptandı. Bu gelişme üzerine soruşturmayı genişleten Antalya polisi, Oxana'nın öldüğü gece onunla aynı evde olduklarını belirlediği 28 yaşındaki Galina Marintsova ve 21 yaşındaki Julyata Yuavalsya adlı Ukraynalı kadınları gözaltına aldı. Ayrıca, olay gecesi evde bulunmayan ancak daireyi kiralayan kişi olduğu belirlenen Olena Balaban adlı Rus kadın da ifadesine başvurulmak üzere Emniyet'e getirildi. 
     
     3 YILDIR KAÇAK YAŞIYORDU 

     Ukraynalı Galina Marintsova, ifadesinde Oxana'nın ölümünü en ince ayrıntısına kadar şöyle anlattı 
     "Soyadını bilmediğim Ukraynalı Viti adlı bir kadın, olay gecesi beni telefonla arayarak, Oxana'nın eroin komasına girdiğini söyledi. Anlattığına göre 2 erkekle birlikte Olena'nın evinde uyuşturucu almışlar. Bu sırada koluna, bacağına ve boynuna eroin enjekte eden Oxana komaya girmiş. 3 yıl önce Alanya'da pasaportunu kaybeden Oxana Antalya'da kaçak olarak yaşıyordu. Bu yüzden 112 Acil'i aramamışlar. Arkadaşımız daha da fenalaşınca, 2 erkek evden kaçmış. Viti, bizim hemen gelmemizi söyledi. Biz eve gittiğimizde Viti'nin evde olmadığını gördük. Sanırım o da korkup kaçmış. Oxana salonda boylu boyunca yatıyordu, ağzından ve burnundan kanlar geliyordu.'' 
     
     BİLEKLERİNİ KESTİM 

     Ukrayna'da eroinman bir erkekle evli olduğunu ve uyuşturucu komasına girenler konusunda tecrübesi bulunduğunu anlatan Galina Marintsova, şöyle devam etti 
     "Eşim eroin komasına girdiğinde onun bileklerinde küçük kesikler yapıp, uyuşturuculu kanını akıtır ve rahatlatırdım. Oxana'ya da aynı şeyi yaptım. Kaşık sokarak ağzını açtım, böylece nefes almasını sağlamak istedim. Ancak tüm çabalarım boşa gitti. Oxana çoktan ölmüştü. Arkadaşım Julyata ile evde bir süre daha bekledik. Sonra biz de korkup olay yerinden kaçtık.'' Olay gecesi evde olmayan ve daireyi bir süre önce kiraladığını söyleyen Rus uyruklu Olena Balaban ise, "Ben evde yoktum. Hiçbirşeyden haberim yok. Sabah eve geldiğimde Oxana'yı ölü buldum ve polisi aradım'' dedi. Kadınlar daha sonra topluca Cumhuriyet Savcılığı'na sevkedildi. Üç kadının savcılıkta ifadesi sürerken, polis, olayla ilgili soyadı belirlemeyen Ukraynalı Viti adlı kadın ile uyuşturucu partisine katılan 2 erkeği arıyor. 
     
     SERBEST BIRAKILDILAR 

     Antalya'da 12 Temmuz günü ölü bulunan ve eroin koması sonucu öldüğü anlaşılan Ukraynalı Oxana Sheleytova'nın polis tarafından gözaltına alınan arkadaşları Galina Marintsova ve Julyata Yuavalsya, savcılıktaki ifadelerinin ardından sevkedildikleri nöbetçi mahkeme tarafından serbest bırakıldı. 
     Galina Marintsova, polisteki ifadelerini savcılık ve mahkemede de tekrarladı. Ukraynalı kadın, "Oxana eroin komasına girmişti. Nefes alabilmesi için ağzına kaşık soktum. Uyuşturuculu kanın akıp rahatlaması için de bileklerinde küçük kesikler yaptım. Ama Oxana'yı kurtaramadım'' dedi. Julyata Yuavalsya da, Galina ile birlikte eve geldiğini, ancak hiçbir şeye karışmadığını söyledi. İfadeleri alınan Ukraynalı iki kadın serbest bırakıldı. 
     
</TEXT>
</DOC>
