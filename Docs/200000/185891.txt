<DOC>
<DOCNO> 185891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun10.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
H kimin ağır cezasına onay 
</HEADLINE>
<TEXT>

   Arsaların yasaya aykırı satışına izin veren Altın'ın 1 milyon 710 bin liralık ağır para cezası onandı 
   
   Küçükçekmece eski İcra Tetkik Merci Hakimi Nurettin Altın hakkında, İmar Yasası'na aykırı biçimde, kanuna karşı hile kullanılarak toplam 346 dosyadaki arsaların icra yoluyla satışına izin verdiği gerekçesiyle 4. Ceza Dairesi'nin verdiği ceza, Yargıtay Ceza Genel Kurulu tarafından onandı. "Görevi kötüye kullanmak" suçundan 1 milyon 710 bin lira ağır para cezası ile 2 ay 27 gün memuriyetten men cezası verilen Altın'ın, cezaları ertelendi. 1995'teki teftiş sonucunda düzenlenen raporlara, aykırı biçimde işlem yapılmasına göz yumduğu iddia edilen Altın hakkında, Eyüp 2. Ağır Ceza Mahkemesi'nce soruşturma açılmasına karar verildi. Soruşturmada, Altın'la icra müdürlerinin mafyadan parsel başına 200'er dolar "komisyon" alarak yasaya uygun olmayan hacizleri kabul ettikleri ve dosya başına da 50 milyon aldıkları öne sürüldü. Altın'ın toplam 346 dosyada yargılanması gerektiği kararına varıldı. 
   Yargıtay 4. Ceza Dairesi de, Altın'ın adli tatil döneminde yerine bakan Afife Yıldırım'ın da aralarında bulunduğu tanıkları dinledi. Yıldırım'ın benzeri biçimde itirazları reddettiği ve bu kararların Yargıtay'ca onandığı 4.Ceza Dairesi'nce saptandı. 
   
   5 yıl erteleme 
   4. Ceza Dairesi, Hakim Altın'a, TCK'nın "görevi kötüye kullanmak" suçunu düzenleyen 240 2. maddesi uyarınca toplam 1 milyon 710 bin lira ağır para ve 2 ay 27 gün memuriyetten men cezası verdi. Suç tarihinin 1997'ye ait olması nedeniyle Daire, bu cezaları 4616 sayılı Af Yasası uyarınca 5 yıllığına erteledi. Bu süre içerisinde Altın'ın, benzeri veya daha ağır bir cezayı gerektirecek suç işlemesi durumunda 1.7 milyonluk ağır cezayı ödemesi gerekecek. Altın'ın temyiz başvurusu, Ceza Genel Kurulu'nca reddederek cezayı onadı. 
   
   
</TEXT>
</DOC>
