<DOC>
<DOCNO> 181598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/aspo.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SERVET KAPIDA 
</HEADLINE>
<TEXT>

   Aziz Yıldırım, halka arzın aralık ayı içinde tamamlanacağını ve en az 30 milyon dolar gelir beklediklerini müjdeledi, "Kulüp 3-5 milyon dolar verecek aday arayışlarıyla büyümez" dedi 
      ENGİN VEREL 

   
   Göndermeler yaptı 
   FENERBAHÇE Başkanı Aziz Yıldırım, kulübün geleceğini yakından ilgilendiren konularda çarpıcı açıklamalar yaptı. Yıldırım, halka arzın aralık ayı içinde tamamlanacağını ve hisselerinin işlem görmeye başlayacağını dile getirdi. Yeni başkan adayları çıkarma uğraşı veren rakiplerine de göndermelerde bulunan Aziz Yıldırım, "Onlar paralı başkan arayışındayken, ben Fenerbahçe'ye nasıl para kazandıracağımı düşünüyorum" diye konuştu. 
   
   'Küçük düşünceler' 
   YILDIRIM, 3 - 5 milyon dolar verecek başkan adayı arayışlarının Fenerbahçe'yi büyütmeyeceğini de iddia etti. Fenerbahçe Başkanı "Halka arzdan bunun en az 5 - 6 katını elde edeceğiz. Kulübün çalışanlarına aylık ödenen rakam 100, SSK primleri, elektrik, su gibi masraflar 50 milyar lira. Kafasından başkanlık geçen kişilerin, stadı, iş merkezini ve Kenan Evren Lisesi'nin yıkımından dolayı yapılacak 3 okulu bitirecek gücü olması gerekir" dedi. 
   
   Merhaba arkadaşlar    Şubat kongresine hazırlanan Fenerbahçe'de Başkan Aziz Yıldırım, küskün olduğu gruplar ile yavaş yavaş diyaloğa girmeye başladı 
   

   Zeytin dalı 
   AZİZ Yıldırım, kendisine muhalefet eden küskün gruplarla anlaşmanın yollarını arıyor. Kurucuları arasında yer aldığı 1907'nin yaptığı muhalefeti kırmak amacıyla, grubun ileri gelenlerine barış mesajları gönderen Yıldırım, diğer gruplarla da kademeli olarak uzlaşma yolları arıyor. Karşısına aday çıkması halinde kongre öncesi güç kazanmak için tarzını değiştirecek olan Yıldırım'ın, tesisleşme silahıyla da üyeleri etkilemek için düğmeye bastığı belirlendi. 
   
   Grupsuzlar kozu 
   BAŞKAN Yıldırım, 1907 Derneği ile uzlaşma sağladığı takdirde, sırayla diğer grupların da desteğini arayacak. Bu arada kongre üyesi olup, herhangi bir grupla bağlantısı olmayan Fenerbahçeliler de, Aziz Yıldırım'ın ilgisiyle karşılaşıyor. Sosyal tesislerin Ocak ayında bitmesi için kesin talimat veren Yıldırım, buranın açılışından sonra tüm gruplara ve kongre üyelerine yemekler düzenleyerek oy toplamaya çalışacak. 
   
   
</TEXT>
</DOC>
