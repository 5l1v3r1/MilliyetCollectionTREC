<DOC>
<DOCNO> 182527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur30.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar açıldı, tören uzayınca öğrencilerin 5'i bayıldı... 
</HEADLINE>
<TEXT>

     - İlköğretim okulları ve liselerde 2003-2004 eğitim öğretim yılı, tüm yurtta düzenlenen törenlerle başladı. 
     Tokat'ta, Cumhuriyet Meydanı'ndaki Atatürk Anıtı'na çelenk konulmasıyla başlayan törenlere, Yeşilbağ İlköğretim Okulu'nda devam edildi. 
     Tokat Valisi Ayhan Nasuhbeyoğlu, Milli Eğitimi Müdürü Ömer Albayrak ve Belediye Başkanı Nizamettin Aydın'ın konuşma yaptığı programda, Vali Nasuhbeyoğlu konuşurken, yaklaşık bir saattir töreni ayakta izleyen öğrencilerden 5'i, aşırı sıcağa ve yorgunluğa dayanamayarak baygınlık geçirdi. 
     Tören yerinde hazır tutulan 112 Hızır Acil Servis ekibinin, okul bahçesinde ilk müdahalelerini yaptığı öğrencilere su ve ayran içirildi. Öğrencilerden 2'si, ambulansla evlerine götürüldü. 
     
     BİNGÖL 
     Bingöl Valisi Hüseyin Avni Coş, Kazım Karabekir İlköğretim Okulu'ndaki törende, depremde hasar gören okulların onarımının dönem sonuna kadar tamamlanacağını söyledi. 
     Yeni eğitim döneminde çadırda eğitim gören öğrenci bulunmadığını belirten Vali Coş, şöyle devam etti 
     ''Depremden sonra çadırda devam eden eğitim, yerleşik düzende verilmeye başlandı. Depremde yıkılan okullardaki öğrenciler, sağlam okullara yerleştirildi. Hafif ve orta hasarlı okulların onarılması işlemleri sürdürülüyor. Okulların onarımı, dönem sonunda tamamlanmış olacak. 2004-2005 eğitim öğretim yılına her türlü sorunumuz giderilmiş olarak gireceğiz.'' 
     
     SİVAS-GÜMÜŞHANE 
     Sivas Valisi Hasan Canpolat, Ozmuş Köyü'ndeki ilköğretim okulu açılışında, bilginin paha biçilemeyen bir kıymet olduğunu belirterek, ''Bilgi üreten bütün ülkeler dünya üzerinde büyük güç haline geliyorlar'' dedi. 
     Hükümetin gündeminde eğitim ve sağlığın ön planda olduğunu belirten Vali Canpolat, ''Eğer Türkiye ayakta kalacaksa bilim ve teknolojiyi üretmek zorundadır. Gençleri ezberci değil, araştıran ve geliştiren insanlar olarak yetiştirmemiz gerekiyor'' diye konuştu. 
     Gümüşhane Valisi Hasan Basri Güzeloğlu ise milli eğitimden beklentilerinin çok yüksek olduğunu dile getirdi. Vali Güzeloğlu, ''Özel İdare bütçesinin yüzde 30'unu eğitim ve öğretim için harcayacağım'' diye konuştu. 
     
     ZONGULDAK-AYDIN 
     Zonguldak Valisi Yavuz Erkmen, Yayla İlköğretim Okulu'ndaki törende, il genelinde yaklaşık 116 bin öğrencinin öğrenim göreceğini, el ele verildiği takdirde sorunların aşılabileceğini söyledi. Erkmen, hayırsever vatandaşları katkıda bulunmaya davet etti. 
     Aydın Valisi Muharrem Göktayoğlu da yazılı açıklamasında, ''Beceriye ve uygulamaya yönelmeyen ve dönüşmeyen bilginin değeri sınırlıdır'' dedi. Göktayoğlu, velilerin kesinlikle öğretmen ve yöneticilerle işbirliği yapmak zorunda olduğunu, okulun sadece öğrencilerin değil, anne ve babaların da ikinci evi olması gerektiğini belirtti. 
     
     VAN-ÇANAKKALE 
     Saray İlçesi'nde yapımı tamamlanan Yatılı İlköğretim Bölge Okulu'nun açılışına katılan Van Valisi Hikmet Tan, bu okulun kırsal alandaki çocuklar için önemli bir fırsat olduğunu söyledi. 
     Van'daki öğrenci sayısının 204 bin 83 olduğunu, bunun 66 bininin kızlardan oluştuğunu bildiren Tan, Van'daki nüfusun yarısının kadın olduğuna işaret ederek, ''Buna rağmen ilimizdeki kızların okula devam etme oranı düşüktür. UNICEF'in katkılarıyla başlatılan 'Haydi Kızlar Okula' kampanyası kapsamında yürütülen çalışmalardan aldığımız sonuçlar ümit vericidir'' dedi. 
     Çanakkale Milli Eğitim Müdürü Hüseyin Yıldız, Özlem Kayalı İlköğretim Okulu'ndaki törende, öğretmenlerin öğrencilerini, etki altında kalmadan, Türk milli eğitim ilkeleri doğrultusunda yetiştirdiğini ifade etti. 
     
     ANTAKYA-TRABZON 
     Hatay Vali Vekili Cafer Odabaş, Haydar Mursaloğlu İlköğretim Okulu'ndaki törende, çağdaş eğitim-öğretim için tüm imkanların seferber edildiğini belirterek, ''Hedefimiz, tüm okullarımızın bilgisayarla donatılmasıdır'' dedi. 
     Trabzon Valisi Aslan Yıldırım, Bener Cordan İlköğretim Okulu'ndaki törende, gençlere en yüksek hedef olan, muasır medeniyetler seviyesinin gösterilmesi gerektiğini belirterek, ''Genç kitleyi okutmak, Cumhuriyetin ve çağın niteliklerine göre eğitmek zorundayız. Bunu gerçekleştirebilmek kolay değildir. Bu zorluklar ancak yapılacak güç birliğiyle aşılabilir'' dedi. 
     
     DİĞER İLLER 
     Muğla Valisi Hüseyin Aksoy, Atatürk İlköğretim Okulu'ndaki törende, ilköğretimin modern çağın gereklerine göre verilmesi gerektiğini ifade ederek, okul ve derslik sorununun devlet-vatandaş işbirliğiyle çözümlenmesi için çaba sarf edildiğini anlattı. Vali Aksoy, Muğla'daki hayırsever kişi ve kuruluşları okul ve derslik yapımına davet etti. 
     Muş'ta yapımı tamamlanan 30 derslikli, 960 Öğrenci kapasiteli İlyas Sami İlköğretim Okulu törenle hizmete açıldı. Vali Yıldırım Kartal, törende, yeni eğitim ve öğretim döneminde il genelinde toplam 90 bin 351 öğrencinin öğrenim göreceğini, ilde kapalı okul bulunmadığını söyledi. 
     Ağrı 15 Nisan İlköğretim Okulu'ndaki törende konuşan Ağrı Valisi Hüseyin Yavuzdemir ise okul yaptırmak isteyenlere gereken desteği vereceklerini belirterek, ''Çocuklarınızı çobanlık yapmaya zorlamayın. Çoban olmak istemeyen çocukları biz okutacağız. Tüm okul masraflarını Valilik olarak karşılayacağız. Yeter ki çocuklarınızı okula gönderin'' diye konuştu. 
     
</TEXT>
</DOC>
