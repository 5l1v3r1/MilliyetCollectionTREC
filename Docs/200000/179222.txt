<DOC>
<DOCNO> 179222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/dunya/dun02.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aday ol' diye yalvarıyorlar 
</HEADLINE>
<TEXT>

   Bush karşısında 2004 başkanlık seçimleri için adı geçen adaylara güvenmeyen Demokrat Parti kurmayları, Hillary Clinton'a aday olması için baskı yapıyor 
      DIŞ HABERLER SERVİSİ 

   
   Irak'taki durumun ABD Başkanı George W. Bush'un reytingini kötü etkilediğini gören Demokratlar, 2004'teki başkanlık seçimi için gözünü Hillary Clinton'a dikti. 
   Daily Telegraph'ın haberine göre, Demokrat Parti yetkilileri, halk tarafından çok sevilen ve anılarını yazdıktan sonra popülaritesi iyice artan eski Başkan Bill Clinton'ın eşi Hillary'nin Bush'u yenebilecek tek aday olacağına inanıyor. Bu nedenle 2004'te aday olmayacağını açıklamasına karşın 2008'deki yarışta adaylığını göz ardı etmeyen Hillary'ye "Daha erken, daha iyi. İndir onları kızım" şeklinde mesajlar yağıyor. 
   Demokrat Parti kurmayları, 2004 seçimleri için adaylığından söz edilen dokuz kişiden hiçbirinin Bush'u yenebilecek güçte olmadığını düşünüyor. Bir Demokrat Parti yetkilisi, "Bunu Hillary başarabilir. Bizi Bush'tan kurtarabilir" diyerek eski başkanın eşine olan inancını vurguluyor. 
   Hillary'nin siyasi arenada bir star olması ve güçlü bir çevreye sahip bulunması eski First Lady'yi dokuz Demokrat aday adayı içinde Bush'a karşı şanslı kılıyor. 
   
   
</TEXT>
</DOC>
