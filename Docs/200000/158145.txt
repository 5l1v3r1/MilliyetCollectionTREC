<DOC>
<DOCNO> 158145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/siyaset/siy04.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada zoraki buluşma 
</HEADLINE>
<TEXT>

Erdoğan, karşılaşmamaya çalıştığı Hoca'yla ilk kez uçakta bir araya geldi. Başbakan, tokalaşıp 'Merhaba' dediği Erbakan'la yol boyunca konuşmadı 
     ELÇİN ERGÜN, SİNAN TOROS 

     Başbakan Recep Tayyip Erdoğan, siyasi hayatına yanında başladığı SP lideri Necmettin Erbakan'la, Başbakanlık görevine geldikten sonra ilk kez uçakta bir araya geldi. Erdoğan, "Merhaba hocam" dediği Erbakan'la, yol boyunca konuşmadı. Erdoğan, dün akşam Çırağan'daki yemeğe katılmak için gittiği İstanbul'a Erbakan ve eşiyle uçtu. "Business Class"ta aynı sırada oturan ve aralarında koridor bulunan Erbakan'ın yanında eşi, Erdoğan'ın yanında da AKP'li Şaban Dişli yer aldı. Erbakan ve eşi "1D" ile "1F", Erdoğan ve Dişli de "2A"ve 2B" numaralı koltuklarda oturdu. Erdoğan uçağa biner binmez, önce eşine, ardından da Erbakan'a tokalaşarak "Merhaba hocam" diye selam verdi. Yan yana görüntü vermekten kaçınan ve 45 dakikalık yol boyunca hiç konuşmayan Erdoğan ve Erbakan, inerken de birbirlerine jest yaptı. Hocasına "Buyurun" diyen Erdoğan'a, Erbakan, "Önce siz buyurun. Sizi bekleyenler var" dedi. Uçaktan ilk inen yolcu Erdoğan oldu. 18.00 uçağının yanı sıra bir sonraki uçakta da yer ayırtan Erdoğan, bir ay önce İstanbul'a gideceği tarifeli uçağa Erbakan bulunduğu için binmemişti. 
     
'Türkiye'de yatırım yapmaya hazırız'      SERHAT OĞUZ İstanbul 

     Başbakan Erdoğan ile Kazakistan Cumhurbaşkanı Nursultan Nazarbayev, Türk Kazak İş Konseyi'nin Çırağan'daki yemeğinde bir araya geldi. Erdoğan'la tokalaşan Nazarbayev, "Dış borcumuz Gayrisafi Milli Hasıla'nın sadece yüzde 10'u, Türkiye'de ise yüzde 80'i oluşturuyor. Türkiye'de yatırım yapmaya hazırız" dedi. Erdoğan da iki ülke arasındaki ticaret hacmini 1 milyar doların üzerine çıkarmak gerektiğini ifade etti. 
     

</TEXT>
</DOC>
