<DOC>
<DOCNO> 172452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/siyaset/siy01.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2B'lerin satışı yasalaştı 
</HEADLINE>
<TEXT>

   Milletvekili yaşının 25'e indirilmesi ve orman niteliğini kaybeden arazilerin satışına ilişkin anayasa değişikliği, doğrudan referandum sınırı olan 367 aşılarak 368 oyla kabul edildi. Şimdi gözler Sezer'de 
   ANKARA Milliyet 

   
   Cumhurbaşkanı Sezer'in Meclis'e iade ettiği orman niteliğini yitiren arazilerin 2B satışı ve milletvekili yaşının 25'e indirilmesine ilişkin anayasa değişikliği, AKP'nin yoğun çabaları sonucu doğrudan referandum tehlikesi 367 1 oyla aşılarak 368 oyla kabul edildi.Yasanın akıbetini Sezer belirleyecek. Sezer'in, vetolu yasada değişiklik yapılması nedeniyle yeniden veto etme, yasayı onaylama, tümünü veya maddelerini referanduma götürme yetkisi bulunuyor. 
   Oylama öncesinde Başbakan Recep Tayyip Erdoğan, milletvekillerini "Bizim için çok önemli bir değişiklik, fire istemiyorum" diye uyardı. Tek oyu bile kaybetmeye göze alamayan AKP, oturumu oy hakkı bulunmayan TBMM Başkanı Bülent Arınç'ın yönetmesini rica etti ve Şanlıurfa Bağımsız Milletvekili Sabahattin Cevheri transfer edilerek sandalye sayısı 366'ya çıkarıldı. Ancak bu önlemlerle Bağımsızlar, DYP ve ANAP'lıları ikna çabaları ilk oylamada yeterli olmadı. Seçilme yaşını 25'e indiren 1. maddenin oylamasında 372 oy kullanılırken 365 kabul, 3 ret, 3 boş ve 1 geçersiz oy çıktı. Oylamaya DYP lideri Mehmet Ağar yetişemedi. 
   
   Arınç'tan AKP'ye uyarı 
   Arınç, referandum şaşkınlığı yaşayan AKP'lileri "Gerginliğe gerek yok" diye uyarırken, orman vasfını yitirmiş arazilerin satışına olanak veren 2. maddenin oylamasına geçildiğinde bazı AKP'liler oy kabinlerinin önündeki milletvekillerini kontrol etmeye kalktı. Arınç, CHP'lilerin itirazı üzerine "İdare amiri arkadaşlar, müdahale edin" diye talimat verdi. Arınç'ın düzeni sağlamakta zorlandığı oylamada, AKP'liler Ağar'ın yetiştiği ve 372 vekilin katıldığı oylamada ret oyu çıkmayıp 369 kabul oyu bulununca rahatladı. 
   Anayasa değişikliğinin milletvekili seçilme yaşının 25'e düşürülmesi ile orman niteliğini yitiren arazilerin satışına ilişkin maddelerin halkoyuna sunulması halinde tümüyle oylanmasını öngören yürürlük maddesi de oylamaya katılan 371 milletvekilinin tümünün oyuyla kabul edildi. 
   371 vekilin katıldığı yasanın tümünün oylamasında 368 kabul, 2 geçersiz 1 de boş oy çıktı. 
   
</TEXT>
</DOC>
