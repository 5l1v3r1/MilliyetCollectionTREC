<DOC>
<DOCNO> 154463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur17.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Depremin yarattığı hasar 9 şiddetindeki depreme eşit" 
</HEADLINE>
<TEXT>

     Bingöl'de meydana gelen depremin, 9 şiddetinde bir depremin oluşturabileceği hasara yol açtığı belirtildi. 
     Atatürk Üniversitesi A.Ü Mühendislik Fakültesi'nden 4 kişilik ekip Bingöl'de zemin ve inşaat incelemesi çalışmalarına başladı. 
     İnşat Bölümü Öğretim Üyelerinden Salih Bayraktutan, depremin büyüklüğünü kendilerinin 6.0 olarak değerlendirdiğini belirterek, ancak yol açtığı hasarın 9 şiddetindeki gibi olduğunu ifade etti. 
     Bayraktutan hasarın fazla olmasının temel nedeninin yanlış işçilik olduğuna dikkat çekerek, ''Yaptığımız incelemelerde Bingöl'de zemin ve projelerin iyi olduğunu gördük. Ancak depremin etkisinin fazla olmasının nedeni işçilik hatasıdır. Bu nedenle 6.0 büyüklüğünde olan depremin verdiği hasar 9.0 şiddetindeki depremin verdiği hasar gibi olmuştur'' dedi. 
     Deprem bölgesinde 10 farklı yerde temel sondajı yapacaklarını belirten Bayraktutan, alacakları örneklerden zeminin jeoteknik özelliklerini tespit edeceklerini kaydetti. 
     Bayraktutan ayrıca bölgede aktif deprem fay haritasının da çizileceğini sözlerine ekledi. 
     
</TEXT>
</DOC>
