<DOC>
<DOCNO> 194057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo15.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatlanan Kaan Dobra da 10 gün yok... 
</HEADLINE>
<TEXT>

     Ligde hafta sonunda deplasmanda Gençlerbirliği ile karşılaşacak yenilgisiz lider Beşiktaş'ta, Sergen'den sonra, Kaan Dobra'nın da sakatlığı nedeniyle bu maçta forma giyemeyeceği açıklandı. 
     Kulüp doktoru Yalçın Yavuzer, sağ uyluk adalesinde çekme olan Kaan Dobra'nın Gençlerbirliği maçında forma giymeyeceğini söyledi. Yavuzer, Kaan'ın 10 gün dinlendirileceğini ve bu süre içinde tam olarak iyileşebileceğini dile getirdi. 
     Diğer sakat oyuncuların durumu konusunda da bilgi veren Yavuzer, şunları söyledi 
     ''Ahmet Dursun'un sol dizinin arka tarafında zaman zaman ağrı oluyor. Bu ağrılar sürekli var. Bu oyuncunun dün MR'ını çektirdik, ancak birşey çıkmadı. Ahmet Dursun, her seferinde bu ağrılardan şikayet ediyor. Biz de kendisine tedavi uyguluyoruz. Yine de Ahmet Dursun, Gençlerbirliği maçında forma giyebilecek. İlhan Mansız'ın ise herhangi bir sıkıntısı yok. Giunti'nin de dünkü antrenman öncesi ayak bileğinden şikayeti vardı. İdman öncesi tedavisini yaptık. Bu oyuncu da idmanda takımla çalıştı. Bir sorunu bulunmuyor. Kısacası takımda Sergen ve Kaan Dobra'nın dışında eksik oyuncumuz yok.'' 
     
</TEXT>
</DOC>
