<DOC>
<DOCNO> 159383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/aspo.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk basınına yumuşak mesajlar veren Lucescu, Rumen medyasına içini döktü 
</HEADLINE>
<TEXT>
TERİM YANLIŞ YAPTI 
Beşiktaş'ı 100. yılında şampiyonluğa ulaştıran tecrübeli teknik adam, Fatih Terim konusunda ilk kez ülkesinin basınına konuştu, "Geri gelmesi bana göre doğru değildi. Çoğu Galatasaraylı bu yüzden Beşiktaşlı oldu" dedi 
     BÜNYAMİN OSMAN 

     'Fedak rlık yaptılar' 
     GALATASARAY maçı sonrası Lucescu'nun peşini sadece Türk gazetecileri değil, ülkesinden gelen medya mensupları da bırakmadı. Şampiyonluğa ulaşan Rumen hocanın bir yıllık öyküsünü onlar da merak ediyordu. Ve tecrübeli çalıştırıcı, Rumen basınına içini döktü, tüm düşüncelerini saklamadan tek tek anlattı. İlk olarak Fatih Terim olayına değindi ve "Kulübü bir fedak rlık yapıp onu geri çağırdı. Ancak Galatasaray'a dönmesi bana göre doğru değildi" ifadesini kullandı. 
     
     'Beyinlerini yıkadım' 
     LUCESCU, Terim'in göreve getirilmesiyle bir çok Galatasaraylı'nın Beşiktaş'a geçtiğini de ileri sürdü. Siyah - Beyazlı takımda kazandığı şampiyonluğun kendisini daha fazla mutlu ettiğini belirten Rumen hoca, "Çünkü takımı sıfırdan yarattım. Önceleri nereden başlayacağımı bilmiyordum. Bir inşaatçı, bir badanacı gibi revizyon yaptım. Futbolcular kazanmasını unutmuştu. Beyinlerini yıkadım. İlk 10-15 hafta Galatasaray'ın puan farkını açmasından korkuyordum, olmadı" dedi. 
     
     'Daha iyi olmalıyız' 
     DİYARBAKIR maçı sonrası büyük sıkıntıya düştüğünü de sözlerine ekleyen Lucescu, "Genel anlamda takımın randımanından çok da memnun sayılmam. Oyun olarak o kadar iyi değildik. Ben akılla ve mantıkla oynayan bir Beşiktaş istiyorum. Eğer bir futbolcu akıllı ise ondan daha çok faydalanırsınız. Mesela Sergen. Uslu bir Sergen'i sadece futbolla uğraşan bir Sergen'i Hagi ile kıyaslayabilirim. Ama Sergen'in bu hali bile benim için yeterli" diye konuştu. 
     
     'İtalya'da çok kalmışım' 
     TÜRKİYE'DE gördüğü aşırı sevginin kendisini çok etkilediğini de ifade eden tecrübeli teknik adam, "Keşke İtalya'da o kadar fazla kalmasaydım. Hiçbir teklif artık beni buradan ayıramaz. Sırf sizin için takım değiştiren insanları görmek nadir rastlanan bir durumdur" dedi. Lucescu, Şampiyonlar Ligi için de "Umarım oyuncular bu vitrinin önemini anlar. Avrupa'nın en büyük takımlarına karşı mücadele vereceğiz. Bu ruh haline çabuk alışmaları gerekecek" yorumunda bulundu. 
     

</TEXT>
</DOC>
