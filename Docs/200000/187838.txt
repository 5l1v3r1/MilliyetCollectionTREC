<DOC>
<DOCNO> 187838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur16.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de personel servisi kaldırıldı... 
</HEADLINE>
<TEXT>

     TBMM Başkanı Bülent Arınç, Meclis personel servisinin bugünden itibaren tamamen kaldırıldığını bildirerek, çoğu ekonomik ömrünü tamamlamış servis araçlarının da Maliye Bakanlığı'na devredileceğini, faal araçlarla ihtiyaç duyulan güzergahlarda ve saat 22.00'den sonraki çalışmalarda nöbetçi kalan personel için servisin süreceğini söyledi. 
     Arınç, TBMM Başkanlık Divanı'nın İkinci Yasamı Yılı'nın ilk toplantısında alınan kararları açıklarken, Divan'ın rutin olarak bazı komisyonlara Genel Kurul'un toplandığı saatlerde çalışma izni verdiğini belirtti. Bazı yabancı heyetlerin TBMM adına Türkiye'ye davet edilmeleri konusu ile bazı raporlu ve hasta milletvekillerinin izin ve raporlarının görüşülüp karara bağlandığını ifade eden Arınç, TBMM personel servisi konusunda alınan kararla ilgili de şunları söyledi 
     ''Bu karara göre, bugünden itibaren personel servislerimiz tamamen kaldırılmış bulunmaktadır. Bilindiği gibi TBMM Ulaştırma Müdürlüğü'nde hizmet gören servis araçlarımızın büyük bir kısmı ekonomik ömrünü tamamlamıştır. Bunlar 15 yıl ile 20 yıl arasında modeldedirler ve ekonomik ömürlerini doldurmuşlardır. Dolayısıyla bu servis araçlarıyla servis yapmamız mümkün olmadığı gibi yeni araç alımı da bilindiği üzere tasarruf tedbirleri kapsamında yasaktır. 
     Ekonomik ömrünü tamamlayan otobüsleri Maliye Bakanlığı'na devrediyoruz. Faal olan servis araçlarıyla ihtiyaç duyulan güzergahlarda yardım hizmetli servisi ve Genel Kurul'un 22.00'den sonraki çalışmalarında nöbetçi kalan personel servislerini devam ettiriyoruz.'' TBMM Başkanı Arınç, hem personel servislerinin kaldırılması ile oluşan durum hem de yeni mesai anlayışı çerçevesinde personelin günlük mesai cetvelinin yeniden düzenlendiğini de bildirdi. Arınç, bundan sonra personelin saat 09.30'da işe başlayacağını ve saat 18.30'da da işinden ayrılacağını söyledi. 
     
     KARTLI GEÇİŞ İÇİN PROTOKOL YAPILACAK 
     TBMM Kapusü içerisinde kartlı geçiş sistemi ve elektronik cüzdan uygulaması üzerinde uzun süredir çalıştıklarını da ifade eden Arınç, bununla ilgili olarak bir bankayla protokol imzalanacağını ve TBMM'nin önümüzdeki birkaç ay içinde elektronik kartlı geçiş sistemine kavuşacağını belirtti. 
     TBMM'deki reform çalışmaları kapsamındaki uygulamalara da değinen Arınç, bu kapsamda bir ilki gerçekleştirdiklerini bildirdi. Arınç, geçmiş dönemlerden bu yana bütün milletvekillerinin bir bilgisayara sahip olma arzusu bulunduğuna işaret ederek, ''Başkanlık Divanı'mız, bütün milletvekillerine birer dizüstü bilgisayar verme konusunda karar almış bulunmaktadır. Bunun da milletvekillerimize hayırlı olmasını diliyorum'' dedi. 
     TBMM Başkanı Bülent Arınç, bilgisayar sistemine geçiş ile diğer gelişmeler ve yenilikleri 13 Ekim Pazartesi günü Meclis'te düzenleyeceği basın toplantısı ile kamuoyuna duyuracağını sözlerine ekledi. 
     
</TEXT>
</DOC>
