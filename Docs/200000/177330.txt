<DOC>
<DOCNO> 177330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/guncel/gun05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni nesil bu kafanın eseri mi olacak 
</HEADLINE>
<TEXT>

   66 yıllık ağaçları kestiren okul müdür vekili, kendini 'akıllıca' savundu 'Çevreyi kirleten bu ağaçlar çocukları yaralayabilir' 
      AHMET BAYRAK Muğla DHA 

   
   Muğla'nın Ula ilçesindeki Atatürk İlköğretim Okulu'nun bahçesindeki çam ağaçları, kirlilik yarattığı gerekçesiyle okul müdürü tarafından kestirildi. Ulalılar, çevre ve doğa bilinci verilmesi gereken eğitim yuvasında doğa katliamı yapıldığını savunurken, okulun müdür vekili Ali Gökgedik, tepkiler üzerine "Kozalaklar çocukları yaralayabilirdi" dedi. 
   Muğla Milli Eğitim Müdürlüğü'ne başvurarak okul bahçesinde bulunan ve her biri 66 yaşındaki 18 çam ağacını kestirmek istediğini bildiren Gökgedik'in talebi İl Daimi Encümeni'nce kabul edildi. 
   
   Kerestenin peşine düştü 
   Ağaçlar üç gün önce hızarlarla kesilirken, mahalle sakinlerinin uyarıları hiçbir işe yaramadı. Ağaçların kesilmesi için ilginç gerekçeler sıralayan Gökgedik ise şöyle konuştu "Her canlı büyür ve ölür. 66 yıllık çam ağaçları ölecekti. Tepesindeki dallar tehlike yaratıyordu. 25 metreden düşen bir kozalak, öğrencinin beyin kanaması geçirmesine neden olabilir. Bizim için öğrencilerin hayatı önemli. Ayrıca etrafı çok kirletiyordu. Kesilen ağaçlardan çıkan 25 metreküp kereste de Özel İdare Müdürlüğü aracılığıyla satılacak. Yıllardır ağaçları büyüttük, pisliğini çektik, kerestelerin geliri Özel İdare'ye kalacak." Okul bahçesine 1937'de ağaçları diken öğrencilerden biri olan emekli başgardiyan Hasan Adil Yüksel 73 , haberi duyunca şoke oldu. Yüksel, "Fidanları diktiğimiz günü bile hatırlıyorum. O zaman 2. sınıf öğrencisiydim. Yıllarca suladım, büyüttüm. Ağaçları yerde yatarken görünce evden çıkamadım" diye konuştu. 
   
   
</TEXT>
</DOC>
