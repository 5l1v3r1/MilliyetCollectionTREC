<DOC>
<DOCNO> 187520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko23.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Ekonomi, geri dönülmez iyileşme sürecine girdi 
</HEADLINE>
<TEXT>

     İçişleri Bakanı Abdülkadir Aksu, Türkiye ekonomisinin kalıcı, istikrarlı ve geri dönülmez bir iyileştirme sürecine girdiğini söyledi. 
     Aksu, Türkiye-Avusturya Karma Ekonomik Komisyonu KEK 4. Dönem toplantısının açılışında yaptığı konuşmada, Türkiye'nin son dönemde önemli gelişmeler kaydettiğini vurguladı. 
     Bu gelişmelerden bir tanesinin yabancı sermaye uygulamaları hakkındaki değişiklikler olduğuna işaret eden Aksu, yürürlüğe konulan Doğrudan Yabancı Yatırımlar Kanunu ile Türkiye'nin uluslararası yatırımlara yönelik liberal yaklaşımını açık biçimde yansıttığını ifade etti. 
     Bu yasa ile yabancı sermayeli şirket, şube kuruluşu ya da iştiraklerde ön izin alma zorunluluğu ile şirket kuruluşu için 50 bin dolar tutarındaki sermaye getirme şartının kaldırıldığını hatırlatan Aksu, söz konusu yasa ile yabancı yatırımcılar ile yerli yatırımcıların aynı hak ve yükümlülüklere tabi olduğunu, her türlü karın yurtdışına serbestçe transfer edileceğin hususunun da teyit edildiğini kaydetti. 
     ''Ülkemizin AB'ye tam üyeliği hükümetimizin hedeflerinin başında gelmektedir'' diyen Aksu, bu çerçevede, 7 adet uyum paketi hazırlandığını, anayasa ve diğer yasalarda yapılan kapsamlı değişiklikler ve düzenlemelerle siyasi kriterlerin karşılanması yönünde önemli aşamalar katedildiğini bildirdi. 
     Aksu, Avusturya makamlarının bu süreç içinde AB ile diğer ülkeler nezdinde bulunacakları girişimlerin büyük önem arzettiğini belirtti. 
     
     TÜRKİYE-AVUSTURYA İLİŞKİLERİ 
     Türkiye'nin Avusturya ile olan ticari ekonomik ilişkilerini daha ileri aşamalara götürmeyi ve yeni işbirliği alanlarına yaymayı arzuladığını belirten Aksu, şunları kaydetti 
     ''Hali hazırda çifte vergilendirmenin önlenmesi anlaşmasının revize edilmesi yönündeki çalışmalar devam etmektedir. Bu anlaşmanın revize edilmesi ile birlikte işadamlarımız için güvenli bir çalışma ortamı sağlanmış olacaktır. 
     Avusturya ile 2003 yılının ilk 6 ayında ulaştığımız 602 milyon dolarlık ticaret hacmi bu yılın sonunda 1 milyar dolarlık sınırı rahatlıkla geçebileceğimizi göstermektedir.'' Avusturya firmalarının Türkiye'yi bir alternatif pazar olarak değerlendirmeleri gerektiğini ifade eden Aksu, bu çerçevede, iş çevreleri arasındaki temasların artırılmasının büyük önem arz ettiğini bildirerek, Avusturya İş Konseyi'nin faaliyetlerinin desteklenmesi ve ortak toplantıların düzenli ve sık aralıklarla yapılmasının teşvik edilmesi gerektiğini söyledi. 
     Enerji sektörünün Türkiye-Avusturya işbirliğinin en önemli boyutlarından birini oluşturduğunu belirten Aksu, ''Avusturya ile enerji alanında gerçekleştirilen ikili işbirliğinin yanı sıra, Türkiye'nin Avrupa pazarlarına gaz iletme stratejisi kapsamında da önemli bir geçiş ülkesidir'' dedi. 
     İş amacı ile Avusturya'ya gitmek isteyen işadamlarının vize alımında ayrıca oturma ve çalışma izni alınması konusunda da büyük güçlüklerle karşılaştığını anlatan Aksu, Türk nakliyecilerinin geçiş belgesi kotalarının geçersizliği nedeniyle de ciddi sıkıntılar yaşandığını kaydetti. 
     Aksu, Avusturya'yı transit geçen araçların kullandıkları tren seferlerinin artırılması ve toplam tonaj uygulamalarında yapılacak değişikliklerle Türk nakliyecilerinin başlıca sorunlarını çözüleceğini söyledi. 
     
     KONUK BAKAN 
     Avusturya Federal Ekonomi ve Çalışma Bakanı Dr. Martin Bartenstein da konuşmasında, Avusturya ekonomisi ve çalışma hayatına ilişkin bilgiler verdi. 
     Bartenstein, iki ülke arasında ticari ilişkiler açısından altyapının önemli bir seviyede bulunduğunu, ancak dış ticaret yatırımları açısından bakıldığında özellikle çifte vergilendirme anlaşması çerçevesinde Avusturya açısından bir iyileştirme yapılması gerektiğini söyledi. 
     Enerji konusunda bir ortak toplantı düzenlenmesi yönünde niyet beyan edildiğini belirten Bartenstein, ''Bu alanlarla ilgili olmak üzere, Türk hükümetinin hidroelektrik santrallerini fizibilite çalışmalarına yönelik bir onay sağlaması gerekmektedir'' dedi. 
     İki ülke arasındaki işbirliği alanlarından birinin de sağlık olduğuna işaret eden konuk Bakan, bu alanda yapılacak işbirliğinin ikili ticaret açısından önemli olacağını söyledi. 
     Bartenstein, şöyle devam etti 
     ''Avusturya'nın 10 yıl önce kırmızı listeye alındığını biliyoruz. İkili ilişkiler çerçevesinde karşılıklı olarak olumlu bir seyrin sağlanabilmesi açısından Avusturya'nın böyle bir listeden çıkartılması gerekiyor. Ticari ilişkilerin daha ileri bir noktaya gelmesi için bu gereklidir. Diğer taraftan hava ulaşım anlaşması çerçevesinde uzun süredir görüşmelere yapılamamıştır. Bu görüşmelerin yeniden başlatılması ve KEK toplantısı çerçevesinde ele alınması olumlu olacaktır.'' Konuk bakan, Türkiye'ye gelen 300 bin Avusturyalı turistin vize sorunu yaşadığına da dikkat çekerek, diğer ülkelerden gelen turistlerin böyle bir sorun yaşamadığını, Avusturyalı turistlerin eşit muameleye tabi tutulmasının önemli olduğunu ifade etti. 
     Bartenstein, son olarak Türkiye'nin AB üyeliğini desteklediklerini belirterek, ''Kopenhag'ta alınan kararlar çerçevesinde bu gelişmeyi izliyoruz ve bu çerçevede mesafe katedelmesi açısından da önemli buluyoruz'' dedi. 
     
</TEXT>
</DOC>
