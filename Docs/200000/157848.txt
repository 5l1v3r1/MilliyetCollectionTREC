<DOC>
<DOCNO> 157848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo08.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yıldızlarıyla masaya oturuyor... 
</HEADLINE>
<TEXT>

     Trabzonspor Kulübü Başkanı Özkan Sümer, futbolcu izlemek üzere gittiği yurtdışından Trabzon'a döndü. 
     Avrupa'da bazı ülkelerde futbolcu izleyen Sümer, şu ana dek herhangi bir anlaşma gerçekleştirmediğini belirterek, ''Yabancı oyuncu arayışlarımız yurtiçi ve yurtdışında sürüyor. Bu konuda tüm yabancı oyuncu kontenjanımızı kullanabiliriz. Kulüp olarak, bonservisi olmayan oyuncuların yanı sıra bonservisi bulunan oyunculara da yönelebiliriz'' diye konuştu. 
     
     LEE İLE GÖRÜŞME 
     Başkan Sümer, bu sezon sözleşmesi sona erecek olan Güney Koreli Lee eul Yong ile gelecek hafta bir görüşme gerçekleştireceğini söyledi. 
     Sümer, Yong'un bonservisinin elinde bulunduğunu ve bu futbolcunun ülkesine gitmeden önce futbolcuyla görüşeceğini belirterek, ''Bu transferin olumlu sonuçlanmasında Lee'nin tutumu da önemli. Büyük ihtimalle bu görüşmede, olumlu veya olumsuz bir sonuç çıkacak'' dedi. 
     
     GÖKDENİZ SEZON SONU 
     Sümer, iç transferde Gökdeniz ile şimdilik bir görüşme yapmayacağını söyledi. 
     Gökdeniz ile sezon sonunda bir görüşme yapacağını kaydeden Sümer, bu futbolcunun transferi konusuna söz konusu dönemde netlik kazandıracaklarını belirtti. 
     
     AKÇAABAT SEBATSPOR'UN SÜPER LİGE'E ÇIKIŞI 
     İkinci Futbol Ligi A Kategorisi'nden Süper Lig'e yükselmeyi garantileyen Akçaabat Sebatspor'un başarısını ''beklediğimiz bir başarıydı'' diye yorumlayan Sümer, şöyle konuştu 
     ''Akçaabat Sebatspor'un Süper Lig'e yükselmesi bizi memnun eden bir hadiseydi. Akçaabat Sebatspor'un ve Trabzonspor'un birbirine zarar vermesi söz konusu değil. İki kulüp dayanışma örneği verir. Sahada her iki takım da kendileri için herşeyi verecek. Ancak saha dışında futbolcu alışverişleri bakımından olsun, diğer konular olsun, iki takım birbirlerine yardımcı olacaktır.'' 
     
</TEXT>
</DOC>
