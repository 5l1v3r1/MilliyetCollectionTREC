<DOC>
<DOCNO> 193829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo40.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler-Lizbon maçından notlar... Taraftara 5 bin bayrak... 
</HEADLINE>
<TEXT>

     UEFA Kupası 2. tur ilk maçında, Gençlerbirliği'nin kendi sahasında Portekiz'in Sporting Lizbon takımını ağırladığı karşılaşmaya, Ankaralı taraftarlar büyük ilgi gösterdi. 
     Gençlerbirliği taraftarları, maça 1 saat kala tribünleri doldururken, skor tabelasının altındaki kale arkası tribünlerinde yer yer boşluk olduğu gözlendi. Gençlerbirliği yönetimi, maç öncesinde, karşılaşmayı izlemeye gelen seyircilere yaklaşık 5 bin bayrak dağıttı. 
     Gençlerbirliği'ne destek vermeye gelenlerin arasında İçişleri Bakanı Abdülkadir Aksu'nun yanı sıra eski bakanlardan İsmet Sezgin, Gençlik ve Spor Genel Müdürü Mehmet Atalay, Milli Takımlar Teknik Direktörü Şenol Güneş ve çok sayıda milletvekili yer aldı. 
     Ankara 19 Mayıs Stadı'ndaki UEFA Kupası maçına çok sayıda Türk gazeteci ile birlikte, 23 Portekizli gazetecinin de akretide olduğu bildirildi. 
     Kırmızı-siyahlı ekibin kadrosunda çok büyük değişiklikler olmazken, teknik direktör Ersun Yanal, Baki Mercimek'in yerine Erkan Özbek'e yer verdi. Bu arada, uzun süredir kadroda kendisine yer bulamayan Ali Cansun da bu akşamki maçta ilk 18'e girmeyi başardı. 
     Öte yandan, stat hoparlörlerinden, UEFA Kupası'ndaki diğer Türk ekibi Gaziantepspor'un, Fransa'nın RC Lens takımını 3-0 yendiği anons edilince, seyirciler Gaziantep ekibi için büyük tezahüratta bulundu. 
     
</TEXT>
</DOC>
