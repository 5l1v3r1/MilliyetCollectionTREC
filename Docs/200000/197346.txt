<DOC>
<DOCNO> 197346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/guncel/gun08.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkonsolosun eşi Victoria'nın yıkıldığı an... 
</HEADLINE>
<TEXT>

      ŞÜKRAN ÖZÇAKMAK İstanbul 
   
   İngiliz Başkonsolosu Roger Short'un eşi Victoria Short patlama sırasında, konsolosluğun bahçesinde çiçekleriyle ilgileniyordu. Enkaz başında bekleyen eşinin öldüğü kesinleşince konsolosluktan ayrılıp evine gitmeyi kabul eden Victoria Short, oldukça üzgün görünüyordu. 
   Konsolosluk görevlilerine göre patlama sesiyle birlikte Victoria Short da herkes gibi ön tarafa koştu ancak toz bulutu kalktığında eşinin ofisinin bulunduğu binanın yerle bir olduğunu gördü. Saatler süren enkaz kaldırma çalışmaları boyunca konsolosluk binasından ayrılmayı reddeden Short, konsolos eşinin cesedine ulaşıldığının açıklanmasıyla çocuklarının yanına dönmeyi kabul etti. 
   Biri konsolosluk görevlisi iki kişinin eşliğinde konsolosluk binasının arka bahçesinin Tarlabaşı Caddesi'ne açılan kapısından çıkan Victoria Short, güçlükle ayakta duruyordu. Fotoğrafının çekildiğini görünce kendisini toparlamaya çalışan Short, hızla cipe bindirildi. Koruma aracı eşliğinde evine götürülen Short'un, yarı baygın yattığı gözlendi. 
   
   Çiçeklere çok düşkün 
   Evlenmeden önce hastabakıcılık yapan Victoria Short, Beşiktaş'taki bahçe içindeki evinde üç çocuğuyla mutlu bir yaşam sürüyordu. Vaktinin çoğunu konsolosluk binasının arka bahçesinde geçiren Victoria Short'un arkadaşları, "Türkiye'de yaşamaktan çok mutluydu" dediler. 
   
   
</TEXT>
</DOC>
