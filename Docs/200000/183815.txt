<DOC>
<DOCNO> 183815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/magazin/yazdud.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz sobelendi 
</HEADLINE>
<TEXT>

   
      
   Sonunda havalar iyice serinledi. Artık yazlık mekanlarda yemek yenmiyor ama Laila ve Reina hafta boyunca doluydu. Bunun nedeni, kışlıkların henüz sezonu açmaması. Kışlıklar içinde, evimde olduğu kadar rahat ettiğim Etiler Şamdan 5 Eylül'de açıldı. Ben koşuşturmacadan gidememiştim. Sonunda sevgili Ali Sayar ile birlikte önce Reina'ya, ardından Şamdan'a gittik. Reina dolu, Şamdan, Dragon ve Benihana ise tenhaydı. Ta Nisia'da 130 kişilik bir davet vardı. Mirror ve Niş-Safran da yarı yarıya doluydu. 
   Aç olmadığımız için hafif bir şeyler atıştıralım istedik. Reina'nın ortağı sevgili Ali Ünal ve müzik sisteminin dahisi Suat Ateşdağlı'yla birlikte oturduk. Suat imajını yenilemiş saçını kestirmiş, sakal, bıyık, favori bırakmış. Onun bu halinden güzel eşi Ayşem pek memnun olmamış ama Suat direniyor. Ayşem 20 gündür Dubai'de, tatildeymiş. Suat düğünlerden ve çalışmalarından gidemediği için biraz da Ayşem'in inadına yeni imajını yapmış. 
   Şaka, şaka. Büyük patron Mehmet Koçarslan ortalarda yoktu, o gece erken çıkmış. Memo M. Koçarslan Bebek'te eski S Restaurant'ı 10 yıllığına kiralamıştı bu arada. Şimdi burasını Suat ile birlikte çok şık bir restoran ve gece kulübü yapacakmış. Ama 35-40 yaş üstü için. Ali ile sohbet ederken çok yorgun olduğunu, tatile çıkacağını söyledi. Niyeti Mısır'a gitmekmiş ama bir türlü fırsat bulamıyormuş. Bu ayın sonunda Reina'yı kapatıp kışlığı öylesine açacaklar. Ramazan ayında, yani kasımda da kışlık Reina'nın dekorasyonu baştan aşağıya yenilenecek. Ali'nin yakışıklı kardeşi şef Erkan ile Salih baktı o gece masaya. Garson Kemal de hemen "Abla rakı içiyor musun " dedi. Üç aylar olduğunu unutmuş. Soya soslu piliç ve Reina'nın bar mönüsü geldi önümüze. Mönüde etli wonton, asma yaprağında hellim ızgara, tavuklu kese, mini piliç şişler, scalops pane, mini Çin böreği vardı. İkişer de cola yuvarladık, patlayacak hale geldik. Çıkışta Şamdan'a gittik. Bütün eski dostlar oradaydı. Barda iş adamı Adnan Polat vardı. İstanbulspor'un idari menajeri Adnan Sezgin ve eşi dostlarıyla birlikteydi. Nuri Yönver, Şamdan'ın patronu Memo Mehmet Tuna ve güzel karısı Şehnaz ile sohbet ediyordu. Gece aleminin hızlı çapkınlarından Varol Kaynar, erkek erkeğe eğleniyordu. Bir ara Şefik Öztek ile Emre Ergani'yi gördüm. İlk kez benim köşemde okumuştunuz Şefik-Emre ortaklığını. Yeni projeleri tartışıyorlardı o akşam. Emre, Paris ve Londra'dan yeni dönmüş. Acayip fikirleri var. Bana söyledi ama şimdilik sır olarak saklamamı istediler. Açılışı yaptım ya, bir akşam sırdaşım İsmail Akkaya aradı. Evde dinleniyordum ama "Şamdan çok güzel" deyince dayanamayıp gittim. Gerçekten de çok hareketliydi. Bir masada playboy Murat Aslan yeni barıştığı sevgilisi Leyla Çebi ve arkadaşlarıyla oturuyordu. Bir arka masada da tesadüf bu ya, Murat Aslan ile bir zamanlar beraber olan sevgili Deniz Akkaya arkadaşlarıyla birlikteydi. Yani Deniz eski sevgilisi tarafından sobelendi. Bu arada Deniz'in yeni dizisi 'Şarkılar Seni Söyler'i izliyor musunuz bilemiyorum, ben tiryakisi oldum. Helal olsun Deniz'e, oyunculuğu da kıvırdı. E, aslan burcu. Benim gibi. Keh, keh .. Adnan Polat yine Şamdan'daydı. Esra Tümen Dinçkök, çiçeği burnunda eşi Raif Dinçkök ve arkadaşlarıyla bir şey kutluyordu. Dilruba Sarıyer, Ferruh-Sibel Karakaşlı, Yağmur Ünal-Barış Yaman da vardı. Etiler Şamdan'ın telefon numarası 0212 263 48 98. 
   
   Laila'da Karaköy Balıkçısı    Bu hafta Laila'ya da gittim. İzmir ve Çeşme'deki CeCe Kulüpler'inin sahibi olan sevgili Metin Köroğlu vardı yanımda. Laila'nın açıldığı günden beri Karaköy Balıkçısı'na sözüm vardı. Buranın patronu Hakan Özkaraman da hep hatır koyuyordu. Deniz kenarında, Boğaz'ın büyüleyici havasında yine rakısız bir balık yiyip sohbet ettik. Üzüldüğüm bir şey var ben içki içmeyince çoğu konuğum da içemiyor. Mönüyü Hakan'a bıraktık. Kalamar ızgara, çok az karides güveç, ciğer tava ki muhteşemdi, levrek marin geldi meze olarak. Ardından da levrek ızgara yedik. Aslında canımız palamut istemişti ama mevsimi ya, kalmamış. Tıklım tıklımdı Karaköy Balıkçısı. Tabii ben dayanamadım, buranın özel tatlısı olan çikolatalı irmik helvasından az biraz derken bir tabak götürdüm. Hakan, Karaköy Balıkçısı'nı hobi olarak açmış, esas işi rulman ithalatı. Ama öylesine zevk almış ki 50-60 kişilik bir kışlık daha açmak için yer arıyor şimdilerde. Laila Karaköy Balıkçısı'nın telefon numarası 0212 236 01 14. Oradan Copa Bar'a geçip Sabi Totah ile sohbet ettik. Sabi yeni yerini 22 Eylül'de açmayı düşünüyormuş. Fazla kalamadım, çıktım. Evet efendim, bugünlük de bu kadar. Hoş kalın ve mutlu yaşayın. 
   
      BİR YAZ BÖYLE GEÇTİ    Yaz sezonu, Çeşme ve Bodrum'da da bitti. Tampa da bu akşam kapanacak sanırım. Çünkü Bodrum'da evleri olanlar ve Bodrum'un eylül, ekimde daha keyifli olduğunu söyleyen bir grup h l Bodrum'da keyif yapıyormuş. Çeşme'de ise işletmeciler sezonu daha erken kapattı. Bu sene daha sık gittim Çeşme'ye. Nedeni ise biz gazeteciler için malzeme çok önemli. Bu yaz Çeşme'de de eğlence yerleri, beachler doluydu. Podyum, sahne, sanat, iş dünyasının ve sosyetenin ünlüleri, Çeşme'deydi. Aşklar, kavgalar, kaçamaklar hep Çeşme'den geldi. Gerçi Bodrum'un da magazine katkısını inkar edemem ama kalitenin ibresi Çeşme'den yanaydı. Bu nedenle Bodrum'daki pek çok mekan sahibi havlu atmak zorunda kaldı. Tantanalı bir açılış yapan The Cream'in içinde yer alan Etiler Şamdan, Zarifi, TGI Fridays, Köşebaşı, M M Balık ve Samim's sezon ortasında ve zararına kepenk indirdi. Küfe, Şaziye, Park Orman'dan tanıdığımız sevgili Aykut Kutluel de açtığı dört mekanda umduğunu bulamadı. Göltürkbükü'nde açılan Salopet Marine sezona geç ama güçlü girdi. Ne var ki bazı tatsızlıklar nedeniyle sezonu erken kapattı. Canlı müzikte İbrahim Tatlıses kendini, Serdar Ortaç, Kenan Doğulu ve Yıldız Tilbe ise çalıştıkları mekanları ihya ettiler. Çeşme ve Bodrum'daki eğlence yerlerinin işletmecilerinin, sahiplerinin görüşlerini aldım. Buyrun 
   
   Mehmet Tuna Bodrum ve Çeşme Şamdan 
   "Ben Çeşme'de Nedim Ağabey Demirağ ile birlikte keyifli bir sezon geçirdim. Plaza Oteli'nin deniz kenarında, bu yıl açtığımız Şamdan'da Serdar Şensezgin müzik yaptı. Orta yaş grubu bizdeydi ve sezon çok kaliteli geçti. Ama Bodrum için aynı şeyi söyleyemeyeceğim. Bodrum'da herkes için kötü bir sezon oldu. Zaten sezon kısaydı. Bir de ekonomik durum, uçak ve otel fiyatları, tatilcinin boynunu büktü". 
   
   Emre Ergani Tampa ve Havana Beach 
   "Bodrum genel anlamda kötü bir sezon geçirdi. Orta yaşlı, kaliteli müşteri gelmedi. Tabii kimse 2 bin dolar verip de hafta sonunu Bodrum'da geçirmez. Tabii THY de Bodrum turizmine, hatta bütün iç turizme darbe vurdu. Özel havayolu şirketlerinin bir an önce harekete geçmesi lazım. İnsanlar Bodrum'a gitmek yerine 780 dolar verip Mısır'da beş yıdızlı bir otelde 
   bir hafta her şey dahil tatil yapmayı tercih ediyor. O nedenle hepimizin şapkalarımızı önümüze koyup Bodrum'u bu pahalılıktan 
   nasıl kurtarabiliriz diye düşünmesi gerek. 
   
   Metin Köroğlu Çeşme CeCe 
   Bu yıl Çeşme, ambians ve iş olarak Bodrum'a fark attı. CeCe'de, Serdar Ortaç ve Kenan Doğulu sahne aldı. İkisi de çok iyiydi. Bu yıl geçen yıllara oranla kazanç olarak da iyiydik. Hem de canlı müzik yaptığımız için sanatçı masraflarının yüksek olmasına rağmen. 
   
   Cüneyt Kurt Çeşme Grand Ontur Otel'deki Le Bouquet 
   Çeşme, geçen sene iyiydi. Bu yıl ise çok daha iyi geçti sezon. Çeşme, Bodrum'u geçti deniyor. Olmaz öyle şey, olamaz da zaten. Geçtiği nokta eğlencesidir. Bodrum'daki evler, oteller, kalabalık, o koylar Çeşme'de yok. Bodrum'un alt yapısı, idaresi de Çeşme'de yok. Çeşme'de modern beachler yapıldı. Tabii kalite olarak Çeşme önde. Çünkü İzmir'e yarım saat. İzmir, Çeşme'ye geliyor. Zaten çoğunun evi var. Bodrum'a İzmir, İstanbul, Ankara gitmezse, ki bu yıl gitmedi, can çekişir ve biter. Nitekim de öyle oldu. 
   
   Necdet Göral Polo 13 Bodrum 
   Geçen yıla oranla Bodrum kötü bir sezon yaşadı. Nedenlerin başında ekonomik sıkıntı geliyordu. Yönetimin, işletmecilere karşı tutumu da önemli rol oynadı. Ses sorunu yüzünden kan kusturdular. Sektörü sekteye uğratmak için jandarma, yönetim elinden geleni ardına koymadı. Kusura bakmayın ama işlerin kötü gitmesinde, bazı medya kuruluşlarının körüklemeleri de etkili oldu. Sanatçıların aldığı fahiş fiyatlar da başka bir neden. Bu yüzden canlı müziğe tövbe ettim. 
   
   Ergun Yıldız Bodrum Gatto ve Tantra 
   Bodrum eğlence hayatı bu yıl sönüktü. Sezon geç başlayıp erken bitti. Birkaç mekan hariç kimse umduğunu bulamadı. Milyarlık yatırım yapan işletmelerin çoğu, gecelerini boş geçirdi. Kalabalık olan birkaç mekanda ise genç kesim vardı. Türkçe canlı müzik yapan yerler açıldıktan bir süre sonra yeterli müşteri olmadığı için erken kapattı. Club Türk, Hancı, Ashk umduğunu bulamadı. Biz iki mekanda da iyi bir sezon geçirdik. 
   
   Besim Kazado Çeşme Altınyunus Eğlence Koordinatörü 
   Temmuz'a kadar sezon oldukça durgundu ama sonra otelimiz ve bünyesinde bulunan tüm restoran, barlar fulldu. H l da full. Yazın Türk müşteri yoğunluktaydı. Şimdi ise yabancı müşterilerimiz var. Çeşme sezonu genel olarak iyi geçirdi. Le Bouquet ve Granada Beach'deki final partileri harikaydı. Çeşme'de bu yaz beachler iş yaptı. Sole Mare, Caliante en iyilerdendi. Granada ise Cenk Eren ve Nükhet Duru'lu programıyla yapılmayanı yaptığı için her gece doluydu. 
   
   Aykut Kutluel Bodrum 
   Benim için pek iyi değildi sezon. Ama zaten bu yaz Bodrum'daki hiçbir yerde iyi değildi. Rakamlar fahişti. Bodrum'da evi olan insanların ancak yüzde 30'u geldi. Ekonomik darboğaz hepimizi etkiledi. Üstelik bu sene sezon çok kısa sürdü. Eskiden 15 Eylül'e kadar Bodrum insandan geçilmezdi, bu yıl çok daha öncesinden boşaldı. Benim müesseselerimde fiyat son derece uygun olmasına rağmen yüzde 20 kapasiteyle çalıştık. 
   
   Ali Sayar Bodrum Dodo Beach, Polo 13 ve Çeşme Granada Beach 
   Ben işletmeci olarak, sezonun geç başlayıp erken bitmesine rağmen iyi bir sezon geçirdim. Durgunluğu ekonomiye bağlıyorum. Bodrum'a tatile gelen kitle, faizde parası olan kesimdi ve ekonominin sıkıntılı halinden etkilendiler. İlk kez işletmecilik yaptığım Çeşme'de ise hafta sonları çok kalabalıktı. Bodrum ve Çeşme'de canlı müzik yapan yerler artık revaçta değil. İnsanlar gün boyu beachlerde eğleniyorlar. Akşam ise tekrar para vererek canlı müzik dinlemeye gitmiyorlar. 
   
      
   
</TEXT>
</DOC>
