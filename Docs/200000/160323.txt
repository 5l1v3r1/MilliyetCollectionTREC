<DOC>
<DOCNO> 160323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/yazar/tamer.html </URL>
<DATE> 2003/06/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Irak'taki vahşetin sergisi 
</HEADLINE>
<TEXT>

     Heykeltıraş, Handan Börüteçene de hepimiz gibi daha 2.5 ay önce sabahtan akşama, bir yandan çorbasını içerken ya da yatağında yatarken diğer yandan da bir kanaldan diğerine zaplayarak Bush yönetiminin Irak'taki katliam sahnelerini izliyordu. Tabii ekranın ya altında ya da sağ yanında sürekli akan elektronik borsa şeritlerinin eşliğinde... Lokmalarımız boğazımıza düğümlense de, Irak'taki katliamla ilgili haberleri merak ediyorsak, borsadaki şirketlerin hisse senetlerindeki iniş - çıkışları da görmek mecburiyetindeydik 
     21. yüzyıla hiç yakıştıramadığımız bu akıl almaz vahşet sahneleri, çoğumuz gibi Börüteçene'yi de terörize etti. Ve o, bu görüntüleri iyice trajikomik hale getirerek "İki oda, bir salon Huzur " ismini verdiği bir sanat yapıtına dönüştürdü. 
     
     Picasso'nun Guernica'sı 
     Bir koltuk, bir yemek masası ve sandalyeleri ile bir yatak, serginin temel malzemeleri. Börüteçene koltuğu 15. yüzyılda yaşamış Uccello'nun San Ramano Muharebesi tablosu, yatağı Picasso'nun Guernica'sı, masa ve sandalyeleri de Asur Röliyefleri'nin kumaş üzerine dijital baskılarıyla kaplamış. Bu kaplamaların üzerine de günümüz dünyasından savaş muhabirlerinin çektikleri savaş fotoğraflarını altın ipliklerle işlemiş. Tüm eşyaların etek uçlarını, çepeçevre elektronik borsa şeritleriyle sarmış. Müthiş çarpıcı ve sarsıcı. 
     
     Sanat mı, belge mi 
     "Uccello'nun ya da Picasso'nun savaşı konu eden tabloları karşısında durduğumuzda bir sanat eserine mi, yoksa vahşice bir savaşın belgelerine mi bakarız " 
     Yukarıdaki sorunun sahibi Börüteçene. Yanıtı da kendisi veriyor "O tablolar tüm korkunçluğu ile savaşı gösteriyor olsalar da, gördüğümüz şey yalnızca bir sanat eseridir. Pekiyi böylelikle sanatın tüm alanları, savaşın üstesinden geliyor diyebilir miyiz Savaş muhabirlerinin bitmeyen tartışmalı konumları da böyle değil midir Deklanşöre basmak mı, yoksa tetiğe basacak olana müdahale anı mıdır o an " 
     
     "Bu savaş, sanatı eritti" 
     Handan Börüteçene, savaşı her zaman insanoğlunun en affedilmez ayıbı olarak görürken, bu savaşla birlikte farklı bir noktaya sıçramış Bugüne dek yazılmış tüm şiirler, çekilmiş tüm filmler, felsefe dünyasının tüm ürünleri, her resim, her heykel, her yapıt, bestelenmiş her müzik, söylenmiş her söz, velhasıl her şey ama her şey Börüteçene'ye göre bu savaşın karşısında eriyip yok olmuş 
     
     Huzur Operasyonu 
     "Çokuluslu paranın yönettiği yeni dünya düzenine hiçbir şey direnemiyor. Bugüne kadar bildiğimiz, öğrendiğimiz her şey değişti Savaşa karşı olmak bile tartışılır hale geldi. Dünyanın hangi coğrafyasında olursak olalım, kim olursak olalım, artık hiçbirimiz bu savaştan önceki biz değiliz. Bombaların yağdığı, talanların olduğu, tecavüze uğrayan coğrafya, bizim coğrafyamız olmayabilirdi de... Ama yine de bu savaş her birimizin evini, ruhunu, beynini bombalayacaktı. Evlerimiz artık aynı evler değil. Hatta bu savaş, bir savaş bile değildi Bir Huzur ve Özgürlük Operasyonu'ydu 
     
     Bu savaşa bir cevap 
     Bizler koltuklarımızda oturup çeşit çeşit TV kanallarından, ekranın altından akan elektronik borsa şeritleri eşliğinde bu savaşı izledik. Nasdaq'ın, Dow Jones'un hareketleri, aslında bu savaşın gerçek nedenleri İtirafı yanında görüntüler... 
     Ola ki bir cevap, belki bir soru olsun diye 'İki oda, bir salon Huzur ' ürettim." 
     Beyoğlu'ndaki Borusan Sanat Galerisi'nde salı günü açılacak sergiye Görsel Digital Print ve Koleksiyon Mobilya destek vermiş. 
     
     

</TEXT>
</DOC>
