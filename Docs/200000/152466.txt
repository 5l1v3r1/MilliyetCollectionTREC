<DOC>
<DOCNO> 152466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/ekonomi/eko04.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Bulgaristan'ı uyardı 
</HEADLINE>
<TEXT>
Telekom şirketini Türk taliplere değil, Amerikalı Advent'e ver 
ABD'nin Sofya Büyükelçisi Pardew, "BTC'nin satılışı, ABD'li yatırımcılar için bir testtir. Altını çizmek istiyorum, hem de ciddi bir testtir" dedi 
     EKONOMİ SERVİSİ 

     Koç Grubu ile Türk Telekom'un konsorsiyum kurarak talip oldukları Bulgar Telekom BTC şirketinin Amerikalı talibi için, ABD yönetimi devreye girdi. 
     Reuters'in haberine göre, ABD, Bulgaristan'ı uyararak, BTC'nin satışında tercih edilen alıcının ABD borsa fonu Advent olmasını istedi. 
     Bilindiği gibi, Advent, mart ayında Bulgaristan özelleştirme ajansı ile BTC'nin yüzde 65 hissesini 210 milyon euro karşılığında satın almak için bir ön anlaşma imzalamıştı. Ancak, Sofya'nın Advent ile imzalanan ön anlaşmayı iptal ederek, en iyi ikinci teklifi veren Koç Holding liderliğindeki Türk konsorsiyumu ile satış görüşmeleri başlatacağı haberleri üzerine devreye giren ABD hükümeti, Bulgaristan'ı uyardı. 
     
     Büyükelçi Test olacak 
     Sofya Büyükelçisi James Pardew, Bulgaristan'nın Trud Gazetesi'nde yayınlanan açıklamasında, "BTC satışı ABD yatırımcıları için bir test vakasıdır. Altını çiziyorum hem de ciddi bir test" dedi. Geçen hafta cuma günü Koç Holding ve Türk Telekom'dan oluşan konsorsiyum, hükümetten görüşme talep ederek, Advent ile üzerinde anlaşılanlardan daha iyi şartlar sunmaya hazır olduğunu bildirmişti. 
     Bir süre önce, Koç Holding Bilgi Grubu Başkanı Ali Koç, BTC ihalesinde Bulgaristan'ın izlediği tutumu eleştirmiş, ABD'li şirketin bazı teklif değişikliklerinin abartılarak, görüşmelerin uzatıldığını belirtmişti. 
     


EKONOMİ 






















</TEXT>
</DOC>
