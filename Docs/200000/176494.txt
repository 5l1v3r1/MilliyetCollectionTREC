<DOC>
<DOCNO> 176494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko23.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank, Hollanda'daki bankasını sattı... 
</HEADLINE>
<TEXT>

     Türk Dış Ticaret Bankası A.Ş. Dışbank Hollanda'da faaliyet gösteren Dışbank Nederland N.V'deki hisselerini Demir-HalkBank Nederland N.V'ye sattı. 
     Dışbank'tan Borsa'ya gönderilen açıklamada, Dışbank Nederland N.V. adlı iştirakın Demir Halkbank Nederland N.V'ye satışı ile ilgili işlemlerin tamamlandığı ve 46 milyon 920 bin Euro 73.5 trilyon lira tutarındaki satış bedelinin tahsil edildiği bildirildi. 
     Açıklamada, satış işleminden doğan 10.8 trilyon lira karın Dışbank'ın ödenmiş sermayesine ilave edileceği duyuruldu. 
     Ana sermayedarı Doğan Şirketler Grubu olan Dışbank'tan Nisan ayında Borsa'ya gönderilen açıklamada, hisselerinin yüzde 100'üne sahip olunan bankanın satış bedelinin, hisse devrinin Hollanda resmi makamlarınca onaylandığı tarih itibariyle hesaplanacak net defter değeri üzerinden belirleneceği kaydedilmişti. 
     
     DIŞBANK NEDERLAND 
     Türk Dış Ticaret Bankası sermayesi ile Amsterdam'da kurulan Dışbank Nederland N.V., 2000 yılında bankacılık faaliyetlerine başladı. 
     40 milyon EURO ödenmiş sermayesi olan banka, özellikle Türkiye, Hollanda ve Avrupa'daki müşterilerine ihtiyaçları doğrultusunda kurumsal bankacılık, dış ticaret finansmanı ve Hazine işlemleri alanlarında faaliyet gösteriyor. 
     Hollanda'da kurulu Demir-Halk Bank Nederland N.V.'nin, Tasarruf Mevduatı Sigorta Fonu'na TMSF ait yüzde 70 oranındaki hissesi, geçen yıl Halit Cıngıllıoğlu-Aydın Doğan konsorsiyumuna satılmıştı. 
     1992 yılında kurulan, genel müdürlük ofisi Rotterdam'da bulunan ve yüzde 30 hissesi Halkbank'a ait olan bankanın kalan hissesi, Fon bünyesine geçmeden önce Demirbank'ın elindeydi. 
     
</TEXT>
</DOC>
