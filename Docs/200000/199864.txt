<DOC>
<DOCNO> 199864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur37.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'e en büyük önlem "sadakat"... 
</HEADLINE>
<TEXT>

     Prezervatif üreticisi Durex firmasının Türkiye kuruluşu LRC Products Ltd. şirketince yaptırılan araştırmada, cinsel yoldan bulaşan hastalıklardan korunmak için alınan önlemlerin başında ''eşine sadık olma''nın geldiği belirlendi. 
     Durex Türkiye tarafından yapılan yazılı açıklamada, Taylor Nelson Sofres Piar kanalıyla 18 ilde 1971 kişiye yönelik gerçekleştirilen ''Trend 2003'' başlıklı araştırmanın sonuçlarına yer verildi. 
     Bu verilere göre, katılımcıların cinsel yolla bulaşan hastalıklardan en çok AIDS'i bildiği, bunu frengi ve gonora bel soğukluğu hastalıklarının takip ettiği saptandı. 
     Katılımcıların 10'da 9'unun çevresinde cinsel yolla bulaşan hastalık geçiren herhangi birinin bulunmadığını belirttiği araştırmada, cinsel yolla bulaşan hastalıklardan korunmak için alınan önlemlerle ilgili soruya ise katılanların 4'te 1'inden fazlası ''herhangi bir önlem almadığı'' yanıtını verdi. 
     Cinsel yolla bulaşan hastalıklara karşı önlem alanların kullandıkları yöntemlerin başında ''eşine sadık olma''nın geldiği tespit edilirken, bunu ''prezervatif kullanmak'' izledi. 
     Araştırmada ayrıca, prezervatif kullananların yüzde 44'ünün ''cinsel ilişki ile bulaşan hastalıklardan korunmak'', diğerlerinin de ''güvenilirlik'' ve ''hamileliği önlemek'' amacını taşıdığı belirlendi. 
     ''Cinsellikte en çok ve en az korkulan faktörler'' incelendiğinde, en çok AIDS'e yakalanmaktan korkulduğu ortaya çıktı. Diğer en çok korkulan faktör cinsel yoldan bulaşan öteki hastalıklara yakalanmak olurken, en az korkulanın da vücudun çekiciliğini kaybetmesi olduğu tespit edildi. 
     
</TEXT>
</DOC>
