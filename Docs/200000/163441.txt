<DOC>
<DOCNO> 163441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun15.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da müslümanların gittiği okul kundaklandı 
</HEADLINE>
<TEXT>

     Hollanda'nın Eindhoven kentinde Müslüman öğrencilerin gittiği bir ilkokul dün gece kundaklandı. 
     Eindhoven polisi, Frankrijk caddesindeki okula, dün gece geç saatlerde kimliği belirsiz kişilerce yanıcı madde atıldığını, yangının itfaiyenin zamanında müdahalesi ile genişlemeden söndürüldüğünü bildirdi. 
     Olayda ölen ya da yaralanan olmadığını, yalnızca maddi hasar meydana geldiğini kaydeden polis, yangınla ilgili kapsamlı araştırma başlatıldığını belirtti. 
     Kundaklanan okulun çok yakınındaki, Faslılara ait Al Fourqaan camisi de kısa süre önce kimliği belirsiz kişilerce demir tellerle çevrilip, kapatılmak istenmişti. 
     Cami, Hollanda Genel Güvenlik ve İstihbarat Teşkilatı'nın terörle ilgili raporunda, İslam kökenli teröristlere lojistik destek sağlamak isteyenlerin sık sık biraraya geldikleri nokta olarak açıklanmıştı. 
     
</TEXT>
</DOC>
