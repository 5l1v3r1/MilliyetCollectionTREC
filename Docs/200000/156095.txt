<DOC>
<DOCNO> 156095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/ydilmen.html </URL>
<DATE> 2003/05/12/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Yedi puan 
</HEADLINE>
<TEXT>

     Gençlerbirliği klasik olarak ilk 20 dakika savunma güvenliğini fazla elde tutmadan oynadı. 1-0 öndeyken bile eksik adamla yakalanıp beraberlik golünü yediler. Tüm Beşiktaşlılar, yönetici ve futbolcular da dahil her ne kadar "Biz kazanalım, rakiplerimizin maçları önemli değil" deseler de son 15 dakika sanırım onlar için de bitmek bilmedi. Sonuçta Galatasaray büyük avantaj kaybetti, işini mucizelere bıraktı. 
     Aslında Galatasaray iyi futbol oynayarak geldi Trabzon'dan. Maça da iyi başladılar. Karşılaşmanın en kritik anları 1. dakikada yardımcı hakemin Ümit Karan için kaldırdığı ofsayt bayrağı ve Balic'in sakatlığıydı. Çünkü Balic, Ümit Karan ve Arif üçlüsü, Gençlerbirliği savunmasına çok ters gelebilecek oyuncular. Bunu Trabzon'da gördük. Terim doğru bir tercihle yine aynı forvetle oyuna başladı. Ve Galatasaray bol pas yaparak, öne doğru çabuk oynayarak Gençlerbirliği savunmasını dengesizliğe sevketti. İşte o sakatlıktan sonra oyuna Lukunku girdi, Galatasaray'ın iki haftadır olumlu ve çabuk pasları gitti, onun yerine orta saha organizasyonu olmadan, sahanın her bölgesinden Lukunku'ya şişirmeler başladı. Galatasaray'ın gol atma şansı sadece Lukunku'nun El Saka ile çıktığı pozisyonlardan doğacak karambollere kaldı. 
     Bu durum Gençlerbirliği'nin işini kolaylaştırdı. Daha kontrollü oynadılar, dönen topları iyi kullanarak, kontratak fırsatı yakaladılar. 
     İkinci yarıda birkaç cılız atak dışında iki takım da pozisyon bulamadı. Dün gece Filip diye bir oyuncu seyrettim. Daha önceleri televizyonda özet görüntülerde dikkatimi çekmişti. Ancak ne kadar önemli bir isim olduğunu gördüm. Devamlılğı iyi, sol kanadı müthiş kullanıyor. Volkan da Vedat'a fazla yardımcı olmayınca Gençlerbirliği sol taraftan Filip ile etkili oldu. Dün geceki sonuçtan Beşiktaş k rlı çıktı. Bu haftayı yedi puan alarak tamamladılar. 
     Bülent Uzun maç içerisinde istikrarsız bir görüntü sergiledi. Kaldı ki daha önceki maçlarda iyiydi. Yardımcıları ile diyaloğu çok kötüydü. Kornerlerde, autlarda, taçlarda hep ters kararlar verdiler. Son haftalarda oyuncuların üzerindeki stres sanırız hakemlere de yansıdı. 
     
     
     

</TEXT>
</DOC>
