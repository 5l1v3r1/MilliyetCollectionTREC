<DOC>
<DOCNO> 161832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun09.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood yıldızları spor yaparak form tutuyor... 
</HEADLINE>
<TEXT>

     Hollywood'un ünlü oyuncuları, formlarını borçlu oldukları spor dallarını açıkladı. Ünlüler, formlarını ''ashtanga yoga''dan dalmaya, filmlerde başladıkları yoğun spor programlarından, partnerli spora kadar uzanan değişik sporlara borçlu... 
     Ünlüler, spor programlarının sırrını internetteki ''entertainment today'' sitesine açıkladı. Bu şöhretler arasında yer alan Madonna, ''ashtanga yoga'' ile formunu koruyor. Artık bu sporda adeta uzman olan ünlü yıldız, ayrıca çok sıkı bir diyet uyguluyor ve abur cuburu asla evine sokmuyor. 
     Aktris Angelina Jolie ise dalmaktan kickboksa, yüzmeden bungee jumpinge kadar uzanan sporlara ''Lara Croft-Tomb Raider'' filmiyle birlikte gönül verdi. Bu rol için günlerce ağır antrenmanlardan geçen Jolie, özel hayatında da dalma ve yüzmeye gönül vermiş. Jolie'nin bir sırrı da, protein ve özellikle sardalya balığı ağırlıklı diyeti. 
     
     SABAHIN İLK IŞIKLARIYLA SPORA 

     Sinemanın 63 yaşındaki efsane güzeli Raquel Welch ise yıllara adeta meydan okuyor. 
     Partnerli sporu tercih ettiğini belirten Welch, ''Haftanın yedi gününü spor salonuna gidiyorum ve her sabah iki saatimi burada geçiriyorum. Şanslıyım ki, birlikte spor yapabileceğim bir adamla evlendim ve birlikte her sabah spor salonuna gidiyoruz'' diyor. 
     Hollywood'un ''biblo inceliğindeki'' güzeli Gwyneth Paltrow'un sırrı ise günde 90 dakika yoga. Paltrow, ayrıca tahıl, sebze, baklagiller ve deniz ürünlerinin yer aldığı özel diyeti uyguluyor. 
     ''Herkes Raymond'ı Sever'' adlı dizinin oyuncularından Patricia Heaton, kısa süreli diyetlerde lahana çorbasını tercih ettiğini belirtiyor. 
     Ünlü aktör Ben Affleck ise, formunu bir anlamda ''Pearl Harbor'' filmine borçlu. 
     Bu filmde millerce yürüyen, koşan ve bisiklete binen Affleck, ayrıca ''ölüm kampını'' andıran bir dizi antrenmandan geçtiğini söylüyor. Bir askeri kampa da 1 hafta süreyle katılıp antrenman yapan Affleck, ''Hayatımın en zor ve yorucu deneyimiydi. Ancak, yararını çok gördüm'' diyor. Affleck, bu film için yaptığı antrenmanların bir kısmını halen uyguladığını da belirtiyor. 
     
</TEXT>
</DOC>
