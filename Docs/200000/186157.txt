<DOC>
<DOCNO> 186157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yasam/yas03.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüreğindeki yara çok zor geçecek 
</HEADLINE>
<TEXT>

   Alkolik babası tarafından dövülüp evinden ayrı kalan 7 yaşındaki Bünyamin "Büyüyüp polis olacağım, babamı hapse atacağım" diyor 
      ÜMRAN AVCI İstanbul 
   
   Alkolik baba Abdülrezzak Alış'ın kıyasıya dövdüğü 5 yaşındaki Berat'ın tedavisi sürerken, 7 yaşındaki ağabeyi Bünyamin, Sosyal Hizmetler ve Çocuk Esirgeme Kurumu'nca koruma altına alındı. Küçük Berat yediği dayak yüzünden ameliyat masasına yatmak zorunda kalırken, anne evini terk edip baba ocağına dönmek, evin diğer çocuğu çocuğu Bünyamin ise yetiştirme yurduna yerleşmek zorunda kaldı. Hakkında soruşturma süren baba Abdülrezzak Alış ise serbest bırakıldı. 
   Önceki gün polis ekibi tarafından akrabalarının yanından alınan abi Bünyamin, sağ gözü morarmış, ayakkabılarının tabanı parçalanmış ve üstü başı perişan halde çocuk yuvasına yerleştirildi. 
   Bünyamin yuvaya girdiğinde sürekli polisin, belleğine yer eden "Merkez çocuğu teslim aldık", "Merkez, babası tarafından dövülen çocuğu getiriyoruz" şeklindeki telsiz konuşmalarını kendi kendine tekrarlayıp durdu. 
   
   "Bizi hep dövüyordu" 
   Bünyamin yaşadıklarını, "Babam beni, annemi ve kardeşimi sürekli düvüyor. Sarhoş geliyor. Anneme tokat atıyor. Kardeşimi yere attı, kolu kırıldı. Benim de gözümü morarttı" diye anlatıyor. 
   Bünyamin, "Ben önce okula, sonra askere gittikten sonra polis olacağım. Babamın gözünü morartıp kolunu da kırdıktan sonra hapse atacağım" diyor. 
   Hastanede tedavi gören 5 yaşındaki Berat da yuvaya yerleştirilecek. 
   
   
</TEXT>
</DOC>
