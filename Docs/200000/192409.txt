<DOC>
<DOCNO> 192409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yazar/sazak.html </URL>
<DATE> 2003/10/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Türban ve Çankaya seçimi 
</HEADLINE>
<TEXT>

   
   Cumhurbaşkanı Sezer'in 29 Ekim gecesi eşleri 'türbanlı' AKP milletvekillerini Çankaya'ya 'eşsiz' çağırması öncelikle laiklik ve kadın hakları bağlamında yorumlandı. Köşk'teki daveti 'boykot' eden milletvekillerinin tepkileri de eşitlik ve kadına karşı ayrımcılık üzerinde odaklandı. 
   Köşk'teki resepsiyondan izlenimler ise Çankaya'daki 'türban yasağı'nın siyasi boyutuna ışık tutuyor. Geleceğe dönük ipuçları veriyor. 
   Cumhurbaşkanı Ahmet Necdet Sezer, Milliyet Ankara Temsilcisi Fikret Bila'ya, türbanla ilgili tutumunun 'bir günlük karar olmadığını ve bundan sonra da değişmeyeceğini' belirtiyor. 
   Radikal'de Murat Yetkin ise komutanların 'Sezer'in kararına desteğini' içeren sözler naklediyor. Dört yıldızlı komutanın değerlendirmesini şöyle özetlemiş 
   "Sezer'in kararı bir dönüm noktasıdır. Bu konuda mutabıkız. Seçmenin yüzde 65'ini yok sayamazsınız. Kaldı ki yüzde 35'in tamamı da bu gerilimden yana değil. Gerilimin olmaması, çözüm olması için kafaların içindeki sarıkların, türbanların çözülmesi lazım. Kimse Türkiye Cumhuriyeti'ni yolundan çeviremez." 
   Çankaya'daki 80'inci yıl resepsiyonu Sezer'in kişisel tasarrufu olmanın ötesinde türbanla ilgili devletin zirvesindeki 'kırmızı çizgiler'i netleştiriyor. 
   Sezer ve askerlerin meselesi 'türbanlı' eşlerle ilgili değil, AKP'nin Cumhurbaşkanlığı makamına gelecekte 'eşi türbanlı' bir aday göstermesi yolu da bugünden kapatılmaya çalışılıyor. 
   Cumhurbaşkanı Sezer'in 29 Ekim Cumhuriyet Bayramı mesajında milletvekili ve yargı mensuplarına 'ettikleri laiklik yemini'ni anımsatıp, 'Cumhuriyet'ten yana taraf olmalısınız' uyarısında bulunması boşuna değil. Sezer şunu söylüyor 
   "Cumhuriyet'in sonsuza kadar yaşatılması herkesin ortak sorumluluğudur. Bu sorumluluk bağlamında belirtilmelidir ki laik Cumhuriyet'e, Atatürk ilke ve devrimlerine bağlı kalma yemini eden cumhurbaşkanından milletvekiline, başbakan ve bakanlardan yargı mensuplarına, öğretim elemanlarından kamu görevlilerine herkes ve tüm yurttaşlarımız, Türkiye Cumhuriyeti'nin Anayasa'da belirtilen niteliklerini korumak, özen göstermek, bu ilkeler yönünden taraf olmak zorundadırlar." 
   Sezer Çankaya'da Cumhuriyet değerlerine sahip çıkıyor. 
   Gelecekte de 'türban' başta olmak üzere laikliğe aykırı gördüğü uygulamalardan ödün vermeyeceğini ilan ediyor. 
   AKP milletvekillerinin neredeyse tümünün eşleri 'türbanlı'. Tayyip Bey ve kadrosunun geleceğe dönük siyasi beklentileri yüksek. Çankaya, 2007'de el değiştirecek. Bir erken seçim olmazsa Sezer'den sonraki cumhurbaşkanı AKP Grubu'ndan çıkacak. 
   Çankaya'daki 'türban' tartışması 'protokol' duyarlılığını aşan bir sorunu yansıtıyor. Gelecek seçimin ayak sesleri işitiliyor. 
   
      
   
   
</TEXT>
</DOC>
