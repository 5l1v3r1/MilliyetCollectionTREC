<DOC>
<DOCNO> 189431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/siyaset/siy06.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adayların önü kesiliyor 
</HEADLINE>
<TEXT>

CHP'nin tartışma yaratacak yeni tüzük değişikliğine göre, genel başkanlığa aday olmak için 263 delegenin imzası gerekecek 
EZELHAN ÜSTÜNKAYA 

   
   CHP yönetimi, Genel Başkanı Deniz Baykal'ın talimatıyla tartışma yaratacak bir başka tüzük değişikliği üzerinde çalışıyor. Kamuoyuna blok liste kadar yansımayan çalışma, genel başkanlığa aday olmayı zorlaştırıyor. Mevcut tüzüğe göre, kurultayda delegelerin 20'de 1'inin imzasıyla genel başkanlığa aday olunabiliyor. Buna göre 1314 delegenin 66'sının imzasını almak genel başkanlığa adaylık için yeterli oluyor. Ancak üzerinde çalışılan değişiklik, bu oranın 5'te 1 olarak düzenlenmesini öngörüyor. Değişikliğin kurultayda kabul edilmesi halinde genel başkan adayı olabilmek için 66 yerine 263 delegenin imzasını almak gerekecek. Tüzük değişikliği önerileri kurultayda ilk sırada görüşülecek. Buna göre tüzük Baykal'ın isteği doğrultusunda değişirse Bedri Baykam, Erol Tuncer ve Cemal Özdemir aday olamayacak. 
   
   AKP'ye özendi 
   Sol parti geleneğiyle uyuşmayan blok liste uygulamasına da karşı çıkan parti yöneticileri ve milletvekillerine AKP kongresini örnek gösteren Baykal, "Tek adayla kongre yaptılar, birlik - bütünlük mesajı verdiler. Bizde şimdiden üç - dört aday çıktı" sözleriyle bu tepkileri azaltmayı hedefliyor. 
   Baykal, "Blok liste, örgütün tepki gösterdiği isimlerin firesiz yönetime girmesi için isteniyor" eleştirilerine de, "Çarşaf listede tasnif günlerce sürüyor, zaman kaybı oluyor" yanıtını veriyor. 
   
   
</TEXT>
</DOC>
