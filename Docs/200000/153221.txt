<DOC>
<DOCNO> 153221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun34.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay yardımına önce ABD sonra peşmerge engeli.. 
</HEADLINE>
<TEXT>

     Irak'ın Kerkük ve Bağdat kentlerine yardım götüren Türk Kızılayı heyeti, önce Amerikan, sonra Peşmerge engeline takıldı. 
     Balıkesir Milletvekili Turan Çömez ve Mersin Milletvekili Hüseyin Güler'in de eşlik ettiği Kızılay heyeti, TIR'lardan birinde bulunan yardım malzemesini Türkmen Cephesi'nin deposuna boşalttı. 
     Heyet, 5 TIR'ın Bağdat'a gideceğini söyleyince, Amerikalı askerler, TIR'ların havaalanındaki üslerinde denetimden geçmesi gerektiğini söylediler. Kızılay yetkililerinin uzun süren tartışmalarda, Birleşmiş Milletler'in yardım konvoylarının aranmadığını hatırlatması ve Türk Kızılayı'nın da uluslararası faaliyet gösteren bir kurum olduğunu vurgulaması üzerine, TIR'ların hareket etmesine izin verildi. 
     Heyetin ikinci durağı Cumhuriyet Hastanesi oldu. Peşmergelerin denetimindeki hastaneye ilaç yardımı yapmak isteyen heyetten, ilaçların kimyevi maddelerine dair uluslararası belge istendi. Türk heyetinin, ''Madem burada ilaca ihtiyaç yok, biz de ihtiyacı olan başka bir hastaneye götürürüz'' demesi üzerine, araya Türkmenler girdi. Burada da yaklaşık 3 saat süren görüşmelerin ardından, Peşmergeler, ilacın hastaneye indirilmesine izin verdi. 
     Kızılay TIR'ının depoların önüne çekildiği sırada, ortaya yeniden Amerikan askerleri çıktı. Askerler, Kerkük'te ilaç dağıtımının yerel makamların kontrolünde olduğunu ve buraya bırakılan ilaçların, hastanelere ihtiyaca göre dağıtıldığını söylediler. 
     Heyet, bunun üzerine, bazı görevlilerini Kerkük'te kalan TIR'larla bırakarak, Bağdat'a hareket etti. 
     Bağdat'a giden 5 TIR'daki su ve sağlık malzemesinin hastanelere dağıtılacağı belirtildi. 
     




</TEXT>
</DOC>
