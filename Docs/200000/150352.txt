<DOC>
<DOCNO> 150352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/spor/spo02.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'DE 1'LİK ZAMANI 1-1 
</HEADLINE>
<TEXT>

Oğuz Çetin'in gidişinden sonra yeni bir dönem başlatan Sarı-Lacivertli takım, Gençler'den sonra Denizlispor sınavından da bir puanla ayrıldı, son 6 maçında galibiyete hasret kaldı 
90 dakika      YUSUF KOBAL 

     Anadolu turnelerine çıktığında, stat kapılarında kuyruklar, şeref tribünlerinde koltuk krizleri yaratan Fenerbahçe'yi izleyen kalmamış. Denizli'de Fenerbahçe'yi merak eden insan sayısı bir avuç. Tribünler boş. 
     Tamer Güney'in sihirli asası iş başında. Gençleştirme mi, geçiştirme mi bir garip dönem. İyi niyetinden kuşkumuz yok da, Fenerbahçe'de, postuna dünyanın parası ödenmedi mi, adamı genç diye oynatmazlar bizim bildiğimiz. Güney dün yine sahaya bir alt yapı oyuncusu sürerek, bu gerçeği ilan etmiyor muydu 
     Fenerbahçe yıllardır en büyük ve vazgeçilmez lüksü olan yabancı futbolcularını ıstakaya çıkarmış. Türkçe'yi ana dili gibi konuşan Johnson sahada sadece. Gol umudunu da Semih'e bağlamış. Denizli'nin ise belirli bir bıkkınlığı var. Yarım kalan Avrupa hikayesinin ezikliğini taşıyor takım belli. 
     Daha 3. dakikada Serdal'ın şutunda direkten dönen top Kabat'ın vuruşundan sonra, Rüştü'nün kucağında ivmesini yitirince, Fenerbahçe adına erken bir bunalım oluşmadan bitiveriyor. 
     Aslında sahadaki Fenerbahçe, yüzde elli enerjisi azaltılmış light ürünler gibi sağlıklı bir kadro ile endam ediyor. Erimiş bu Fenerbahçe, ama eskiye oranla daha yürekten mücadele var sanki. 
     Kabat kimden ne duyduysa, ayağına geçen her topu Fenerbahçe kalesine roketliyor. Rüştü de üzerine gelen toplara adeta kucak açıyor. Tam bu sırada maçın 19. dakikası oynanıyor. Hakan'ın korner atışında top yükseliyor, Erhan'ın kafasından Tuncay'ın önüne düşüyor. Tuncay, devam kararı ile birlikte Heinen ile burun buruna kalıyor. Ama nafile, çünkü topu dışarı atıyor. 
     30. dakikada Ceyhun, geç kalan şut denemesini yapıyor. Heinen izin vermiyor. 
     35'de Fenerbahçeliler'in yüreği ağzına geliyor, zira Mustafa Özkan aralardan sızıp topla buluşuyor ve üzerine doğru akın eden Rüştü'yü avlamaya çalışıyor. Ama boyun ağrısından muzdarip Rüştü, birden bire ne denli etkili olduğunu bilmem kaçıncı kez kanıtlıyor. 
     Fenerbahçe adına kabus, Denizliler'in de sarmaş dolaş olduğu dakika ise 53. Serdal'ın kullandığı uzun taç atışında Fenerbahçe savunmasından önce davranan Bencik, plase bir vuruşla Rüştü'nün şaşkın bakışları arasında topu 90'dan filelere gönderiyor. Aynı dakika içinde, golün şaşkınlığını yaşayan Rüştü, ceza yayının oralarda bir yerde dolaşırken, İlyas'ın Johnson'dan kaptığı topu kaleye ateşlemesi ile sıkıntıya giriyor. Orta alandan boş kaleye İlyas'ın gönderdiği topu, Rüştü son anda kornere çeliyor. 
     Fenerbahçe ikinci yarıda pozisyon üretmekte zorlanıyor. Taa ki 84. dakika kadar. Bu dakikada art arda iki pozisyon geliyor. Duran toplar. Birisi frikik, birisi onun yarattığı korner. Önce Mustafa, sonra Ümit topu kaleye atamıyor. 
     Ama geldiğinden beri bir golü bile bulunmayan Vladimir, Ümit'in pasını önce alıyor, sonra topu kaleciden kurtarıyor, memleketimizdeki ilk golünü atıyor. 
     88'de Tuncay'ın son çabası, Özgür'ün ona ceza sahası içinde yaptığı faul, hakem Sabit Hacıömeroğlu'nun umrunda bile olmayınca, iş bitiyor. 
     
     Maçın hakemi 
     Penaltıydı 
     SABİT Hacıömeroğlu için parlak bir gece değildi. İlk 45 dakikada sertliklere prim tanıyan Hacıömeroğlu, kartını kullanmakta gecikince, tekmeler adeta havada uçuştu, oyun sürekli durdu. İkinci yarıda kartı aklına geldi. Ancak en büyük hatası bitime üç dakika kala Tuncay'ın ceza alanı çizgisi üzerinde düşürülüşüne devam demesiydi. Hareket fauldu ve çizgi de ceza alanı içi sayıldığı için penaltıydı. 
     
     Maçtan notlar 
     Malatya ile Tolga pazarlığı 
     FENERBAHÇE Futbol Şube Sorumlusu Sadettin Saran'ın bugün Malatyaspor Başkanı Hikmet Tanrıverdi ile Tolga konusunda görüşeceği öğrenildi. Tanrıverdi'nin Tolga için takasa yanaşmayacağı belirtildi. 
     
     Tek yabancı 
     SARI - Lacivertliler, uzun aradan sonra sahaya tek yabancı ile çıktı. Sakatlık ve ayrılamalar nedeniyle Denizli'ye gelen kafilede bulunan iki yabancıdan Johnson 11'de yer bulurken, Vladimir ise yedek olarak sahaya çıktı. 
     
     Fener'in PAF'ı 3-2 mağlup 
     DENİZLİSPOR PAF takımı ile deplasmanda karşı karşıya gelen Fenerbahçe'nin gençleri 3-2 mağlup oldu. Sarı - Lacivertliler, maçın hakemi bir nizami gollerini iptal edince, uzun süre itirazda bulundu. 
     
     Taraftar istedi futbolcu selamladı 
     MAÇIN bitiminden sonra doğruca soyunma odasına giden Fenerbahçeli futbolcular, taraftarın tezahüratı sonrasında dışarı çıkmak zorunda kaldı. Sarı-Lacivertliler hep birlikte yeniden sahaya geldi ve seyircisini selamlayarak içeri girdi. 
     
     Serhat Akın İstanbul'da 
     PARASINI alamadığı gerekçesiyle Almanya'ya giden Serhat Akın dün İstanbul'a geldi. Futbol Şube Sorumlusu Sadettin Saran ile futbolcu ve menajeri Pravitz'in önümüzdeki günlerde biraraya geleceği belirtildi. 
     
     Göze çarpanlar 
     Vladimir İkinci 45 dakikada oyuna giren Rus oyuncu, golü atana kadar sahada sanki yoktu. Tek olumlu hareketi beraberlik sayısını yapmak oldu. 
     Ceyhun Saha içi ve dışında son günlerde hırçınlaşan genç oyuncu, Denizlispor önünde genelde durgun ve isteksiz gözüktü. 
     Hakan Gençlerbirliği maçında orta sahanın en çalışkan ismiydi. Ancak Denizli deplasmanında pozitif görüntüsünden çok uzak kaldı ve ikinci yarıda kendini dışarıda buldu. 
     Mustafa Denizlispor'un Avrupa Kupası maçlarında iyi oynayan golcü futbolcu, Fenerbahçe karşısında da sahanın en etkili isimlerinden biriydi. Çalışkanlığı ve istekli oyunuyla dikkat çekti. 
     
Vladimir nihayet      GELDİĞİ günden bu yana gol atamadığı için eleştirilen Vladimir, ilk golüyle Denizlispor deplasmanında tanıştı. Rus futbolcu, Sarı - Lacivertliler'de gol atan 16. futbolcu oldu. Vladimir'e gol pasını veren Ümit Özat da 4. asistini yaptı. 
     
Sahada çılgın var Vladimir'in golü sonrasında sahaya giren ve alkollü olduğu belirtilen Özkan Kılıç adındaki holigan, Rüştü'ye saldırdı 
     FENERBAHÇE'NİN golüyle birlikte sahaya giren ve Rüştü'ye saldıran Özkan Kılıç adında bir holigan, güvenlik güçleri tarafından yakalandı ve saha dışına çıkarıldı. Alkollü olduğu öğrenilen şahıs, Rüştü'nün kendisine hareket yaptığını söyleyerek, "O yüzden saldırdım. Denizlispor Teknik Direktörü Rıza Çalımbay da takımı satıyor" dedi. Bu arada tribünler de "Rüştü'ye uzanan eller kırılsın" diye tempo tuttu. 
     
Ortega umutsuzArjantinli futbolcu, Avrupa'yı istemediğini, Fener ile uzlaşarak ayrılmak amacında olduğunu söyledi 
     MEHMET ÇİFTÇİ 

     "Ülkemden ayrılmam" 
     FENERBAHÇE'NİN, yeni sezonda kadroda görmek istediği Ortega'dan olumsuz yanıt geldi. Sarı - Lacivertli kulüp ile FIFA'lık olan Arjantinli futbolcu, yerel basına yaptığı açıklamada artık ülkesinden ayrılmak istemediğini söyledi. Ortega'nın, FIFA aracılığında Fenerbahçe ile uzlaşmayı tercih edeceği de bildirildi. 
     
     Bilgiç gidecek 
     BAŞKAN Aziz Yıldırım'ın görevlendirdiği Celalettin Bilgiç'in, bu gelişmeye rağmen Arjantin'e giderek Ortega'yı ikna etmeye çalışacağı öğrenildi. Arjantinli yıldızın, bu girişime rağmen, "Hayır" yanıtı vermesi ve Fenerbahçe'nin izin vermemesi halinde, futbol oynama şansı ortadan kalkacak. 
     
Mücadeleci Fenerbahçe İkide iki yaptı      FENERBAHÇE'NİN başında çıktığı ikinci maçından da beraberlikle ayrılan Teknik Koordinatör Tamer Güney, özellikle karşılaşmanın ikinci devresinde iyi bir futbol ortaya koyduklarını belirtti. Futbolcuların yine maçın sonuna kadar mücadele verdiğine dikkat çeken Güney, "Akılları Beşiktaş ile hafta sonunda oynayacakları derbideydi. Bu nedenle tipik bir lig maçı izledik. Bu hafta inşallah ilk galibiyetimizi almak istiyoruz" ifadesini kullandı. Güney, deplasmanda alınan bir puanın da değerli olduğunu vurguladı. 
     


SPOR 




























</TEXT>
</DOC>
