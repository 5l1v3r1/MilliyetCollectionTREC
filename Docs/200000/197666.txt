<DOC>
<DOCNO> 197666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur22.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Edelman Eylemlerin şekli El Kaide .. 
</HEADLINE>
<TEXT>

     ABD'nin Ankara Büyükelçisi Eric Edelman, İstanbul'da meydana gelen bombalı saldırıların bu kadar kapsamlı olmasının, çok sayıda meydana gelmesinin ve birbirini takip etmesinin, görülen şekil itibariyle El Kaide'yi çağrıştırdığını belirtti. 
     İstanbul Büyükşehir Belediyesi Başkanı Ali Müfit Gürtuna'ya baş sağlığı ziyaretinde bulunan ABD Ankara Büyükelçisi Eric Edelman, İstanbul'daki saldırıları değerlendirdi. 
     Edelman, sinagoglara ve Perşembe günü İngiltere'nin İstanbul Başkonsolosluğu ile HSBC Genel Müdürlük binalarına yapılan saldırıların son derece etkisiz olduğunu bugünkü ziyaretinde gördüğünü söyledi. Edelman, saldırılar nedeniyle büyük bir üzüntü duyduğunu ifade ederek saldırıların meydana geldiği yerlerdeki çalışmaların yoğunluğundan oldukça etkilendiğini kaydetti. Edelman, olay yerlerinde hayata yeniden devam edilmesi için gösterilen yoğun çabaya dikkat çekerek, "Terörizmle mücadele etmenin en önemli yollarından bir tanesi saldırılardan önceki hayata devam etmek için bütün çabayı göstermektir. Teröristlerin hayatınızı, düşüncelerinizi ve şeklini değiştirmelerine izin vermememiz gerekir" dedi. 
     
     "ŞEKİL EL KAİDE" 

     Daha sonra gazetecilerin sorularını yanıtlayan Edelman, bir gazetecinin "Başbakan Recep Tayyip Erdoğan BCC'ye verdiği konuşmada terörün amaçlarından birinin terörizmin propagandasını yapmak olduğunu, kesin tespitler olmadan bu markaları ilan etmenin doğru olmadığını söyledi. Sizin Başkanınız Sayın Bush terör eylemlerinin El Kaide tarafından yapıldığını söyledi" hatırlatması üzerine değerlendirmelerde bulundu. Edelman, saldırıların bu kadar kapsamlı olmasının, çok sayıda meydana gelmesinin ve bir birini takip etmesinin, görülen şekil itibariyle El Kaide'yi çağrıştırdığını ifade etti. Edelman, ABD Başkanı Bush'un her zaman istihbarat paylaşmaya hazır olduğunu, tüm meslektaşlarıyla çok yakın işbirliği ile çalıştığını söyledi. 
     Edelman, "Başbakan Erdoğan Türkiye'deki patlamanın Irak'a operasyon işgal sonrası geldiğini ve bunun etkisi olduğunu söyledi. Bu konuda ne düşünüyorsunuz " şeklindeki soru üzerine de, New York'taki, Tunus'taki ve dünyanın birçok yerinde meydana gelen saldırıların Irak'taki operasyondan çok önce gerçekleştiğini anımsattı. Irak operasyonun bazı insanları Irak'a çekmiş olabileceğine işaret eden Edelman, "Onların benzer motivasyonları olabilir. Onlar da Irak'ta Amerikan askerlerine karşı birtakım saldırılar yapmış olabilirler" yanıtını verdi. 
     
     "IRAK'A İSTİKRAR GELİRSE KUZEY IRAK TEHDİT OLMAZ" 

     Edelman, "Irak'ı bombalarken, işgal ederken PKK'nın bulunduğu Kandil Dağları'na bir adet kurşun bile sıkmadınız Kürt Halk Kongresi ismini alan bu terör örgütünün ABD'ye teklifte bulunduğu yazılıyor bugün gazetelerde Bunu nasıl değerlendiriyorsunuz " sorusuna ise şu karşılığı verdi 
     "PKK konusuna gelecek olursak. Türkiye gerçekten çok müzdarip oldu, terör olaylarından, geçtiğimiz 15 yıl içinde. ABD, Türkiye'nin PKK ile mücadelesinde her zaman çok güçlü bir müttefiki olmuştur. PKK, terör örgütleri listemizde yer almaktaydı. 
     Onu takip eden KADEK de bizim terör örgütü listemizdeydi. Avrupa'daki dostlarımızdan, müttefiklerimizden de benzer bir çaba istiyoruz ki teröristlerin, terörün hem yetiştirilmesi, hem Avrupa'dan finansman bulması önlenebilsin. Çok net bir şekilde şunu da ortaya koyduk ki, örgüt, adını değiştirmiş olsa bile hala bir terör örgütüdür ABD açısından. 
     Bu örgütün liderleri Irak'ta yakalanırsa her zaman için tutuklanacaktır ve tabi ki uygun bir vakit geldiğinde bunu da gerçekleştireceğiz. 
     Irak'taki durumun daha istikrarlı bir hale gelmesiyle beraber Kuzey Irak'tan Türkiye'ye yönelik herhangi bir tehdit olmayacağını umuyorum." 
     
     "EL KAİDE'NİN HALA ÇOK SAYIDA MİLİTANI VAR" 

     ABD Türkiye Büyükelçisi Edelman, El Kaide terör örgütünün eylemlerine devam etmesinin istihbarat başarısızlığı olup olmadığı yönünde soru üzerine, istihbarat başarısızlığının olduğunu söylemenin mümkün olmadığını kaydetti. Edelman, yanıtını şöyle sürdürdü 
     "Tam tersine önlenebilen birçok saldırı var. Bu saldırılar önlendiği için bunu gazetelerden okuyamıyorsunuz veya televizyonlarda haberlerde göremiyorsunuz. Sayısız miktarda hedefin peşinden koşuluyor. Ancak teröristler savunmaya karşı her zaman kaynak bulabiliyorlar. 
     Teröristlerin karşısında savunma durumunda olan insanların her zaman görevi çok daha zor oluyor. Başarılı bir şekilde El Kaide liderlerinin bir kısmını yakalama şansımız oldu. 
     Hala çok fazla militan var, hala bu örgüt faaliyetlerine devam ediyor, kapasiteleri azalmış durumda ama kesinlikle hiçbir yetkisi yeteneği yok diyemiyoruz. O nedenle teröre karşı savaşımızı sürdürüyoruz. El Kaide liderlerinin hala peşinden koşuyoruz. Hala bunların sayısı yüksek miktarda ve diğer ülkelerin işbirliğini bu nedenle istiyoruz. Umarız gelecekte de bu teröre karşı savaşımızda bizi desteklerler." 
     
</TEXT>
</DOC>
