<DOC>
<DOCNO> 156519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/spor/spo01.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben işimi yaparım 
</HEADLINE>
<TEXT>

Ahmed Hassan, gelecek sezon Beşiktaş'ta oynayacağını açıkladı, "Ancak bu hafta Gençlerbirliği'nin kazanması için bütün gücümü ortaya koyacağım" dedi 
     NECMİ KEPÇETUTAN 

     Noktayı koydu 
     GENÇLERBİRLİĞİ'NİN Mısırlı yıldızı Ahmed Hassan transferi konusunda son noktayı koydu ve "Gelecek sezon Beşiktaş'ta forma giyeceğim" diye konuştu. Hafta sonu oynanacak maçta bütün gücünü ortaya koyacağını söyleyen tecrübeli oyuncu, "Dedikodular beni hiç ilgilendirmez. Hata yaparsam insanlar ne der diye de düşünmem. Yukarıda Allah var. Takımımın galibiyeti için elimden gelen gayreti göstereceğim" dedi. 
     
     'Yaptıkları ayıp' 
     AHMED Hassan, Gençlerbirliği'nin kendisine karşı takındığı tavır ile ilgili olarak da, "Bu kulüp bana çok şey verdi. Ben de verdim. Tek istediğim süreydi. Ama bakıyorum başkanımız hergün Ahmed Hassan'la işimiz bitti. Kapımız ona kapalı diye konuşuyor. Ayıp denen bir şey var. Bunlar beni üzüyor" ifadesini kullandı. Mısırlı oyuncu 15 gün içinde yeni kulübü ile sözleşme imzalayacağını da sözlerine ekledi. 
     
Ronaldo sevinciKasığında ağrılar bulunan Brezilyalı oyuncu Ankara'da forma giyebilecek 
     ORHAN YILDIRIM 

     BEŞİKTAŞ'TA kasığında şiddetli ağrılar bulunan Ronaldo'nun hafta sonu oynamasına engel bir durumun olmadığı açıklandı. Brezilyalı oyuncunun dün yapılan kontrollerinde ciddi bir probleme rastlanmadı. Tecrübeli oyuncu, sakatlığı için "Uzun süredir benzer rahatsızlıklarım var, ancak bunu takıma yansıtmıyorum" dedi. 
     SEZON başından beri, sakat ve cezalılardan yana bir hayli zor günler geçiren ve hatta takım kurmakta bile zorlanan Lucescu, şimdi de kimi yedek kulübesine çekeceğini düşünüyor. Rumen hoca, özellikle Yasin - Giunti ikilisinin başarılı performansı sonrası kaptan Tayfur'a Gençlerbirliği maçında yer aramaya başladı. 
     
Kartal'a misilleme      İNÖNÜ Stadı'nda oynanan Türkiye Kupası çeyrek final maçında Beşiktaş'ın bilet fiyatlarını düşük göstererek hasılatı komik rakamlara çektiğini belirten Gençlerbirliği Kulübü, Ankara'daki maçın bilet fiyatlarına müthiş bir zam yaptı. Yönetim, kupa maçına misilleme olarak Beşiktaşlı taraftarlara kale arkasının 30, maraton tribününün 50, kapalı tribünün ise 75 milyon liradan satılacağını açıkladı. 
     
Menajer akını      AVRUPA'NIN önde gelen menajerleri gelecek yıl Şampiyonlar Ligi'nde mücadele edecek olan Beşiktaş'ı ablukaya aldı. Teknik heyet gelen önerileri değerlendirmeye başlarken, Bayern Münih'in Brezilyalı yıldızı Elber de Siyah - Beyazlı kulübe teklif edildi. Almanya'dan ayrılmak isteyen ünlü golcü ile gizlice görüşüldüğü öğrenildi. 
     

</TEXT>
</DOC>
