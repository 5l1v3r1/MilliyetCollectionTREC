<DOC>
<DOCNO> 152042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun08.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İran'ı uyardı "Irak'ın içişlerine karışma" 
</HEADLINE>
<TEXT>

     ABD'nin İran'ı, Irak'ta yeni kurulacak hükümetle ilgili işlere karışmaması konusunda uyardığı bildirildi. 
     Haberi veren New York Times gazetesi, ''Uyarının, Tahran'ın Iraklıları ABD aleyhinde kışkırtması ve Irak'ta, İran benzeri dinci bir hükümet kurulması için çaba harcadığının saptanması üzerine yapıldığını'' yazdı. 
     ''Beyaz Saray'ın, Şiileri tahrik etmek için bölgeye ajan sokulduğu yolunda bilgilere sahip olduğunu'' da kaydeden gazete, ''İstihbarat örgütlerinin, tahrikçilerin Irak'a girmeye devam ettiklerini saptadıklarını'' belirtti. 
     Haberde, ''İran hükümetine yakınlığıyla tanınan Iraklı muhalefet lideri Ayetullah Muhammed Bekir El Hakim'in, Kerbala'daki Şiilere, Amerikan öncülüğünde kurulacak geçici hükümete karşı çıkmaları çağrısında bulunduğu'' da vurgulandı. Hakim'in, Bedir tugayları olarak bilinen silahlı güçleri de denetimi altında bulundurduğu biliniyor. 
     





</TEXT>
</DOC>
