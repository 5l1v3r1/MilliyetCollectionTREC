<DOC>
<DOCNO> 161801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/ymese.html </URL>
<DATE> 2003/06/08/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Sendrom 
</HEADLINE>
<TEXT>

     Şenol Güneş, bu dezavantajları Slovakya maçı öncesinde avantaja çevirmek için yoğun bir uğraş verdi, ama yüzde yüz başarılı oldu demek çok zor 
     Grubumuzda bizi zorlayan Slovakya, pek ahım şahım bir ekip değil... Sadece çok koşan, ancak teknikten ve yardımlaşmadan uzak bir takım. Her ikisini de kefeye koyduğumuz zaman Türkiye ağır basar, kıyaslama bile kabul etmez. Ne var ki, grubumuzda kritik bir maç olan Slovakya'yı üç puanla geçerken, büyük avantaj sağladık, ama sıkıntı da çektik. 
     Tabii ki bir varsayım... 2. dakikada Demo'nun şutu gol olsaydı, maçın diğer kalan bölümü nasıl geçerdi Allah'tan Rüştü bu kritik pozisyonu yine muhteşem kurtardı, tatile çıkmış Ay - Yıldızlı ekibimize müthiş bir güven aşıladı. 
     Nihat, kendisine yakışan üç puanlık golü atarken, kaçırdığı iki net pozisyon da vardı. Buna bir de son dakikalarda Hakan Şükür'ü eklersek, varın 90 dakika içinde yakaladığımız pozisyon sayısını siz hesaplayın. 
     Biz Slovakya ile hangi şartlarda olursa olsun sabaha kadar oynasak yeneriz... Çünkü hem takımız, hem apoletimiz var, hem kazanma isteği ve tekniğimiz... 
     Beni asıl irkilten, böylesi bir rakip karşısında maçın genelinde rakibe verdiğimiz tam tamına 8 pozisyon... Bu takıma bu kadar tehlikeli pozisyon vermek, doğrusu her zaman baştacı yaptığımız millilerimize hiç yakışmadı. Şenol Güneş'in özellikle savunmamızdaki bu zaaflara ivedi olarak çare bulması şart. 
     Şimdi önümüzde Makedonya maçı var. Rakip de sıradan bir ekip, gücü ortada... Slovakya'yı grupta safdışı bırakan Ay - Yıldızlılar, Makedonya'yı da geçecek, tatile gönül rahatlığıyla çıkacak. 
     
     

</TEXT>
</DOC>
