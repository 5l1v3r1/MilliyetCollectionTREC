<DOC>
<DOCNO> 160248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur28.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Tezkereye takılıp kalmamak, ileriye bakmak gerekir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye-ABD ilişkilerinin kolay kolay kopacak ilişkiler olmadığını belirterek, ''O tezkereye takılıp kalmamak, tamamen ileriye dönük bakmak gerekir'' dedi. 
     Kadir Has Üniversitesi'nin Mühendislik, İktisadi ve İdari Bilimler Fakültesi ile Florence Nightingale Hemşirelik Yüksekokulu'ndan mezun olan öğrencilerin diploma törenine katılan Gül, törenden ayrılırken gazetecilerin sorularını yanıtladı. 
     Gül, dün bir televizyon kanalında katıldığı programda yaptığı açıklamayı hatırlatan bir gazetecinin, ''Resmi olmayan kanalların ilişkileriyle ilgili TÜSİAD'ı eleştirirken Cüneyt Zapsu'ya da işaret ettiniz'' şeklindeki ifadesi üzerine, şunları kaydetti 
     ''Hayır, ben hiç kimseyi, ne TÜSİAD ne Zapsu ne Odalar Birliği falan değil... Benim söylemek istediğim, Türkiye'de öyle bir hava var ki, sanki Türkiye-ABD ilişkileri kopmuş, sanki İran ile ABD ilişkileri Türkiye-ABD ilişkileri için geçerliymiş gibi bir hava var. Herkes bunu sanki tamire uğraşıyormuş gibi... Böyle bir şey söz konusu değil. Türkiye-ABD ilişkileri kolay kolay kopacak ilişkiler değildir, gayet iyidir. Daha da iyi olması için gayret ediyoruz.'' Irak savaşının dünyada bir çalkantı yarattığını ve İngiltere, Meksika, Kanada gibi ülkelerin etkilendiğini, AB ülkelerinin ikiye bölündüğünü hatırlatan Gül, ''Dolayısıyla o tezkereye takılıp kalmamak, tamamen ileriye dönük bakmak gerekir'' dedi. 
     Abdullah Gül, Ortadoğu'da ve Irak'ta yapılacak çok şey olduğunu vurgulayarak, bu açıdan Türkiye'nin istikametinin açık seçik belli olduğunu söyledi. 
     
     ''TÜRKİYE, İNSANİ YARDIMLAR İÇİN MERKEZ OLDU'' 
     Türkiye'nin, Irak'ın normalleşmesi için her türlü çabayı gösterdiğini ifade eden Gül, şunları kaydetti 
     ''Türkiye insani yardımlar için merkez olmuştur. Daha önemli işler yapacaktır önümüzdeki günlerde göreceksiniz. 2 hastaneyi Irak'ta açmak üzereyiz. Belki ileride elektrik vereceğiz. Dolayısıyla Irak'ın normalleşmesine bizim katkımız, ABD ile ilişkilerimizin çok daha muhakkak ki iyi noktaya gitmesiyle açıkça kendini gösterecektir.'' Gül, Türkiye'nin barış sürecini ve 1483 Sayılı BM kararını desteklediğini de vurgulayarak, ''Benim söylemek istediğim bunlardı. Yani bir geçmiştir, bir zaman çok ufak bir sıkıntı olmuştur ama bundan sonra herkesin ileriye bakması gerekir'' dedi. 
     Aynı habercinin, ''Tepkiniz kimlereydi '' sorusu üzerine de Gül, ''Siz gazeteci, basın-yayın organları olarak sadece Türkiye'de birisi bir şey söylesin, o da ona cevap versin, bunun peşinde misiniz Yoksa güzel şeyler oluyor, bunun peşinde misiniz Yani bunu, böyle bir gazeteciliği anlamıyorum doğrusu'' diye konuştu. 
     Bakan Gül, bir gazetecinin, Trabzon'da düşen uçakta ölen İspanyol askerler için Türkiye'de bir anıt oluşturulması konusundaki görüşünü sorması üzerine de, İspanya'nın dost ve müttefik bir ülke olduğunu, olaydan büyük üzüntü duyduklarını söyledi. Böyle bir anıtın yapılabileceğini belirten Gül, ''Bunlar büyük olaylar, meseleler değil'' dedi. 
     
</TEXT>
</DOC>
