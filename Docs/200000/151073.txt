<DOC>
<DOCNO> 151073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur27.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İhracatımızda geçen yıla göre yüzde 34.5'lik artış var... 
</HEADLINE>
<TEXT>

     Başbakan Recep Tayyip Erdoğan, Türkiye'nin Irak'taki siyasi ve fiziki yapılanmada yerini alacağını belirterek, ''Talepler gelmiştir. Şimdi de bu taleplere gerekli cevaplar hükümet tarafından verilmektedir'' dedi. 
     Başbakan Erdoğan, yapımına 1986 yılında başlanan ''MV Taşkent'' adlı dökme yük gemisinin Tuzla Sadıkoğlu Tersanesi'nde denize indirilme törenine katıldı. 
     Konuşmasında törene katılmaktan duyduğu memnuniyeti dile getiren Erdoğan, ''Huzurlarınızda fazla kalmayacağım. Çünkü hep birlikte üşüdük. Bunun farkındayım. Bu vebale daha fazla ortak olmak istemiyorum'' diye konuştu. 
     Erdoğan, ''MV Taşkent'' gemisinin 17 yıl sonra denize indirilmesinin bu geminin talihi açısından bir olumsuzluk olduğunu ve bunun kendisini üzdüğünü dile getirerek, ''Temennim odur ki, bundan sonra bizler, kızağa koyduğumuz gemileri 17 yılda değil, süratle bitirip denizcilik dünyasında yerimizi daha süratle almanın mutluluğunu ve bahtiyarlığını yaşarız'' dedi. 
     Hükümet olarak girişimcilerin karşısında değil yanında olduklarını kaydeden Erdoğan, denizciliğin önemini bildiklerini vurguladı. 
     Denizcilik sektöründe başarılı olunması gerektiğini anlatan Erdoğan, şöyle devam etti 
     ''Bunun için de bir dayanışmayla bu işi yürüterek başarıyı ispatlamaya mecburuz. Sadece ticarette değil, savaş filomuzun da bu noktada güçlendirilmesine ve artık kendi savaş gemilerimizi, ticaret gemilerimizi ülkemizde yapar hale gelmeye mecburuz. Bunu başarmadıkça, bu konuda iddialı adımlar attığımızı söyleyemeyiz. İnşallah bu girişimci ruh, 21. asrın ilk çeyreğine damgasını vuracaktır. '' Erdoğan, yaşanılan sıkıntıların geçici olduğunu belirterek, geçen yılın ilk üç ayına göre, bu yılın aynı dönemi değerlendirildiğinde parametrelerin lehte olduğunu söyledi. 
     
     IRAK- 

     Irak Savaşı nedeniyle bazı şeylerin gözden kaçmış olabileceğine dikkati çeken Erdoğan, ''Ama rakamlar bunu böyle söylemiyor. Gerek bileşik faizler, gerek ihracatımızda geçen yıla göre bu yıl yüzde 34.5 artış var'' dedi. 
     Erdoğan, bunun böyle olmasında hükümetin dinamik yapısı ve sürekli dış irtibatlarının zenginleştirilmesinin yanında ihracatçılara verilen gücün etkili olduğunu kaydederek, şöyle devam etti 
     ''Şimdi Irak'ta siyasi yapılanmada da, fiziki yapılanmada da Türkiye yerini alacaktır. Bunu böyle bilesiniz. Talepler gelmiştir. Şimdi de bu taleplere gerekli cevaplar hükümet tarafından verilmektedir. Şu anda, Irak'a ciddi manada gıda gönderilmektedir. Gıda ihracatı başladı. Ardından gerek BM'nin, gerek AB'nin bu konudaki girişimlerinde de Türkiye önemli rol oynayacak. İskenderun limanı önemli rol oynayacaktır.'' Irak'ta yapılmış olan savaşı tasvip etmelerinin mümkün olmadığını, ancak barış çabalarının netice vermediğini söyleyen Erdoğan, ''Neticede olan olmuştur. Savaş bitmiştir. Şimdi biz bundan sonrasını düşünmeye, bundan sonra gerekli adımları atmaya mecburuz'' diye konuştu. 
     Bu konuda da hükümetin kararlı bir şekilde adımlar attığını vurgulayan Erdoğan, ''Gelecek, inanıyorum ki, Ortadoğu'daki demokratik sürecin işletilmesi için de önemli olacaktır. Ortadoğu'da bu konunun modeli Türkiye Cumhuriyeti'dir'' dedi. 
     
     KABOTAJ TAŞIMACILIĞI 

     Erdoğan, denizci bir ailenin çocuğu olduğunu dile getirerek, sektörü canlandırmak için yapacakları çalışmaları anlattı. 
     Kabotajda sorun olan akaryakıttan alınan verginin kaldırılması konusunda ciddi çalışmalarının bulunduğunu ve çalışmaları tamamlayarak bu sorunu bitireceklerini ifade eden Erdoğan, kabotaj taşımacılığı canlandırılarak karayollarındaki aşırı yüklenmenin önüne geçmiş olacaklarını söyledi. 
     Salıpazarı ve Haydarpaşa limanlarını turizm merkezi haline getireceklerini bildiren Erdoğan, ''Haydarpaşa'yı artık yük taşımacılığının yapıldığı bir liman olmaktan çıkartıp, turist gemilerinin geldiği bir liman haline getireceğiz'' diye konuştu. 
     Konuşmasının ardından Erdoğan'a, Sadıkoğlu Tersanesi'nin sahibi, armatör Kahraman Sadıkoğlu tarafından ''MV Taşkent'' gemisinin maketi hediye edildi. 
     Erdoğan, bu maketi babasının anısına saklayacağını söyledi. 
     Daha sonra ''MV Taşkent'' dökme yük gemisi, siren sesleri ve işçilerin yaktığı meşaleler eşliğinde denize indirildi. 

     
</TEXT>
</DOC>
