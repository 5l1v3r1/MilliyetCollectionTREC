<DOC>
<DOCNO> 181013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun22.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
New York metrosuna kimyasal gaz saldırısı endişesi... 
</HEADLINE>
<TEXT>

     New York metrosuna kimyasal gaz saldırısı yapılabileceği yolundaki ihbarlar üzerine, metroda ağır silahlarla donatılan timler devriye gezmeye başladı. 
     New York Post gazetesi, olası saldırıya ilişkin bilgilerin, terör odaklarının kendi aralarında yaptıkları konuşmaları dinleyen güvenlik birimleri tarafından elde edildiğini yazdı. 
     Metroda devriye gezen silahlı ekiplerin fotoğraflarını da basan gazete, devriyelerin özellikle City Hall, Brooklyn, Grand Central Terminal ve Penn Station gibi ana istasyonlarda yoğun şekilde görüldüğünü kaydetti. 
     Devriye gezen polisler, havadaki kimyasal madde oranını ölçmeye yarayan özel detektörler de taşıyor. Polislerin, istasyonların yanı sıra metro vagonlarında da arama ve ölçüm yaptıkları belirtildi. 
     Bu arada, Time dergisi, Suudi Arabistan'da bulunan bir tutuklunun, New York metrosuna gaz saldırısı yapılacağı yolunda bilgi sahibi olduğunu, ancak Suudi yetkililerin Amerikalılara bu kişinin ifadesini almaları için henüz izin vermediklerini yazdı. 
     
</TEXT>
</DOC>
