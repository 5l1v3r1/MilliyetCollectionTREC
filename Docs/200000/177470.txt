<DOC>
<DOCNO> 177470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de transfer fırtınası... 
</HEADLINE>
<TEXT>

     ABD Profesyonel Basketbol Ligi NBA takımlarından Washington Wizards, draftta 2. turda seçilen Steve Blake ile sözleşme imzaladı. 
     Washington Wizards Kulübü yetkilileri, sözleşmenin ayrıntıları hakkında bilgi vermedi. 
     Draftta 38. sırada seçilen Steve Blake, Maryland Üniversitesi'nde 4 sezon oynamıştı ve takımının geçen sezon NCAA Şampiyonu olmasında büyük pay sahibi olmuştu. 
     Washington Wizards'ın basketbol faaliyetlerinden sorumlu başkanı Ernie Grunfeld, Blake'in yaz liginde iyi oynadığını, bir takıma nasıl liderlik edilebileceğini gösterdiğini ve profesyonel sporcu düzeyini koruduğunu söyledi. 
     Üniversite kariyerini toplam 972 asistle bitiren Blake, NCAA asist sıralamasında beşinci ve ACC tarihinde ise dördüncü oldu. Blake, ACC'de 1000 sayı, 800 asist, 400 ribaunt ve 200 top çalma rekoru kırdı. 
     
     BOB SURA DETROIT PISTONS'TA 

     ABD Profesyonel Basketbol Ligi NBA'de, milli basketbolcu Mehmet Okur'un da formasını giydiği Detroit Pistons, Golden State Warriors'dan Bob Sura'yı transfer etti. 
     Detroit Pistons Kulübü, emektar oyuncu Clifford Robinson ve oyun kurucu Pepe Sanchez'in de Golden State Warriors'a gittiğini, Bob Sura'nın sözleşmesinin gelecek sezon sona ereceğini ve bu oyuncunun 6.16 milyon dolar alacağını açıkladı. 
     Hücumdan çok savunmaya yönelik oynayan Bob Sura, geçen sezon Warriors adına maç başına ortalama 7.3 sayı, 3.2 asist ve 3 ribaunt ortalamaları gerçekleştirdi. Savunmadaki güçlü oyunu ve çok yönlülüğüyle Sura'nın Pistons'a büyük katkı sağlayacağı belirtiliyor. 
     14 yıldır NBA Ligi'nde oynayan deneyimli oyuncu Robinson da geçen sezon Pistons formasıyla 9.3 sayı, 2.9 asist ve 2.7 ribaunt ortalamaları tutturdu. 
     Arjantin asıllı Sanchez ise geçen sezon yalnızca 9 maçta forma giyme şansı buldu. 
     Son 10 yılda daha güçlü bir takım konumuna gelen ve geçen sezon 38 galibiyet elde eden Warriors'ın sayı kralı Antawn Jamison, hafta başında Dallas Mavericks'e transfer olmuştu. Gilbert Arenas da geçen ay Washington Wizards'a gitmişti. 
     
</TEXT>
</DOC>
