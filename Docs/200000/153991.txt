<DOC>
<DOCNO> 153991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko10.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Acil eylem planı öngörüldüğü şekilde gidiyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Acil Eylem Planı'nda 6 ayda tümü veya bir kısmı tamamlanması gereken 38 faaliyet bulunduğunu vurgularken, bu faaliyetlerin tamamlanmasına yönelik çalışmaların sürdürüldüğünü bildirdi. 
     Acil Eylem Planı'na ilişkin düzenlenen ''4. Koordinasyon Kurulu Toplantısı''nın açılışında konuşan Şener, farklı bir yönetim anlayışının ifadesi olan Plan'ın, hükümetin bütün toplumla paylaştığı bir yol haritası olduğunu söyledi. 
     Plan'ın başlangıç tarihinin 28 Kasım 2002 olduğunu hatırlatan Şener, Nisan sonu itibariyle Acil Eylem Planı'nın beşinci ayının dolduğunu kaydetti. 
     Şener, son derece yoğun ve sıkıntılı bir dış gündeme ve konjöktüre rağmen, hükümet, bakanlıklar, kurum ve kuruluşların, planın uygulanabilmesi için samimi çaba harcadıklarını vurguladı. 
     Başbakan Yardımcısı Şener, 205 adet faaliyet bulunan Acil Eylem Planı'nın ''ekonomik dönüşüm programı, kamu yönetimi reformu, sosyal politikalar ile demokratikleşme ve hukuk reformu'' alanları üzerinde yoğunlaştığını hatırlattı. 
     Plan'da, birinci ay sonunda tamamlanması gereken 14 adet faaliyet bulunduğunu hatırlatan Şener, söz konusu 14 faaliyetin bütünün tamamlandığını bildirdi. Planda 3 ayda tamamlanması gereken faaliyşet adedinin ise 25 olduğunu söyleyen Şener, ''Bu faaliyetlerin önemli bir bölümü zamanında tamamlanmıştır'' diye konuştu. 
     
     ALTI AYLIK FAALİYETLER 

     Plan'da 6 ayda tümü veya bir kısmı tamamlanması gereken 38 adet faaliyet olduğunu kaydeden Abdüllatif Şener, bu faaliyetleri bir ve üç aylık faaliyetlerden ayıran temel özellikler arasında genel olarak yapısal değişimler öngörmesi, temel kanunlarda düzenlemeler gerektirmesi ile kamunun yönetim ve vatandaşa hizmet felsefesinde yenilikler getirmesinin sayılabileceğini ifade etti. 
     Üzerinde çalışılan bu faaliyetlerin kamu yönetimi reformu, kamu mali yönetimi reformu ve reel sektör yapısal değişim programı olduğunu anlatan Şener, bunlardan büyük önem atfedilen kamu yönetimi reformu ile etkin, demokratik ve hizmetten yararlananlara odaklı çağdaş bir kamu idaresinin kurulmasının amaçlandığını vurguladı. 
     Şener, kamu mali yönetimi reformi ile ise şeffaf, yolsuzlukları engelleyici, harcamalarda disiplini sağlayıcı ve performansa odaklı bir sistemin oluşturulmasının öngörüldüğünü anlattı. 
     Şener, Ekonomik büyümeyi ve istihdamı artırmaya verdikleri önceliğin gereği olarak başlatılan ''reel sektör yapısal değişim programı'' kapsamında ise teşvik sistemi ve mevzuatın gözden geçirildiğini, ihracat planlaması ve teşvikinin yeniden yapılandırıldığını, finansal hizmetlerde çeşitlilik sağlanması ve küçük şirketlerin halka açılmasına yönelik çalışmalar yapıldığını kaydetti. 
     Acil Eylem Planı'nın üzerinde toplumsal mutabakat sağlanan iş ve işlemlerden oluştuğunu anlatan Şener, şunları kaydetti 
     ''Toplumsal sahiplenme, Plan'ın başarısında önemli bir unsurdur. Sahiplik duygusunun gelişmesinde, yapıcı ve objektif eleştiriler katkı sağlayacaktır. Hükümetimiz ve uygulayıcı kuruluşlar, Acil Eylem Planı ile üzerine düşen sorumluluğu bilincindedir.'' 
     




</TEXT>
</DOC>
