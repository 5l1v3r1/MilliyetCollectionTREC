<DOC>
<DOCNO> 159456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun33.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Everest'e ilk çıkan Hillary, dağ için endişeli... 
</HEADLINE>
<TEXT>

     Dünyanın en yüksek zirvesi Everest'in insanlarca fethedilmesinin 50. yıl kutlamaları sürerken, zirveye ilk tırmanan dağcı Sir Edmund Hillary, ana kampta içki partilerinin düzenlendiği Everest'in şu anki halinden rahatsızlık duyuyor. 
     Kutlamalar çerçevesinde Nepal'de bulunan Hillary, burada düzenlediği basın toplantısında, Everest'teki en güzel anların, kötü hava koşulları ve rüzgarla mücadele ederek, buzullar üzerinden tek başına zirveye tırmanmak suretiyle doğaya meydan okumak olduğunu düşündüğünü söyledi. 
     Ana kampta içki partileri düzenleyen ve sonra da sabitlenmiş halatlarla zirveye tırmanışa geçen şimdiki dağcılardan yakınan Hillary, ''Ana kampta 1000 kişi, 500 çadır, içki ortamı ve tüm diğer konfor bulunuyor. Bira kutularını açarak ana kampta oturmak... Bunu pek dağcılık olarak görmüyorum'' dedi. 
     Pek çok dağcı buraya, Hillary'nin Şerpa topluluğu yararına, okullara ve hastanelere malzeme sevkıyatı için inşa edilmesini sağladığı, Lukla'daki uçak pistine inerek geliyorlar. Hillary, bu duruma ilişkin olarak ''Bir an için, yabancıların buraya gelmesini çok kolaylaştırarak kötü bir şey yapıp yapmadığımı düşünüyorum'' dedi. Ancak Hillary, yine de Şerpa kültürünün dış etkilere direnecek güçte olduğunu düşündüğünü söyledi. 
     Everest'in geleceğinden kaygı duyduğunu belirten Hillary, zirvenin yeni tırmanışlara kapatılmasını istedi. 
     Şu anda 83 yaşında olan Hillary, son bir kaç gündür Katmandu'da kahraman muamelesi görüyor. 
     8848 metre yüksekliğindeki Everest, dünyanın en yüksek zirvesi. 
     Yeni Zelanda'dan Sir Edmund Hillary ve Şerpa Tenzing Norgay'ın ilk kez 19'te tırmanmasından sonra Everest'e 1000'in üzerinde dağcı çıktı. 
     
</TEXT>
</DOC>
