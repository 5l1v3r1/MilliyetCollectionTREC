<DOC>
<DOCNO> 198648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo11.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 8, Mehmet Okur 7 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 5. hafta mücadelesine, bu sabaha karşı yapılan 12 maçla devam edildi. 
     Günün en önemli maçında, bu sezon şampiyonluğun en büyük adayı olarak gösterilen Pasifik Grubu lideri Los Angeles Lakers, sahasında geçen sezonun şampiyonu San Antonio Spurs'ü farklı skorla yenerek, 16. maçında 13., üstüste de 5. galibiyetini elde etti. Spurs ise bu yenilgiyle 16. maçında 7. kez sahadan yenik ayrıldı ve Ortabatı Grubu'nda yeniden 6. sıraya indi. 
     Karşılaşmada Spurs'de 19 dakika forma giyen Hidayet Türkoğlu, bu sürede 8 sayı, 3 ribaunt 1 hücum-2 savunma , 2 asist ve 1 top çalmayla oynadı. Türkoğlu, 2 sayılık atışlarda 2'de 1, 3 sayılık atışlarda da 2'de 2 isabet buldu. 
     Konuk ekipte Arjantinli forvet Emanuel Ginobili 13 sayı, Fransız oyun kurucu Tony Parker, 12 sayı ve 4 asist, geçen sezonun ''en değerli oyuncusu'' Tim Duncan da 11 sayı ve 1 ribauntla oynadı. 
     Shaquille O'Neal'ın, sakatlığı nedeniyle az bir süre forma giydiği evsahibi takımda ise ''postacı'' lakaplı emektar forvet Karl Malone, 26 dakika forma giymesine karşın, bu sürede 10 sayı, 11 ribaunt ve 10 asistlik performansıyla 19 yıllık kariyerinde 4., 1999'dan beri de ilk kez ''triple double'' yapmayı başardı. Lakers'da ayrıca Devean George 19 sayı, Gary Payton, 17 sayı, 4 ribaunt, 7 asist ve 4 top çalma, Kobe Bryant da 17 sayıyla galibiyetin mimarları oldu. 
     Merkez Grubu'nda 3. sırada bulunan Detroit Pistons'ın, sahasında Cleveland Cavaliers'a üstünlük sağladığı maçta, Pistons formasıyla 24 dakika sahada kalan Mehmet Okur, 7 sayı, 6 ribaunt 2 hücum-4 savunma ve 1 top çalmayla oynadı. Okur, 2 sayılık atışlarda 8'de 3, serbest atışlarda da 2'de 1 isabet kaydetti. 
     Pistons'ın yıldız oyuncusu Richard Hamilton, 44 sayı, 7 ribaunt ve 5 asistlik performansıyla kariyerinde en yüksek sayı rakamına ulaşırken, Elden Campbell 13 sayı, Tayshaun Prince de 12 sayı, 6 ribaunt ve 7 asistle galibiyete katkı yaptı. 
     Cavaliers'da ise Ricky Davis, 25 sayı, 6 ribaunt ve 4 asistle oynamasına karşın yenilgiyi önleyemezken, Chris Mihm, 14 sayı ve 13 ribaunt, 2.22 metrelik dev Litvanyalı pivot Zydrunas Ilgauskas da 14 sayılık performans gösterdi. 
     Ligin en iyi galibiyet yüzdesine sahip ekibi konumundaki Merkez Grubu lideri Indiana Pacers, sahasında Atlantik Grubu lideri Philadelphia 76ers'a da şans tanımayarak 16. maçında 14., üstüste de 8. galibiyetini aldı. 
     Karşılaşmada evsahibi ekibi galibiyete taşıyan isimler olarak 21 sayı ve 6 ribauntla Jermaine O'Neal, 20 sayı, 7 ribaunt, 8 asist, 4 top çalma ve 5 blokla Ron Artest, 17 sayı, 12 ribaunt ve 7 asistle Al Harrington, 13 sayı ve 8 ribauntla da Jeff Foster göze çarptı. 
     76ers'da ise Kenny Thomas, 14 sayı ve 7 ribaunt, Eric Snow, 12 sayı ve 10 asist, skorer oyuncu Allen Iverson da 12 sayıyla oynayarak tutuk bir görüntü sergilediler. 
     Öte yandan Boston Celtics'in, sahasında Milwakuee Bucks'ı yendiği maçta Celtics'de Paul Pierce, 26 sayı, 10 ribaunt ve 10 asistle bu sezon ilk kez ''triple double'' yaparken, Sacramento Kings, üstüste 7. galibiyetini, sahasında Houston Rockets'ı yenerek elde etti. 
     Ligin en başarısız ekibi görünümündeki Atlantik Grubu sonuncusu Orlando Magic de sahasında bu kez de Toronto Raptors'a yenilerek üstüste 15. yenilgisine uğradı. Bu maçta Magic formasını 7 dakika giyip sayı kaydedemeyen Gürcü asıllı Türk vatandaşı Zaza Pachulia, 1 hücum ve 1 savunma ribaundu aldı. 
     Lige, yarın sabaha karşı yapılacak 10 maçla devam edilecek. 
     NBA'de, günün maçlarında alınan sonuçlar şöyle 
     Boston Celtics-Milwaukee Bucks 106-96. 
     Indiana Pacers-Philadelphia 76'ers 90-77. 
     Orlando Magic-Toronto Raptors 86-87. 
     Utah Jazz-Seattle Supersonics 98-81. 
     Memphis Grizzlies-Minnesota Timberwolves 98-102. 
     Atlanta Hawks-Miami Heat 95-83. 
     Detroit Pistons-Cleveland Cavaliers 92-88. 
     Denver Nuggets-Dallas Mavericks 113-103. 
     Phoenix Suns-Golden State Warriors 83-92. 
     Sacramento Kings-Houston Rockets 103-74. 
     Portland Trail Blazers-New Jersey Nets 97-93. 
     Los Angeles Lakers-San Antonio Spurs 103-87. 
     
</TEXT>
</DOC>
