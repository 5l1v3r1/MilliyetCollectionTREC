<DOC>
<DOCNO> 195993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/guncel/gun05.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin terör heyeti Ankara'da 
</HEADLINE>
<TEXT>

   AHMET ERHAN ÇELİK Ankara 
   
   Terör örgütleri El Kaide ve Hamas'ın Türkiye bağlantılarını araştırmak üzere ABD'den özel bir heyet Türkiye'ye geldi. ABD'lilerin görüşmelerde, Maliye Teftiş Kurulu'nun Türkiye'den tanınmış pek çok isimle, bazı siyasilere ilişkin bilgiler içeren ve gizli tutulan özel bir raporu gündeme getireceği öğrenildi. 
   Terörizmin finansmanı ve karapara suçlarıyla ilgili heyette ABD Adalet Bakanlığı'ndan kıdemli savcı Suzanne Haydes, Dışişleri Bakanlığı Uluslararası Narkotik ve Yasa Uyguluma Dairesi'nden Kıdemli Danışman Carol Mesheske ve Dışişleri Bakanlığı Terörizmle Mücadele Ofisi koordinatörü Robert Stapleton 17 - 19 Kasım'da Ankara'da daha sonra İstanbul'da görüşmelerde bulunacak. Heyetin resmi gündemi, "terörizmin finansmanı ve karapara aklamayı önlemek amacıyla malvarlıklarının dondurulmasıyla, bu tür davalarda uzman yargıç ve savcılarla görüşme" olacak. Müfettişlerin uzun süredir devam ettiği incelemelerde El Kaide ve Hamas'ın Türkiye bağlantılarıyla ilgili önemli ipuçlarına ulaştığı belirtiliyor. 
   
   
   
</TEXT>
</DOC>
