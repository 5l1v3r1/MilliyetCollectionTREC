<DOC>
<DOCNO> 173185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko10.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "Birkaç sene daha sıkı maliye politikası uygulayacağız" 
</HEADLINE>
<TEXT>

     Devlet Bakanı Ali Babacan, ''birkaç sene daha çok daha sıkı maliye politikaları uygulamak zorundayız'' dedi. 
     Hazine Müsteşarlığı'nda bugün düzenlediği basın toplantısında gazetecilerin sorularını yanıtlayan Babacan, kamu borç stokunun makul düzeye indirene kadar sıkı mali politikalar uygulamak zorunda olduklarını, Türk ekonomisinin orta ve uzun vadede istikrarlı büyümesi için borç stokunun çok hızlı bir şekilde düşürülmesi gerektiğini söyledi. 
     Kamu mali yönetim reformu yasa tasarısının kamu harcamalarının kontrol altında tutulmasına önemli rolü olacağını kaydeden Babacan, IMF tarafından kabul edilen yeni borç geri ödeme planına ilişkin bir başka soruya karşılık şunları kaydetti 
     ''IMF ile yapılan anlaşmaya göre, geri ödemeler normal zamanda veya bir yıl erken ödenebiliyor. Biz borcumuzun bir kısmını erken bir kısmını da normal dönemde ödemek için talebimizi Fon yönetimine ilettik. Teknik çalışmalar yapıldı. Optimum kombinasyon oluşturuldu. Tamamen borç yönetiminde nakit akışında optimum kombinasyon bulmaya yönelik bir çalışma ve tamamen normal bir uygulama. 
     Bunun 2004-2005 yıllarının borç çevirme oranlarına olumlu etkisi olacağı kesin. Borç ödeme ve döndürme rasyolarında ciddi bir düşüş sağlanacak. 
     Bildiğiniz gibi ekonominin en önemli problemlerinden bir tanesi kamunun mevcut finansman kaynaklarını tümüyle emmesi ve reel sektöre finansman imkanının kalmamasıdır. Bunun sonucu hazinemiz borç ödediği miktardan daha az borçlanması gerekecek ve aradaki farkın bir kısmını reel sektöre kaynak olarak bırakılacak.'' AB'ye uyum sürecinin önemine dikkat çeken Babacan, ''bu ekonomik sorunlar gelip, geçici sorunlar. Önemli olan siyasi kriterler açısından Türkiye'nin AB standartlarına uymak. Bu ekonomik sıhhatli büyümenin de olmazsa olmaz şarttır'' dedi. 
     Siyasi kriterlere uyum ve uygulanmasıyla 2004'ün sonunda müzakerenin başlanması için yakın bir tarih almayı düşündüklerini ifade eden Babacan, bu müzakerelerde en önemli konunun ekonomik kriterler olduğunu belirtti. AB ile Türkiye arasında ekonomik kriterler açısından da önemli farklar bulunduğuna dikkat çeken Babacan, bu farkların da hızlı bir şekilde kapatılması, kamu borç stokunun da makul seviyeye indirilmesi gerektiğini ve bunu orta yüzde 60'ın altına indirebilmeyi öngördüklerini anlattı. 
     ABD'den sağlanması öngörülen 8,5 milyar dolarlık kredi hakkındaki bir soruya karşılık Babacan, kredi kullanımı konusunda hiçbir sorun bulunmadığını, görüşmelerin sürdüğünü bildirdi. 
     Bu kredinin Irak'a asker göndermekle bağlantılı olup, olmadığı yönündeki bir başka soru üzere Bakan Babacan, ''Irak'ta bazı siyasi şartlar var. Şu anki siyasi şartlar da dahil kredi önünde herhangi bir engel görülmüyor'' dedi. 
     Zaten bu krediyi Hazine'nin kasasına girene kadar ''yok'' saydıklarını ifade eden Bakan Ali Babacan, ''bu krediyi almak mümkün olursa, bizim borç çevirme rasyolarını düşürmede etkili olacak. Olmazsa olmaz bir aranjman değil bu. Daha uygun bir borçlanma imkanıdır ve bu imkandan yararlanmak istiyoruz'' diye konuştu. 
     
</TEXT>
</DOC>
