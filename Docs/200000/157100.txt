<DOC>
<DOCNO> 157100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo03.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adı gibi 'Servet'... Fiyatı 75'e katlandı... 
</HEADLINE>
<TEXT>

     Denizlispor'da başarılı bir grafik çizen ve A Milli Takım'a dek yükselen Servet Çetin, yurtiçi ve yurtdışından birçok takımın transfer listesine girerken, ''Bunlar beni ilgilendirmiyor. Kulübüm ne derse o olur''dedi. 
     Kartalspor'dan 2 sezon önce Göztepe'ye 60 milyar liraya, bir başka ifadeyle 40 bin dolara transfer olan ve 1 sezon sarı-kırmızılı takımın formasını giydikten sonra Rıza Çalımbay'ın isteği üzerine Denizlispor'a gelen Servet'in, geçen sürede bonservis bedeli 3 milyon dolara yükseldi. 
     
     ESKİ VE YENİ HOCALARINDAN ÖVGÜ 
     Servet'i, Ümit Milli Takım'ı çalıştırdığı dönemden beri tanıyan ve son 2 sezon hocalığını yapan Rıza Çalımbay, öğrencisini tanıtırken, ''Kumaşı iyi. Dürüst ve çalışkan. Kendine iyi bakıyor. Dahası işini seviyor'' ifadelerini kullandı. 
     Servet'in, transfer önerilerinden etkilenmemesini de isteyen Çalımbay, şunları söyledi 
     ''Ancak bu mümkün değil. Genç bir oyuncu. Daha düne kadar kimse tanımıyordu. Ama ligde ve UEFA Kupası'nda başarılı bir grafik yakaladı. Dolayısıyla bugün tüm Türkiye tanıyor. Birçok takım transfer etmek istiyor. Bundan da Servet elbette etkilenecektir.'' Servet'in yeni hocası Giray Bulak da genç futbolcudan çok memnun olduğunu belirterek, şöyle konuştu 
     ''Servet, başarılı bir futbolcu. Kalitesini kanıtlamış bir arkadaşımız. Büyük takımların birisinin formasını giymesi de Denizlispor camiasına gurur verir. Şu anda birçok kulüp onu transfer etmek istiyor. Servet de elbette her futbolcu gibi, büyük takımlarda futbol oynamak isteyecektir. Ama oraya giderken gelişimini tamamlamış olmalı. Büyük takım formasını giyecek futbolcularda aranan tüm donanımlara sahip olmalı. Bunları kaybolup gitmemek için yapmalı.'' 
     
     SERVET CEPHESİ SESSİZ 
     Denizlispor'un başarısı için ter dökmeyi sürdüren ve son Diyarbakırspor maçında attığı golle, takımının 7 hafta aradan sonra galibiyet almasında başrolü oynayan Servet ise, Denizlispor ile sözleşmesinin sürdüğünü hatırlatarak, transferiyle ilgili konuşmak istemediğini söyledi. 
     Şu anda formasını giydiği takımın başarısından başka birşey düşünmediğini belirten genç futbolcu, ''Beni transfer etmek isteyen kulüp, önce Denizlispor ile oturup konuşmalı. Kendimi kanıtladığım Denizlispor'da ilk sözü başkanım ve yöneticilerim söyleyebilir'' dedi. 
     
</TEXT>
</DOC>
