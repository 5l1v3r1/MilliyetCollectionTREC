<DOC>
<DOCNO> 177539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur48.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep Shop oyunu bozuldu, Uzanlar savcılığa gelmedi... 
</HEADLINE>
<TEXT>

     Telsim hesaplarına tedbir konulması üzerine iki yeni hesap açarak Telsim abonelerinin fatura borç ödemelerini "cepshop"lar aracılığıyla toplamaya çalışan Uzanlar'ın bu girişimi savcıdan döndü. Şişli Cumhuriyet Savcılığı açılan iki yeni hesaba da tedbir koydu. 
     Türk Telekom'dan ard arda haciz gelmesi üzerine abonelerine "Fatura ödemelerinizi Cepshop'lardan yapın, indirimlerden faydalanın" çağrısı yapan Telsim'in bu hamlesine savcılık müdahale etti. Telsim CepShop'larda tedbir bulunan hesapların dışında bazı banka hesapları verilerek, paranın buralara yatırılmasının istendiğinin tespit edilmesi üzerine, bu yeni hesaplara savcılığın talebiyle mahkemece tedbir konuldu. 
     İmar Bankası'na el konulması ve Adabank'ın yönetiminin Fon'a geçmesinin ardından, Uzan Grubu'nun tüm nakit akışını bankalar dışında yürütme isteği böylece ortaya çıktı. 
     Öte yandan ifadelerinin alınmasına karar verilen kişilerden bazılarının avukatları aracılığıyla, soruşturma sürecinde, savcılığa gelip ifade vereceklerini iletmelerine rağmen şu ana kadar adliyeye gelen olmadığı, ayrıca polisin aramasının da sürdüğü belirtildi. 
     Soruşturma kapsamında ''İmar Bankası'ndaki çifte kayıt iddialarına'' ilişkin olarak Bankacılık Düzenleme ve Denetleme Kurumu'nun BDDK raporunun beklendiği ifade ediliyor. 
     Ayrıca savcılık tarafından ''Merkez Bankası'na bir yazı yazıldığı ve İmar Bankası'ndan yurtdışı hesaplara havalelere ilişkin bilgi istendiği'' öğrenildi. 
     
     ADLİYE ÖNÜNDE BASIN ORDUSU 

     İfadelerinin alınmasına karar verilenlerden bazılarının bugün Şişli Adliyesi'ne gelebileceği beklentisi nedeniyle adliye önünde kalabalık bir gazeteci grubu sabah saatlerinden itibaren beklemeye başladı. 
     Öte yandan, Uzanlar'a ait bazı şirketlerde yapılan incelemelerde bulunan birtakım önemli evraklar ile mudilerin hesaplarına ilişkin bazı belgelerin Kriminal Polis Laboratuvarı'nda aslına uygunluğu yönünden incelendiği bildirildi. 
     Polisin araştırmalarında, bazıları Uzan ailesi üyeleri ile şirket yöneticilerine ait 1'i yeşil olmak üzere 15 pasaport bulunduğu, bunların Kriminal Polis Laboratuvarı'ndaki incelemelerinde sahte olmadıklarının anlaşıldığı kaydedildi. 
     Uzan ailesinin Pamukova'daki çiftlik evi ile yat ve bazı işyerlerinde bulunan bazı silahların da ruhsatlı oldukları belirtildi. 

     
</TEXT>
</DOC>
