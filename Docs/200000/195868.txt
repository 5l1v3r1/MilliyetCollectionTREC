<DOC>
<DOCNO> 195868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/bila.html </URL>
<DATE> 2003/11/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Terör ve kaos 
</HEADLINE>
<TEXT>

   
   İstanbul'da iki sinagoga yapılan bombalı saldırının bilançosu ağır 20 civarında vatandaşımız yaşamını yitirirken, 250 civarında vatandaşımız da yaralandı. 
   Musevi vatandaşlarımızın ibadetleri sırasında gerçekleşen bu saldırıyla yaşamını yitirenlere Tanrı'dan rahmet, yakınlarına başsağlığı, yaralılara sağlık diliyoruz. 
   Eylemlerin bomba yüklü araçlarla gerçekleştirilmesi, intihar eylemi izleniminin güçlenmesi, son zamanlarda başta Irak olmak üzere birçok ülkede görülen eylem yöntemine benziyor. 
   Eylemi kimin ve kimlerin ne amaçla gerçekleştirdiklerine ilişkin kesin bilgiler yok. Yöntem benzerliği dışında yetkililerin aktardığı kriminal kanıt ve bilgiler de henüz ortaya çıkmadı.Bu nedenlerle olayı değerlerirken yanlışa düşme olasılığı yüksek... 
   Kesin kanıt ve bilgilere ulaşılması için güvenlik güçlerinin çalışmalarını beklemek gerekiyor. Bu kanıt ve bilgiler açığa çıktıktan sonra olayın aydınlatılması ve doğru yorumlanması mümkün olacak. 
   Günboyu uzmanların yaptığı değerlendirmeler, yorumlar bu nedenlerle daha çok spekülasyon ve tahmin niteliğinde kaldı. 
   Olayı yorumlayan uzmanların çoğunun üzerinde birleştikleri noktalar ise şöyleydi 
   Eylem yöntemi, eylemin Türkiye'deki örgütleri aşan uluslararası bir boyutu olduğunu gösteriyor. 
   Son zamanlarda Irak'ta, Suudi Arabistan'da, Pakistan'da, Suriye'de, Endonezya'da gerçekleşen eylemlerle benzerlik gösteriyor. 
   Siyasi yönü itibariyle başta ABD, İsrail ve Türkiye'ye yönelik olmak üzere olmak üzere çok yönlü mesaj niteliği taşıyor. 
   Irak'ın işgaliyle bu ülkede başgösteren kaos ortamının diğer bölge ülkelerine yaygınlaştırılması çabası akla geliyor. 
   Türkiye'nin Irak'le ilgili dış politikasını etkilemeye dönük olabileceğine de düşündürüyor. 
   Türkiye'yi, asker göndermeyeceğinin kesinleşmesiyle bir ölçüde uzaklaştığı Irak olayının içine yeniden çekmeye, ABD ve İsrail'e daha yakın politika izlemesine yönelik sonuçlar da hesaplanmış olabilir. 
   Uluslararası ilişkiler ve terör uzmanlarının yaptıkları yorum ve değerlendirmelerin örtüştüğü noktalar böyleydi. 
   Kriminal incelemeler ve uluslararası bilgi ve belge akışı sonucunda bu yorum ve yaklaşımların hangisi ve hangilerinin sağlıklı olduğu da anlaşılacaktır. 
   Şimdilik bu yorum ve değerlendirmelerin her biri olasılık dahilinde görülüyor. 
   
      
   
   
</TEXT>
</DOC>
