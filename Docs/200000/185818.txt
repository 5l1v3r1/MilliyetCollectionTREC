<DOC>
<DOCNO> 185818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo18.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Beşiktaş maçında biletlere zam yaptı... 
</HEADLINE>
<TEXT>

     Elazığspor Kulübü Başkanı Baki Aydın, 5 Ekim Pazar günü kendi sahalarında yapacakları Beşiktaş maçının hazırlıklarını sürdürdüklerini belirterek, bu maçta taraftarların takımı demoralize etmeden 90 dakika desteklenmesini beklediklerini söyledi. 
     Baki Aydın, Beşiktaş maçı öncesinde bilet fiyatlarında artış yaptıklarını ifade ederek, artışın fazla olmadığını bildirdi. 
     Beşiktaş maçında geçerli olmak üzere 3 milyon lira olan kale arkası tribününün 5, maraton tribününün 7 milyon liradan 10 ve kapalı tribününün de 15 milyondan 20 milyon liraya yükseltildiğini ifade eden Aydın, artışın fazla olmadığını ve kulübün paraya ihtiyacı bulunduğunu bildirdi. 
     Aydın, şöyle konuştu 
     ''Bu hafta çok zorlu bir karşılaşmaya çıkacağız. Beşiktaş güçlü bir rakip ama biz de tüm gücümüzü ortaya koyacağız. Kesinlikle sahaya puan için çıkacağız. Takıma ve teknik ekibe güveniyorum. Taraftarlarımızın bizi yanlız bırakmayacağına ve stadı dolduracağına inanıyorum. Bizim taraftarlarımız her zaman yanımızda oldu. Elazığspor'un bu günlere gelmesindeki en büyük pay taraftarlarımıza aittir. Beşiktaş maçında taraftarların, takımı demoralize etmeden 90 dakika desteklemesini bekliyoruz.'' 
     
</TEXT>
</DOC>
