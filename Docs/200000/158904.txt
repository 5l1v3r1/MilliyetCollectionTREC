<DOC>
<DOCNO> 158904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/dunya/adun.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD isyanla yıkacak 
</HEADLINE>
<TEXT>

Saddam rejimini savaşla yıkan Bush yönetimi, İran'daki molla rejimine karşı 'istikrarsızlaştırma' taktiği izleyecek. ABD, İran'da halk ayaklanması çıkartmak için düğmeye basmak üzere 
     SEMA EMiROĞLU New York 

     Suudi Arabistan'da 2 hafta önce meydana gelen bombalı saldırılarda İran'daki El Kaide unsurlarının parmağı bulunduğuna ilişkin istihbarat bilgileri üzerine alarma geçen Bush yönetiminin, İran'ın istikrarını bozmaya yönelik "saldırgan bir politika" izleyeceği ileri sürüldü. 
     Washington Post gazetesinin manşetten verdiği ve yönetim kaynaklarına dayandırdığı habere göre, üst düzey yönetim yetkilileri, yarın Beyaz Saray'da İran İslam Cumhuriyeti'ne yönelik politikayı netleştirmek amacıyla özel bir toplantı yapacak. Toplantıya katılacak Pentagon temsilcileri, "İran'da halk ayaklanması yoluyla hükümetin devrilmesi için özel eylemler düzenlenmesi konusunda düğmeye basılmasını" isteyecek. 
     Gazete, daha önce İran'la bir çeşit ilişkiye girilmesini teşvik eden ABD Dışişleri Bakanlığı'nın da, Tahran'ın El Kaide unsurlarıyla ilgili gözle görülür adımlar atmaması halinde, böyle sert bir politikayı desteklemeye eğilimli olduğunu bildirdi. 
     Ancak Dışişleri'nin, İran halkının rejime karşı memnuniyetsizliğinin Pentagon'un öngördüğünden daha düşük seviyede olmasından endişe ettiği de dile getirildi. Dışişleri yetkilileri aynı zamanda, ABD'nin İran'ı istikrarsızlaştırma çabalarının, sonuçta ülkedeki reform yanlılarını zora sokma riskine de dikkat çekiyorlar. 
     Washington Post, "Her halükarda Suudi Arabistan'da 12 Mayıs'ta meydana gelen bombalı saldırılar, Afganistan ve Irak savaşı sırasında ABD ile İran arasında gelişen geçici ilişkileri sona erdirdi" dedi. Amerikalı ve İranlı yetkililerin, Irak savaşı sırasında kayıp ABD askerlerini arama ve kurtarma çalışmaları ile El Kaide teröristlerinin takip edilmesi de dahil bir dizi konuyu görüşmek için düzenli olarak buluştukları, ancak Bush yönetiminin, Riyad'daki intihar saldırılarının ardından bu görüşmeleri iptal ettiği bildirildi. 
     Amerikalı yetkililerin, İran'ın nükleer silah programından da derin kaygı duyduğuna dikkat çeken gazete, Bush yönetiminin Uluslararası Atom Enerjisi Ajansı'dan, gelecek ay İran'ın nükleer faaliyetleri konusunda eleştirel bir rapor yayınlamasını istediği bilgisine de yer verdi. 
     Beyaz Saray sözcüsü, konuya ilişkin açıklama yapmadı. İran ile 1979 İslam devriminden sonra ilişkileri kesen ABD, bu ülkeyi El Kaide örgütü üyelerine yardım ve yataklık etmekle suçluyor. İran, ABD Başkanı George W. Bush'un, geçen yıl nükleer silah üretmeye çalışmakla suçladığı, Kuzey Kore ve Irak'ın da yer aldığı ve "şer ekseni" olarak adlandırdığı ülkeler arasında bulunuyor. 
     
     

</TEXT>
</DOC>
