<DOC>
<DOCNO> 179393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur35.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Irak konusunda menfaatlerimize göre karar vereceğiz 
</HEADLINE>
<TEXT>

     Devlet Bakanı ve Başkan Yardımcımsı Abdullatif Şener, ''Irak konusunda, geçmişte yaptığımız gibi yine milletimizin menfaatleri doğrultusunda karar vereceğiz'' dedi. 
     Aşkale İlçesi'ndeki açılış programının ardından Alaca Köyü'ne giden Şener, burada Alaca Şehitliği'nin ziyaret etti. Daha sonra Erzurum'un alt kademe belediyelerinden Yakutiye Belediyesi'nin toplu konut alanınına giden Şener, çalışmalar hakkında bilgi aldı. 
     Burada gazetecilerin sorularını yanıtlayan Şener, Irak'a asker gönderilip gönderilmeyeceği konusuna ilişkin bir soruyu şöyle yanıtladı 
     ''Irak konusunda, geçmişte olduğu gibi yine milletimizin menfaatleri doğrultusunda karar alacağız. Tezkere konusunda verdiğimiz kararla ilgili kamuoyunda farklı yorumlar yapıldı. Ama alınabilecek en iyi kararı almıştık. Yanımızda savaş vardı ama tek bir vatandaşımızın burnu bile kanamadı, ekonomimiz sarsılmadı. Şimdi de milletimizin menfaatleri ne yönde ise o yönde karar alacağız. Güvenlik ve istihbaratımız da bu konuda çalışmalarını sürdürüyor'' Şener, kamu kesimi işçilerinin toplugörüşmeleri ve memur maaşlarıyla ilgili soru üzerine de Hükümet'in pastayı büyütme mücadelesinde olduğunu belirterek, amaçlarının, üretimi ve milli geliri artırıp, herkese düşen payı artırmak olduğunu dile getirdi. 
     Türkiye'nin, 2002 yılının son çeyreğinden sonra büyüme trendine girdiğinin altını çizen Şener, ''Biz de memurumuzun ve diğer sektörde çalışanların hayat standartlarının yükselmesini istiyoruz. Ancak insanların iyi bir hayat yaşayabilmeleri için birinci öncelik, kamu finans dengelerini korumaktır. Dengeler korunmazsa herkes yoksullaşır'' diye konuştu. 
     Erzurum'un tarihi mekanlarını da ziyaret eden Şener, daha sonra Ankara'ya hareket etmek üzere havaalanına gitti. 
     
</TEXT>
</DOC>
