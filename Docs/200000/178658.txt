<DOC>
<DOCNO> 178658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun10.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray, yalan söylemesi için EPA'ya baskı yaptı mı 
</HEADLINE>
<TEXT>

     Beyaz Saray'ın 11 Eylül'den sonra hava kirliliği konusunda New Yorklulara yalan söylemesi için Çevre Koruma Ajansı'na EPA baskı yaptığı öne sürüldü. 
     Olayı ilk kez kamuoyuna açıklayan New York senatörü ve eski başkan Bill Clinton'ın eşi Hillary Clinton, ABD Başkanı George Bush'tan konu hakkında açıklama yapmasını istedi. 
     Olay, EPA müfettişleri tarafından yayınlanan rapor üzerine gün ışığına çıktı. Raporda ''Beyaz Saray'ın EPA yöneticilerine, New York'ta 11 Eylül'den sonra havanın temiz olduğu yolunda açıklama yapma talimatı verdiği oysa saldırıdan sonra, özellikle güney Manhattan'da havada çok miktarda öldürücü madde bulunduğu'' belirtiliyor. 
     Raporda, ''Beyaz Saray'ın, EPA tarafından yayına hazırlanan açıklamaları kontrol ettiği, uyarı niteliği taşıyan kısımları metinden çıkardığı ve halka güven telkin edici cümleler eklediği'' kaydedildi. 
     
     SORUMLULAR AÇIKLANSIN 
     Senatör Hillary Clinton, ''Başkan Bush'a bu konuda bir mektup yazarak açıklama istediğini, ayrıca EPA bildirilerini değiştiren yetkililerin kimler olduğunun açıklanmasını istediğini'' belirtti. 
     Senatör Joseph Liebermann tarafından da imzalanan mektupta, Başkan Bush'a 5 Eylül'e kadar süre tanındı. 
     Bayan Clinton, ''İlk günler belki bilinmiyordu. Ama bir hafta, 2 hafta, 2 ay, 6 ay sonra Yetkililer o zaman her şeyi biliyorlardı ve Beyaz Saray onlara bu gerçekleri halktan gizleme talimatı verdi'' diye konuştu. 
     Rapora karşı çıkan Beyaz Saray yetkilileri ise ''Bush yönetiminin tercihinin ulusal güvenlik açısından zorunlu olduğu'' görüşünü savundular. 
     Clinton, Bush'tan, bölge halkının sağlığının hala tehdit altında olmadığını saptamak amacıyla bölgede yeni ölçümler yapılmasını da talep etti. 
     
</TEXT>
</DOC>
