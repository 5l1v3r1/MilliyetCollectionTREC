<DOC>
<DOCNO> 162421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun11.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aspirin, siyahlarda pahalı bir inme ilacından daha etkili çıktı 
</HEADLINE>
<TEXT>

     Aspirin, siyah insanlarda 1990 yıllarından beri kullanılan pahalı bir inme ilacından daha etkili bulundu. 
     Amerika'da 100 bin insan inmenin tekrarlanma riskine karşı her ay 100 dolara mal olan ticlopidine kullanıyor. Aspirinin bir aylık kullanımının ise 10 doların altında olduğu biliniyor. 
     Aspirinin siyahlarda ortaya koyduğu etkinin, beyaz insanlar ile diğer ırklara mensup insanlar üzerinde aynı etkiyi gösterip göstermeyeceğinin ise açıklık kazanmadığı bildirildi. 
     Rush-Presbyterian-St Luke Tıp Merkezi'nde 1809 kadın ve erkek hasta üzerinde yapılan araştırmada, aspirinin inme geçirmiş siyah insanlarda inmenin tekrarlanma riskini indirdiği ve ölümü önleyebildiği belirlendi. 1991 yılında onaylanan ticlopidine, aspirin kullanamayan hastalar için salık veriliyor. 
     Bazı hastalarda aspirin gibi mideyle ilgili rahatsızlıklara neden olmadığı bilinen ticlopidine'in, ishale yol açabildiği, kolesterol oranını yükselttiği ve kandaki beyaz kan hücrelerinin düşmesine neden olduğu biliniyor. 
     Siyahların Amerika'da beyazlara göre iki kat daha fazla inme riski altında olduğu, orta yaş siyahlarda ise inme riskinin daha yaygın bulunduğu kaydedildi. 
     Araştırmayla ilgili rapor, Amerikan Tıp Kuruluşu dergisinin Çarşamba günkü sayısında yer aldı. 
     
</TEXT>
</DOC>
