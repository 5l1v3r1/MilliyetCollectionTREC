<DOC>
<DOCNO> 182086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yazar/cemal.html </URL>
<DATE> 2003/09/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiyeli, Türk, Kürt... 
</HEADLINE>
<TEXT>

   
   İstinye'de geçen gün bir dükkana girdim. Tezgahta iki genç adam vardı. Biri kadın, biri erkek yaşlı iki kişi de sandalyede oturmuş sohbet ediyorlardı. 
   Beni tanıdılar. 
   Kadın terzi olduğunu ama artık çalışmadığını söyledi. Yaşlı erkek de Beyoğlu'nda balıkçılık yapmış, "Artık emekliyim" dedi. Konu nedense döndü dolaştı 'kökler'den açıldı. 
   "Bunlar benim oğullarım biz Arnavut'uz" dedi yaşlı balıkçı. Tezgahtaki genç adam Ohri'den özlemle söz etti. Kadın, "Ben Rum'um" diye ekledi. Ben de eşimin babasının Arnavut, annesinin Boşnak olduklarını, ikisinin de Üsküp'ten geldiklerini söyledim. 
   Gülüştük. 
   Türküz demedi kimse. 
   Türkiyeliyiz de demedi. 
   Ama hepimiz elbette Türkiye Cumhuriyeti'nin vatandaşlarıydık. Bu devlete vatandaşlık bağıyla bağlıydık ve yasalar önünde eşittik. 
   Bu çerçevede hiç kuşkusuz "Ben Türk'üm" demek de mümkündü. Hem Arnavut hem Türk, hem Kürt hem Türk, hem Rum hem Türk olmak da, her ikisini hissetmek de imkansız değildi. 
   Kökler nazik bir konu. 
   Hele Türkiye'de bin kat daha öyle. 
   Çünkü köklere indin mi, derinlere giden kimliklere uzandın mı, bu topraklarda yetmiş iki milletten insanın yaşadığı ortaya çıkar. Köklere çok fazla dokundun mu, derhal ses verir. 
   Çünkü bu kırk ambarın dağılacağı, ulusal birliğin bozulacağı korkusu öteden beri özellikle devlette beslenir. 
   Ama bir gerçek de değişmez 
   Kökler unutulmaz, kaybolmaz. 
   İnsanlar anadillerini, kültürlerini, şarkılarını unutmazlar. Dilleriyle bağlarını koparmak istemezler. Kimlikleriyle oynanmasını, hele kimliklerinin inkar edilmesini içlerine sindiremezler. 
   Evet Atatürk, bu topraklarda Cumhuriyet Devrimi'ni gerçekleştirip ulusal devletimizi kurarken, "Ne mutlu Türküm diyene" dedi, "Ne mutlu Türküm olana" demedi. 
   Ama uygulama tam da öyle olmadı. 
   Birçok aşırılık yaşandı. 
   Mesela kamuya açık yerlerde, çarşıda pazarda Kürtçe konuşulması yasaklandı. Kürt ve Kürt dili yok sayıldı. Doğan çocuklara Kürtçe isim verilmesi yasaklandı. Kürtçe yer isimleri değiştirildi. 
   Bugünlere kadar geldi bu yasaklar. 
   Demokrasinin kolunu kanadını kıran, huzuru zora sokan, hatta bazen barışı kundaklayan yasaklardı bunlar... 
   Bu yasakları, bu aşırı milliyetçi anlayışı bu yüzyılda hala savunmanın, bu topraklarda barış ve huzura hizmet edeceğini sanmıyorum. 
   Kimileri bilmeden veya farkına varmadan, hissetmeden bu yanlışa düşüyorlar. Çünkü bazı konular var ki en iyi yaşayarak, hissederek, hissetmeye çalışarak öğrenilir. Yaşamadan, hissetmeden, yalnız kuru kitabi bilgiler ve resmi devlet klişeleriyle böylesi konuları kavramak güçtür. 
   Bunların başında kimlik gelir. 
   Kökler gelir. 
   Türk değil Türkiyeli diyene ya da Kürt sözcüğünü açıkça telaffuz edene veya bu deyişleri savunana tepki gösteren kimileri, acaba bugüne kadar "Ben Kürdüm" diyen biriyle oturup ne kadar sohbet ettiler Onların duyarlığını hissetmeye çalıştılar mı 
   Acaba Diyarbakır çarşısındaki Nuri Usta'nın sabahçı kahvesine gidip oradaki ihtiyarların örneğin Kürtçe konusundaki duyarlıklarına kulak verdiler mi 
   Bazı öfkesi burnunda meslektaşlarım bu zahmete bir seferlik katlansalar, ne kadar iyi olur diye düşünüyorum. 
   H l umudumu koruyorum onlar için. 
   Kökler ve kimlik konusunda daha duyarlı olmayı, karşısındakini anlamaya çalışmayı, bu toprakların barış ve huzuru açısından önemsiyorum çünkü... 
   
      
   
</TEXT>
</DOC>
