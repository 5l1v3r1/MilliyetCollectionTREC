<DOC>
<DOCNO> 163007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur14.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dans kavgası kanlı bitti 
</HEADLINE>
<TEXT>

     Kadıköy'de, aralarında lise öğrencilerinin de bulunduğu grubun bir bardaki eğlencesi sırasında dans etme yüzünden kavga çıktı. Kavga sırasında boğazından bıçaklanan açık lise öğrencisi öldü. 
     Alınan bilgiye göre, aralarında lise öğrencilerinin de bulunduğu 10-15 kişilik grup, dün gece Bostancı'daki Botanik Bar'da eğlence düzenledi. 
     Eğlence sırasında Çiçek E. 19 adlı kız, Dilek Sabancı Endüstri Meslek Lisesi öğrencisi Fevzi Baltacıoğlu 19 ile dans ederken, Açık Lise öğrencisi İsmail Emrah Erkin 19 müdahale etti. Erkin ve Baltacıoğlu'nun arkadaşlarının da olaya karışması üzerine büyüyen tartışma, barın dışında da devam etti. 
     İki taraf arasında başlayan kavga sırasında bıçakla boğazından yaralanan İsmail Emrah Erkin, Haydarpaşa Numune Hastanesi'ne kaldırıldı. Erkin, hastanede yaşamını yitirdi. 
     Olaydan sonra polis, Dilek Sabancı Endüstri Meslek Lisesi öğrencisi Fevzi Baltacıoğlu ile bu okulun eski öğrencisi Ali Ruşen Karabulut 19 ve Ali Kiraz adlı kişileri gözaltına aldı. 
     Bu kişiler, polisteki sorgularında, bıçaklama olayını kendilerinin gerçekleştirmediğini söyleyerek, suçlamaları kabul etmediler. 
     Polis, olayla ilgili soruşturmanın sürdürüldüğünü kaydetti. 
     Bu arada, Dilek Sabancı Endüstri Meslek Lisesi yetkilileri, söz konusu barda düzenlenen eğlencenin okulla bir ilgisi olmadığını bildirdiler. 
     
</TEXT>
</DOC>
