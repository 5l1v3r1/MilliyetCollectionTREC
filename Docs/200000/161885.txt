<DOC>
<DOCNO> 161885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/dunya/dun02.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'1974'ten bu yana üç Türk jeti düşürdük' 
</HEADLINE>
<TEXT>

Yunan muhalefetinden bir yetkili, 1974'te iki, 1994'te de bir Türk uçağının, Ege'de Yunan jetlerince vurulduğunu öne sürdü 
     DIŞ HABERLER SERVİSİ 

     Yunanistan'da ana muhalefet partisinden bir yetkili, Yunan savaş uçaklarının 1974'ten bu yana Ege üzerinde Türk Hava Kuvvetleri'ne ait üç jeti vurarak düşürdüğünü iddia etti. 
     Yeni Demokrasi partisinin savunma sözcüsü Spilios Spiliotopulos, Yunanistan'da yayımlanan "To Vima" gazetesine yaptığı açıklamada, "1974 yazında, iki Türk savaş uçağı Kuzey Ege üzerinde Yunan F - 5A'larınca vuruldu" dedi. 
     Kendisinin, Türk jetleriyle en az 3 bin saatlik "it dalaşı" yaşadığını öne süren Yunan Hava Kuvvetleri eski pilotlarından Spiliotopulos, söz konusu olaya bir devriye uçuşu sırasında tanık olduğunu iddia etti. 
     
     Atina yalanladı 
     Spiliotopulos ayrıca, "1994'te yaşanan talihsiz bir olayda bir Yunan jeti, Türk F - 4E savaş uçağını pilot hatası sonucu düşürdü" dedi. 
     Ancak Yunan Hava Kuvvetleri sözcüsü Konstantin Prionas, Spiliotopulos'un iddialarını yalanlayarak, "Bu iddiaları doğrulayacak hiçbir kayıt yok" dedi. 
     
     Milliyet'e atıf 
     Haberi yayımlayan Fransa Basın Ajansı AFP , Milliyet'in daha önce verdiği bir habere atıfta bulunarak, 1996'da bir Türk jetinin Yunan uçaklarınca düşürüldüğünü hatırlattı. Milliyet'in Mayıs ayında yayımladığı haberde, dönemin Hava Kuvvetleri Komutanı Orgeneral Ahmet Çörekçi, 8 Ekim 1996 tarihinde yaşanan bir "it dalaşı"nda, Yunan Mirage 2000 savaş uçağının bir Türk F - 16'sını düşürdüğünü doğrulamış ancak Yunan Hava Kuvvetleri olayı yine yalanlamıştı. 
     

</TEXT>
</DOC>
