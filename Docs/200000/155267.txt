<DOC>
<DOCNO> 155267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yazar/altan.html </URL>
<DATE> 2003/05/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Türkiye'nin gerçek yüzü ortaya çıkarken... 
</HEADLINE>
<TEXT>

     Wolfowitz, Irak savaşı sırasında Türkiye'nin, "kuzey cephesi"nin açılmasını engellemiş olmasını eleştirdi ve Türkiye'ye - diplomatik deyimle - sitem etti halk deyimiyle ise Türkiye'yi azarladı. Türkiye'nin "hata yaptık" demesini yani efendim, Türkiye'nin ABD'den özür dilemesini istedi. 
     Wolfowitz'in en dikkat çeken sözü ABD ile stratejik ortaklıkta "ordunun önemli liderlik konumuna sahip çıkmamasının kendisini çok yadırgatmış" olmasıydı. 
     
     Wolfowitz'in, diplomatik deyimle sitemleri halk deyimiyle azarları Ankara - Washington ilişkilerinde daha önce de yaşandı. 
     1964'te ABD Başkanı Johnson'ın, İsmet Paşa'ya, Kıbrıs'a yapılan çıkarma konusunda yazdığı mektup yenir yutulur bir şey değildi. 
     Öyle ki, mektubun tam metni kamuoyuna pek açıklanmadı ve İsmet Paşa, Time dergisine verdiği bir demeçte, "Yeni bir dünya kurulur, Türkiye de orada yerini bulur" demek zorunda kaldı. 
     Sanırım Time dergisi yayımlamadı o demeci. 
     
     1945 sonrasında, yani Soğuk Savaş dönemini kapsayan 50 yıllık dönemde, Ankara - Washington ilişkilerinin bilimsel bir analizi yapılmadı. 
     TSK'nın Pentagon'la aşırı bütünleşmesinin Türkiye'ye sağladığı yarar ve zararlar, ayrıntılarıyla incelenmedi. 
     İncelenebilmiş olsaydı, ABD Savunma Bakan Yardımcısı Paul Wolfowitz, ABD ile olan ilişkilerin yeniden düzelmesi için, Türkiye'den "hata yaptık" demesini isteyemezdi. 
     
     Hoş, Ankara hiçbir zaman saydamlaşmayı ve kendi gerçekleriyle yüz yüze gelebilmeyi göze alamadı. 
     Örneğin 1911 Trablusgarp Savaşı'ndaki yenilgide, İtalya'nın aldığı 12 Ada'nın 1947 Paris Konferansı'nda Yunanistan'a verilmesi, ne kadar yansıdı ki Türk kamuoyuna ve ne kadar tartışıldı ki siyaset ortamında 
     2. Dünya Savaşı'na girmemek için İsmet Paşa'nın, Hitler'e karşı ılımlı tutumu, Potsdam antlaşmalarının tartışıldığı sırada, hiç mi gündeme gelmedi acaba 
     
     Aslını isterseniz Soğuk Savaş yıllarında ABD, Türkiye'nin 20 sente muhtaç, bir tarım ülkesi olarak kalmasını istedi ülke içinde dilediği gibi üsler kurabileceği, militerleriyle rahatça özdeşleşmiş, yoksul bir ülke olarak kalmasını... 
     Bu tutuma şu veya bu şekilde karşı çıkanların tümü de, cezalandırıldı Türkiye'de. Darbeler darbeleri, idamlar idamları, tutuklamalar tutuklamaları, mahkumiyetler mahkumiyetleri izledi. 
     O sıralarda Cumhurbaşkanı Cevdet Paşa 
     - ABD'yi eleştirmenin anlamı mı var donumuza kadar her şeyimizi ABD veriyor, diyordu. 
     Pentagon ise bir Türk neferinin kendisine çok ucuza, 23 sente mal olduğunu açıklıyordu. 
     
     1947'de ABD'nin Türkiye'de başlattığı karayolları seferberliği ile, demir ve denizyolları unutuldu. 
     Ve büyük kentlere, özellikle de İstanbul'a bir taşra yığılması yoğunlaştı. Ne Hazine arazilerinin, ne ormanların kadastrosu bile çıkarılmadığı için - ki hala daha çıkarılmamıştır - kentlerde bir gecekondu yağması başladı. 
     Ve yapsatçılarla uydurma müteahhitler girdi devreye... 
     Şimdiyse ünlü deprem uzmanları 
     - Bir İstanbul depremi, Türkiye'yi bitirir, demeye başladılar. 
     
     Türkiye'nin gerçek yüzü yavaş yavaş ortaya çıktıkça hiç enseyi karartmayın. Talancı, yalancı ve dilenci yozlaşmasının güngünden daha net ortaya çıkmaya başlaması çok büyük bir aşamadır ve oligarşik bir devlet yapısı statükosunu usul usul ırgalamaktadır. 
     ABD ile olan ilişkilerin, neden ekonomik alana yansıtılmadığı ve sadece askeri alanda kaldığı da çıkacaktır ortaya Wolfowitz ve benzeri şahinlerin, durmadan "demokrasi"den söz ettikleri halde, neden Türkiye'deki "ekonomik cılızlıktan, yerinde infazlardan, filistin askılarından, güdümlü hukuktan" söz etmedikleri ve sadece orduyu lider konumunda gördükleri de... 
     
     Demagoglar kesimi, eski plakları çevire dursun Türkiye şöyle büyük devlet, böyle büyük devlet vs... 
     Türkiye'ye yılda 20 milyar dolarlık küresel sermaye gelmeye başlamadıkça Türkiye kendi iç dinamikleriyle, kendini 21. yüzyılla bütünleştiremez... 
     Kamu yapılarındaki çürüklüğü de artık görüyorsunuz İstanbul'da 150 milyon metrekarelik orman alanlarının nasıl yağmalandığını da... 
     Tüm Türkiye'de yağmalanmış orman alanı ise 4 milyar metrekare... 
     Ve asla bu "otofaji"nin sorumlusu yok sadece, "vatanı ve milletiyle devletin bölünmez bütünlüğü" edebiyatı var. 
     "Yaşam kalitesi" açısından 173 ülke arasında 85. basamağa düştüğünüzde Johnson da azarlar sizi, Wolfowitz de... 
     AB de, Kopenhag kriterlerini dayar burnunuza... 
     
     İyidir bütün bunların ortaya çıkması. Enseyi karartmayın. İnsanlık kötüye gitmez. Türkiye de gitmez. Statükoda direndiği ölçüde, acı ve beklenmedik bedeller öder sadece... 
     
     

</TEXT>
</DOC>
