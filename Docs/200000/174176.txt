<DOC>
<DOCNO> 174176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/altan.html </URL>
<DATE> 2003/08/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ağustos mehtabı ve kurşunla ölenler... 
</HEADLINE>
<TEXT>

   
   Önceki akşam ağustos mehtabının 7'siydi. Gökte tamı tamına ortasından kesilmiş yarı yuvarlak bir Ay vardı. 
   Göztepe'nin, Adalar'la Marmara'nın ufuklarına, bir uçtan bir uca bakan balkonlarından Ay'ın denize uzunlamasına düşen, çok hafif pembeyle sarımsı karışımı, gümüşi ışıkları görünüyordu. 
   65 yıl önce de, Göztepe'nin yine aynı açılara sahip balkonlarından, ağustos mehtabının Marmara'ya yansıyan ışıkları, aynen böyle görünürdü. 
   
   Annem, Muazzez Tahsin'in romanlarından özenilmiş bir esintiyle ayaklarını, birbirinin üstüne atmış, uzatarak oturduğu balkon minderinden, arada bir mehtaba bakarak, hafif sesle bir İstanbul şarkısı söylemeye başlardı. 
   Belki de, Ankara'daki memuriyetinden İstanbul'a izinli olarak gelmiş babamı ortak bir romantizmin içine çekmek için, gizli bir davet vardı, hafif sesle mehtaba bakarak söylediği şarkılarında... 
   Ne var ki babam, romanesk bir romantizmin çok dışında bir hukukçuydu. O da, Ankara'da yaşadığı bürokratik serüvenleri anlatıp paylaşma özlemindeydi. 
   
   Yine Göztepe... Yine aynı mekanın bu kez 50 m. yüksekliğindeki balkonu... Yine ışıkları denize düşen ağustos mehtabı... 
   Sıram sıram tüm ışıklarını yakmış, ayrıca - kendi çapına uygun oranlarda - grandi ve pruva direklerinin ucundaki, iki ayrı tek tek ışıkla bir Şehir Hattı vapuru gidiyor uzaklarda... 
   Ay'ın denize düşen çok hafif pembeyle sarımsı karışımı yansıması içinden geçip, tüm ışıklarını sıram sıram yakmış küçük vapur... 
   Bir peri masalından bir anlık bir görüntü sanki... 
   
   İstanbul'un yaz mehtaplarında yaşanmış aşklar... İstanbul'un yaz mehtaplarındaki aşklar için yazılmış şiirler... 
   Örneğin Yahya Kemal'in 
   
   Kandilli yüzerken uykularda, 
   Mehtabı sürükledik sularda. 
   
   Bir yoldu parıldayan gümüşten, 
   Gittik, bahsaçmadık dönüşten... 
   Şiiri... 
   Ve İstanbul'da yaz mehtaplarının yarattığı aşırı duygusallığa, İbrahim Alaaddin'den -aklımda kaldığı kadarıyla- muzip bir dil çıkartması 
   Gökte yine mahut Ay, 
   Salak salak bakıyor. 
   Salyaları denize 
   Şıpır şıpır akıyor. 
   
   Bir yandan da Irak'ta olsun, Liberya'da olsun Uzakdoğu'nun, yahut Güney Amerika'nın bazı yörelerinde olsun ölmeler öldürmeler sürüp gidiyor. 
   Yüz binlerce silah, milyonlarca mermi... 
   Hep merak ederim, bütün bu silah ve mermilerin, nerelerden kaynaklanan, hangi paralarla alındığını .. 
   Bir merakım da, bu silah ve mermileri, kimlerin üretip satarak, bol bol kar ettiği .. 
   
   İstanbul'un 65 yıl öncesindeki ağustos mehtabından bu yana, yeryüzünde kaç yüz milyar dolarlık mermi, bomba, roket, füze, vs. ile kimbilir kaç milyon insan öldü... 
   Siyasetçilere bakarsanız, ülkelerinin yüksek çıkarları uğruna oldu bütün bu ölmeler ve öldürmeler... 
   Ya o ölümcül silah, bomba, roket ve mermileri, yapıp yapıp satanların ettiği karlar 
   Irak'ta patlayıp duran silahlardan da, kimbilir kimler kar ediyor 
   
   Silahçılar, kendi yapıp sattıkları silahlarla ölmüş olan her kişiden, ortalama şu kadar kar sağlarken modern teknolojiye dayalı üretimlerin ürünlerini örneğin cep telefonlarını, interneti, TV'leri satanlar da her öldürülmüş kişiyle bir müşteri kaybediyorlar... 
   Önümüzdeki 30 - 40 yıl içinde, ya silahçılar geri basacak, ya modern teknolojiye dayalı üretimlerde yeni aşamalar yapanlar... 
   Besbelli ki ikincisi çok daha karlı olduğu için, birinciler geri basacak... 
   Bu tür konuları kurcalayanlar, henüz daha pek ön plana çıkmış değil yeryüzünde... 
   
   İstanbul'un 65 yıl önceki ağustos mehtabını hatırlıyorum. Ve biliyorum ki, 65 yıl sonraki İstanbul'un ağustos mehtabı her kurşunla ölenden, silahçıların sağladığı kar dönemini gerilerde bırakmış olacak... 
   Gökteki yarım Ay'a sordum 
   - Öyle değil mi 
   Gerçi yanıt vermedi ama, yine de bana 
   - Evet, dermiş gibi geldi... 
   
      
   
</TEXT>
</DOC>
