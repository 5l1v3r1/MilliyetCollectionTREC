<DOC>
<DOCNO> 169291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun26.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetten inek kirala, taze peynir ye... 
</HEADLINE>
<TEXT>

     İnternette inek kiralayanlar, bundan böyle taze peynir yiyebilecek. 
     İsviçre'de bir çiftçi, internet üzerinden kiraya verdiği ineklerin sütünden yapılan peynirin kiracılara verilmesini öngören yeni bir uygulamaya imza attı. 
     Paul Wyler adındaki çiftçi, Le Matin gazetesiyle röportajında, yaz sezonunda ineklerin kirasının 276 dolar olduğunu, bu dönemde her bir ineğin sütünden 70 ila 120 kilogram taze peynir üretildiğini belirtti. İsviçreli çiftçi, kiracıların ürünü Eylül'de teslim alacağını söyledi. 
     Taze peynir yemek isteyen onlarca müşterinin kendisine başvurduğunu ifade eden Wyler, ''Kiracılar peyniri yiyebilir, satabilir ya da yakınlarına verebilir'' dedi. 
     Şimdiden bazı ineklerini restoranlara kiralayan Paul Wyler, elektrik bulunmayan çiftlikte, peynirin odun ateşinde yapıldığını belirtti. 
     İnternette ineklerinin fotoğraflarını sergileyen Wyler'ın 15 ineği bulunuyor. Wyler'ın müşterileri, çiftliğe giderek, kiraladıkları inekleri yakından görebiliyor. 
     
</TEXT>
</DOC>
