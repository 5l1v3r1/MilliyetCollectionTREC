<DOC>
<DOCNO> 190818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur15.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da Cumartesi günü Kızılay trafiği için halkoylaması var... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Kızılay'daki yeni yaya trafiği düzenlemesi konusunda cumartesi günü yapılacak halkoyunda kullanılmak üzere Yüksek Seçim Kurulu YSK Başkanı Tufan Algan'dan seçim boyası istedi. 
     Melih Gökçek, Algan ile görüşmesinin ardından YSK'dan ayrılırken A.A muhabirinin sorularını yanıtladı. 
     Gökçek, Algan'a, cumartesi günü Kızılay'da yeni yaya trafik düzenlemesine yönelik yapacakları halkoylamasında kullanmak üzere seçim boyası istemlerini içeren bir dilekçe verdiğini kaydetti. 
     Algan'ın bu talebe yönelik cevabının sorulması üzerine Gökçek, resmi bir talepte bulunduğunu belirterek, ''Sanırım müsbet olacak'' dedi. 
     Gökçek, seçim boyasını, 'mükerrer oy kullanıldı' spekülasyonlarını önlemek amacıyla istediklerini ifade ederek, büyükşehir ve metropol ilçe belediye meclis üyelerinin kurulacak 100 sandık başında görev alacaklarını söyledi. Oy kullanan vatandaşların parmaklarının boyanacağını vurgulayan Gökçek, böylece mükerrer oy kullanımının önüne geçileceğini belirtti. 
     Genel katılımı sağlamak için bir çalışmalarının olup olmayacağı yönündeki soruyu yanıtlarken Gökçek, radyo ve televizyonlar aracılığıyla sürekli çağrıda bulunduğunu, metroda da duyurular yapıldığını anlattı. 
     Gökçek, ''Cumartesi günü gelip oy kullananlar, evlerine dönerken parmaklarında boya varsa, otobüse ücretsiz binecekler. Amacımız, oy kullanımını çoğaltmak. Hatta toplu olarak otobüs isteyenler olursa Kızılay'a gelmeleri için otobüsü de göndereceğiz. Buraya bedava getireceğiz'' diye konuştu. 
     Gökçek, ''Belediye Meclis üyelerinden başka gözlemci olmayacak mı '' sorusuna, ''Bunun Belediye haricinde resmi bir tarafı yok'' karşılığını verdi. 
     Halkın oyuna başvurma kararını Belediye Meclisi'nde aldıklarını dile getiren Gökçek, İl Trafik Komisyonu'nun da tavsiye kararının bulunduğunu söyledi. 
     Ankara'da yaşayan insanların bu düzenlemeyi isteyip istemediklerini tespit edebilmek için en iyi yolun halkoylaması olduğunu ifade eden Gökçek, kontrollü ve adaletli bir seçim olması için halkoylamasını Kızılay'da yapacaklarını kaydetti. 
     
     ''250-300 BİN KİŞİNİN KATILMASINI BEKLİYORUM'' 
     Gökçek, oylamaya 250-300 bin kişinin katılmasını beklediğini belirterek, ''Sonuç olumlu çıkmazsa, halka rağmen inat edip siyaset yapmam. 'İlla bu böyle olacak' demem. Değişmesini halk isterse eski duruma döneriz. Müspet bir netice çıkarsa da bu böyle devam eder. Ben olumlu bir sonuç çıkacağına inanıyorum'' diye konuştu. 
     Melih Gökçek, 27 Ekim'de gün boyunca her 10 dakikada bir helikopterle, Kızılay trafiğinin görüntülerini çekeceklerini, sonra bu görüntüleri İl Trafik Komisyonu'nda inceleyeceklerini anlattı. 
     Halkoylamasının maliyetinin sorulması üzerine Gökçek, ''Maliyeti yok, sandıklar bizden, paravanlar elimizde, sadece oy pusulası masrafı var. Boyanın da bir maliyeti olacağını düşünmüyorum'' dedi. 
     Bir soru üzerine Algan ile halkoylamasının yasal dayanağının olup olmadığı konusunu görüşmediklerini belirten Gökçek, şöyle devam etti 
     ''O bizim Belediye Kanunu'ndan gelen bir yetkimiz. Hemşehri hukukunu düzenleyen madde vardır. Bu maddede, 'hemşehrilerin reyine başvurulur' diye bir hüküm vardır. Ona istinaden yapıyoruz bunu. Aslında bu bir halkoylaması değil, anket.'' 
     
</TEXT>
</DOC>
