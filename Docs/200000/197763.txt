<DOC>
<DOCNO> 197763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yazar/sazak.html </URL>
<DATE> 2003/11/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ortak düşman 
</HEADLINE>
<TEXT>

   
   Almanya Dışişleri Bakanı Joschka Fischer, Türkiye'ye yaptığı dayanışma ziyaretinde 'Terör bizim ortak düşmanımızdır' mesajını verdi. 
   Masum insanları hedef alan katliamlara barış ve demokrasi güçlerinin verdiği tepkiler, bayram öncesi yaraların sarılmasında etkili oluyor. 
   İstanbul emniyeti ve valilik de, medyayı suçlamak yerine ikinci bombalamaya ilişkin soruşturmayı derinleştirmeye yöneldi. Ancak olayın bir boyutu var ki henüz yeterince tartışılmıyor. Bu dehşeti yaratan 'ölüm arabaları'na yüklü bombalar nerede ve nasıl bu denli kolay üretildi İnsanlığı tehdit eden 'silahlanma yarışı' denetime alınmadığı sürece bundan sonraki eylemler nasıl önlenecek 
   İnsani Yardım Vakfı, çağlar boyunca süren savaşlar ve 'silah sız lanma süreci' konusunda bir kitap çıkarmış. Ruşen Özkan imzalı incelemede Umut Vakfı'nın da tespitleri yer alıyor. Medyanın terör olaylarını sunma biçimiyle ilgili çarpıcı değerlendirmeler var 
   "Sonuçta yüzlerce ölü görüntüleriyle korku, paranoya ve dehşet duygusu ile terörize yaşam bütün dünya insanlarının önüne sunuluyor. Korku, tarih boyunca hemen her zaman özgürlük ve barış duygusundan daha güçlü olmuş ve şiddet saçanlar herkesin doğuştan yanında getirdiği bu korkuyu harekete geçirmeleri ile galip gelmişlerdir. 
   Etnik farklılıklar ve öncesinde yaşanmış seçici travmalar. 
   Kafkasya'da, Orta Asya'da, Afganistan'da, Uzakdoğu'da, Ortadoğu'da katmerli biçimde terör deneyimleri. Etnik, dini, mezhepsel, aşiret veya ırk farklılıklarını kaşıma girişimleri. Her kaşıma, o etnik grup, mezhep, dini cemaat için onarımı neredeyse imkansız hale getirilmiş yepyeni bir travmadır. Bu travma öyle yerleşir ki genetik olarak kuşaklara da geçer. Bu kuşaklar çok iyi eğitim görse de, göç etse, para ve mevki sahibi de olsa genlerindeki bu tarihsel seçilmiş travmalardan dolayı bu farklılıkları bilinçaltında bastırılmış şekilde hep hissederler. 
   Bu travmatik yaşantılar o insan için sıkıntı, gerginlik, uykusuzluk, öfke ve ölüm korkusu demektir. Yani hep tetikte olma hali, dehşete düşme ve onarılmaz kin ve nefretle terörize yaşamak demektir. 
   Tüm bu terör eylemlerinde ortak olan tek araç ortamdaki ve taraflardaki silahlardır. Eylemi başlatan, korkuyu yaşatan ve eylemi sonlandıran, yani sonucu belirleyen de silahtır. Hatta eylem sonrası görüntülerde silahlar da verilir. Burada önemli olan korkunun bir sonraki terör eylemine kadar devam etmesidir. 
   Olan bitenler esnasında bizlere metanet, sabır, şükür öğretilir. Dünyaya hakim gelişmiş ülkelerin başkanlığında hep beraber terör lanetlenir. Bu lanetlenmenin gerçek adresi olan silahlanma hiçbir zaman tartışmaya açılmaz." 
   Silahsız ve barış içinde bir dünya özlemiyle acıların geride kalmasını diliyoruz. İyi bayramlar. 
   
      
   
</TEXT>
</DOC>
