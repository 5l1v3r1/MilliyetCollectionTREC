<DOC>
<DOCNO> 171948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun24.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhlis Arı Der Spiegel'de... 
</HEADLINE>
<TEXT>

     Almanya'da yayımlanan Der Spiegel dergisi, bu ülkede işlediği 62 suçtan dolayı ailesinden ayrı olarak sınırdışı edilen ve daha sonra davayı kazanarak yeniden Münih kentine gelen Muhlis Arı'nın hayatını anlattı. 
     Dergide, adam dövmek ve soygun suçlarından yargılanan, Alman kamuoyunda ''Mehmet'' lakabıyla tanınan Muhlis Arı'nın, Almanya'ya döndükten sonra hiç suç işlemediği, okulunu da büyük bir başarıyla tamamladığı belirtildi. 
     Der Spiegel, eskiden ''ukala, tembel ve miskin'' olarak bilinen Arı'nın, şimdi tümüyle değişmiş göründüğünü, normal bir hayat sürerek, evlenmek ve çocuk sahibi olmak istediğini yazdı. 
     Bavyera Eyaleti İçişleri Bakanı Günther Beckstein, ''Sınırdışı edilmesi sert bir karardı, ancak çok etkili olmuş gibi görünüyor'' dedi. Arı ise ''Beckstein beni siyasi emellerine alet etti'' şeklinde suçlamada bulundu. 
     Arı'nın Alman avukatı Alexander Eberth, ''Mehmet''in sınırdışı edilmesinin yasalara aykırı olduğunu savunarak, ''Muhlis, henüz gözaltı hapsinde tutulurken değişmişti. Türkiye'ye sınırdışı edilmesi gereksizdi, yasalara aykırıydı ve gelişmesine de zarar verdi'' şeklinde görüş belirtti. 
     Derginin haberinde ayrıca, Arı'nın çok dikkatli davrandığı, 2 yıl süreyle suç işlemediği takdirde, istediği kadar Almanya'da kalma şansına sahip olacağı kaydedildi. 
     Arı, 1994-1998 yılları arasında işlediği suçlardan dolayı 14 Kasım 1998 tarihinde ailesinden ayrı olarak sınırdışı edilmiş ve bu olay Alman kamuoyunda büyük yankı bulmuştu. 
     Federal İdari Mahkeme'nin, hakkında alınan kararı anayasaya aykırı bulmasından sonra Arı, 1 Ağustos 2002 tarihinde yeniden Almanya'ya gelmişti. 
     
</TEXT>
</DOC>
