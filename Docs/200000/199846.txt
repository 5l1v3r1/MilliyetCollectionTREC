<DOC>
<DOCNO> 199846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur19.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM harcamalarında 1 yılda 30 trilyon lira tasarruf edildi 
</HEADLINE>
<TEXT>

     TBMM Hesapları İnceleme Komisyonu Başkanı Ergun Dağcıoğlu, alınan tedbirler sonucunda TBMM harcamalarında 1 yılda yaklaşık 30 trilyon lira tasarruf edildiğini söyledi. 
     Dağcıoğlu, TBMM Hesapları İnceleme Komisyonu'nun haftalık olağan toplantısının açılışında yaptığı konuşmada, aralık ayı sonuna kadar yapacakları toplantılarda, TBMM'nin 2.12.2003 tarihine kadar yapılan harcamalarını gözden geçireceklerini söyledi. 
     Bugünkü toplantıda, Milli Saraylar Daire Başkanı ve yöneticilerinden brifing alacaklarını ve önümüzdeki hafta İstanbul'da TBMM'ye bağlı olan Köşk ve Milli Saraylarda incelemelerde bulunacaklarını belirten Dağcıoğlu, Cumhurbaşkanlığı'nın 2003 yılı harcamalarının ibra çalışmalarının da Aralık ayı sonuna kadar gerçekleştirileceğini kaydetti. 
     Ergun Dağcıoğlu, TBMM Hesapları İnceleme Komisyonu'nun bu yıl ilk kez, yaptıkları talep üzerine Maliye Bakanlığı tarafından gönderilen uzmanlar ile çalışmalarını sürdüreceğini de ifade ederek, şunları söyledi 
     ''TBMM'deki uzman arkadaşlarımız ve Maliye'den gelen uzman arkadaşlarımızla çalışmalarımızı sürdüreceğiz. Yapılan denetimler ve alınan önlemler sayesinde TBMM harcamalarında bir yılda yüzde 10 yani yaklaşık 30 trilyon lira tasarruf edilmiştir. 
     Bu tasarrufun büyük bölümü sağlık harcamalarında sağlanmıştır. TBMM hastanesinde eksik branşlardaki doktorların tamamlanması ve bazı sağlık ünitelerinin alınmasıyla bu tasarruf yüzde 15'e kadar çıkacaktır. Tasarrufun artırılması konusunda komisyonumuzun çalışmaları sürmektedir.'' Dağcıoğlu, TBMM'deki sağlık harcamaları konusunda yapılan çalışmaların da sürdüğünü ve Hastane Başhekiminin bugün komisyona bu konuda bilgi vereceğini belirterek, bugüne kadar TBMM hastanesine malzeme satan 25 firmanın incelendiğini ve diğer firmaların hesaplarının da bu hafta içinde komisyon tarafından ele alınacağını söyledi. 
     
</TEXT>
</DOC>
