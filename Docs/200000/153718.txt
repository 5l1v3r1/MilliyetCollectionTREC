<DOC>
<DOCNO> 153718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun28.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofya'da 1 Mayıs için 5 bin kişi toplandı 
</HEADLINE>
<TEXT>

     1 Mayıs İşçi Bayramı, eski Doğu Bloku ülkelerinden biri olan Bulgaristan'da çeşitli gösteri ve mitinglerle kutlandı. 
     Başkent Sofya'da, eski komünist partinin devamı niteliğindeki Bulgaristan Sosyalist Partisi BSP tarafından düzenlenen miting ve yürüyüşe yaklaşık 5 bin kişi katıldı. 
     Ulusal Kültür Merkezi NDK önünde düzenlenen mitingde konuşan BSP Genel Başkanı Sergey Stanişev, Başbakan Simeon Sakskoburgotski'yi anti demokratik politika izlemekle suçlayarak, ''Hükümet hemen istifa etmelidir'' dedi. 
     Sakskoburgotski'nin seçim öncesinde verdiği sözlerin hiçbirini tutmadığını öne süren Stanişev, ''Bu hükümetin halkı daha fazla kandırmasına izin vermemeliyiz. Mahalli seçimlerde hepinizi hükümete gerekli dersi vermeye çağırıyorum'' diye konuştu. 
     Mitingin ardından NDK'dan Merkez Parkı'na kadar yürüyüş yapıldı. Yürüyüşe katılanlar, hükümet ve savaş aleyhtarı sloganlar attı. 
     BSP taraftarlarının içine sızan terör örgütü PKK KADEK yandaşı 15 kadar kişi, terörist başı Abdullah Öcalan'ın posterlerini taşıdı. 
     




</TEXT>
</DOC>
