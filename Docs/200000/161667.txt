<DOC>
<DOCNO> 161667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun22.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bale ve dans okulu yeniden açıldı... 
</HEADLINE>
<TEXT>

     Irak'ın başkenti Bağdat'ta savaştan sonra yağmalanan Bağdat Bale ve Dans Okulu, yeniden eğitim vermeye başladı. 
     Savaşın sona ermesinin ardından Bağdat'ta başlayan yağmadan etkilenen ve tüm teknik malzemelerini yağmacılara kaptıran okul, öğrenci ve öğretmenlerin kendi aralarında para toplayıp dans kostümü yaptırmasının ardından, bulduğu bir piyanoyla eski yerinde yeniden eğitim veriyor. 
     Okul Müdürü Naciha Naif Hammadi, okuldaki yağmanın ardından Amerikalı yetkililerle görüştüklerini ve onlardan yardım sözü aldıklarını söyledi. 
     Hammadi, yağmacıların okulun çeşitli turnuvalarda kazandığı madalyalar dahil her şeyi çaldığını, eğitimi yeniden başlatabilmek için iki haftada bale ve dans salonlarını temizleyip düzenlediklerini kaydetti. 
     Tanıdıklarından bir piyano bulup okula getirdiklerini, öğrencilere yeniden derslerin başlayacağını haber verdiklerini belirten Hammadi, sözlerini şöyle sürdürdü 
     ''6-18 yaş arası öğrencilerimiz var. Çoğunluğu kız olan öğrencilerimiz, yeniden eğitime başlamanın heyecanı içinde. Şimdi ilk hedefimiz, gelecek günlerde yapmayı planladığımız bir gösteri. En kısa sürede hazırlanıp Bağdatlılara bale gösterisi izleteceğiz.'' 
     
</TEXT>
</DOC>
