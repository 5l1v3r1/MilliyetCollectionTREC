<DOC>
<DOCNO> 189298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko11.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SuperFresh, logo ve ambalajını yeniledi... 
</HEADLINE>
<TEXT>

     Kerevitaş Yönetim Kurulu Başkan Yardımcısı Osman Merzeci, kriz günlerini geride bıraktıklarını bildirdi. 
     Kerevitaş Gıda Sanayi ve Ticaret A.Ş, SuperFresh markasının logo ve ambalajlarını yeniledi. 
     SuperFresh'de daha modern, tüketiciye daha yakın ve daha sıcak gelecek bir logo yaratılırken, logoya bağlı olarak tüm ambalajlar da yenilendi. 
     Yeni logonun tanıtımında konuşan Kerevitaş Yönetim Kurulu Başkan Yardımcısı Osman Merzeci, şirketlerinin de krizden etkilendiğini ve borçlarının yeniden yapılandırıldığını belirterek, ''Bugün gönül rahatlığıyla söylüyorum, kriz günleri geride kaldı'' dedi. 
     Merzeci, SuperFresh'in, dondurulmuş gıda pazarının lideri olduğunu ve ürün gruplarına göre yüzde 50 ila yüzde 90 arasında pay alabildiğini belirterek, sektörü büyütmek ve Avrupa seviyelerine çıkarmak istediklerini söyledi. 
     Dondurulmuş gıdada Avrupa'da kişi başı tüketimin 27 kilogram olmasına karşın Türkiye'de bu rakamın 700 gram olduğunu bildiren Merzeci, sektörün geleceğinin açık ve parlak olduğunu ifade etti. 
     Önümüzdeki yıl satışlarını yüzde 25 artırarak 50 milyon dolara çıkarmak istediklerini anlatan Merzeci, ''Krizi aştık, şimdi hareket ve çalışma zamanıdır'' dedi. 
     
</TEXT>
</DOC>
