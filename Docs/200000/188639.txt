<DOC>
<DOCNO> 188639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur25.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Türkiye çabalarını kararlılıkla sürdürecektir 
</HEADLINE>
<TEXT>

     Dışişleri Bakanlığı, Türkiye'nin Bağdat Büyükelçiliği'ne düzenlenen intihar saldırısını şiddetle kınadı. 
     Dışişleri Bakanlığı'ndan yapılan açıklamada, ''Bağdat Büyükelçiliğimize yöneltilen bu terörist saldırıyı şiddetle kınıyoruz. Olayda yaralanan Iraklı güvenlik görevlilerine ve Büyükelçiliğimiz görevlisine acil şifa diliyoruz'' denildi. 
     Açıklamada, bakanlığa ulaşan ilk bilgilere göre intihar saldırganının öldüğü, 2 Iraklı polis ve bir büyükelçilik çalışanının yaralandığı bildirildi. 
     Bakanlık açıklamasında, şöyle denildi 
     ''Bugün öğleden sonra Türkiye'nin Bağdat Büyükelçiliği'ne karşı bir intihar saldırısında bulunulmuştur. Bakanlığa ulaşan ilk bilgilere göre, büyükelçilik binasına yaklaşan patlayıcı yüklü bir aracın infilak ettirilmesi sonucunda intihar saldırısını düzenleyen kişi hayatını kaybetmiş, iki Iraklı polis ile bir Büyükelçilik çalışanı yaralanmış, Büyükelçilik Kançılaryası'nın camları kırılmıştır. Büyükelçilik personelinden can kaybı ve başka yaralanan yoktur.'' ''Büyükelçiliğe karşı girişilen bu alçakça saldırının, Irak'ta son dönemde gerçekleştirilmiş olan terörist eylemlerin devamı niteliğinde olduğu'' belirtilen açıklamada, şunlar kaydedildi 
     ''Bütün bu eylemler, Irak'taki güvenlik sorununun ciddiyetini ortaya koymaktadır. Dolayısıyla uluslararası toplumun tüm üyelerinin bir an önce uyumlu bir birliktelik sergileyerek güvenlik sorununun aşılmasına katkıda bulunmalarının gereği tekrar teyit olunmuştur. Güvenlik sorunu aşılmadıkça diğer alanlarda ilerleme sağlanmasının güçlükleri açıktır.'' Açıklamada, Türkiye'nin başından beri Irak'ın fedakarlık ve sorumluluk üstlenmeye hazır bir komşusu olarak, iyi niyetle ve tam bir şeffaflık içerisinde bu ülkeye yardımcı olmak için elinden gelen tüm çabayı gösterdiği ve bu çabalarını kararlılıkla sürdüreceği vurgulandı. 
     
</TEXT>
</DOC>
