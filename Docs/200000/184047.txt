<DOC>
<DOCNO> 184047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yazar/akyol.html </URL>
<DATE> 2003/09/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üniversite için reform fırsatı 
</HEADLINE>
<TEXT>

   
   PAZAR günü Milli Eğitim Bakanı Hüseyin Çelik ve Üniversitelerarası Kurul Başkanı Prof. Ayhan Alkış ile rektörler ve Bakanlık uzmanları sekiz saat süren bir toplantı yaptılar. 
   Buzların nasıl erimekte olduğunu gösteren sembolik bir olay... İlk toplantı Başbakanlık'ta yapıldığında, rektörler, davetli oldukları akşam yemeğini kabul etmemişlerdi Pazar günkü toplantıda ise, ev sahibi Yıldız Üniversitesi Rektörü Prof. Ayhan Alkış, Bakan Çelik ve arkadaşlarını yemeğe davet etti... 
   Yıldız Üniversitesi'ndeki "Çatı Restoran"da hep beraber yemek yediler... 
   Görüşmeler için iyi bir başlangıç oldu bu yemek daveti... 
   Görüşmeler bazen sertleşti tabii... Ama neticede prensipte anlaştılar veya "bu işi daha iyi araştırmak lazım" diyerek incelemeye aldılar. 
   Ilıcaklar'ın çıkardığı Tercüman'a açıklama yapan Toktamış Ateş hoca "İki Kemal, hükümeti provoke ediyor. İnşallah hükümet bu oyuna gelmez" diyordu. 
   Oyuna gelmiyorlar. Komisyonda Bakan, hükümet yetkilileri de rektörler de yapıcı davranıyor. 
   
   'ÖZERKLİK' uzlaşmaya varılan temel kavramlardan biri... "Akademik özgürlük" ve "bilimsel ahlak" kavramları da yeni yasada yer alacak Hükümet ve rektörler bu kavramlar için Türkiye Bilimler Akademisi'nin yaptığı tanımları kabul ediyor. 
   Bunlar yasalaşınca hiçbir öğretim üyesi görüşlerinden dolayı üniversiteden atılamayacak kimse bilim hırsızlığı yapamayacak... 
   Karşılıklı güvenin oluşmaya başlaması, en gerilimli konularda bile yumuşama sağlıyor. Hükümet, Kemal Gürüz'e güvenmediği için YÖK'ün atayacağı kadroları dondurmuştu, şimdi inisiyatif Üniversitelerarası Kurul'a geçtiği için, Başbakan Erdoğan da, Milli Eğitim Bakanı Çelik de bu kadroların açılabileceğini söylüyorlar. Komisyon toplantısında Bakan bunu tekrarlamış... 
   "İki Kemaller"in kavgacı tavrıyla ne böyle açılımlar sağlanır, ne de yüksek öğrenim hayatımızda özgürlükçü ve verimli yeni bir düzen kurmak için böyle çalışma yapılabilirdi. 
   
   OTURUP konuştukça reform yolunun açılmasına başka bir örnek... 
   Doç. Dr. Şaban Şimşek, Milli Eğitim Müsteşar Yardımcısı'dır. Bakanlıkta yeni YÖK çalışmalarını o götürüyor. İstanbul'da "Üniversite Öğretim Üyeleri Derneği"ni ziyaret eden Şimşek, Dernek Başkanı Prof. Kadir Erdin ve arkadaşlarıyla da saatlerce süren bir görüşme yaptı. 
   Prof. Erdin izlenimlerini şöyle anlatıyor 
   - Sayın Kemal Gürüz'ün tavrı reform yolunu tıkıyor. Sayın Şimşek'le yaptığımız görüşmede gördük ki, reform yolunu açmak için son derece istekliler. Yapıcı öneriler geldiği zaman, kendi tasarılarını değiştirecek kadar açık fikirliler. Çok iyi bir görüşme yaptık, görüşmelerimiz sürecek. 
   Prof. Erdin ve arkadaşları, akademik kariyer için merkezi sınav yapılmasının sakıncalarını anlatmış, Müsteşar Yardımcısı Şimşek, hiçbir komplekse kapılmadan bunu değiştirebileceklerini söylemiş... 
   "Ödünsüz savaşçılar" kavga çıkarıp reform yolunu kapatmak isterler elbette... Hükümet ve akademik camia onlara bu fırsatı vermemeli, konuşmalarda mutlaka "diyalog dili" hakim olmalıdır. 
   Çağımız, çoğulculuk ve diyalog çağıdır... 
   
      
   
</TEXT>
</DOC>
