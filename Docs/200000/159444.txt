<DOC>
<DOCNO> 159444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun21.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü ''Türkiye'de işkence halen yaygın'' 
</HEADLINE>
<TEXT>

     Uluslararası Af Örgütü'nün AI 2003 yılı raporunda Türkiye, ''kötü muamele ve işkencenin devam ettiği ülkeler'' arasında gösterildi. 
     AI'nın, 2002 yılında meydana gelen olayları kapsayan raporunun ''Avrupa ve Orta Asya'' başlığı altında, ''Avrupa ve Orta Asya'daki bazı ülkelerde ayrımcı uygulamaların devam ettiği'' belirtilerek, ''bazı ülkelerde azınlıkların ve yabancıların devlet görevilerinin kötü muamele ve işkencesine maruz kaldığı'' ileri sürüldü. 
     Örgütün raporunda, ''azınlıklar ve yabancıların sadece devlet görevlilerinden değil, sivil kişi ve kuruluşlardan da kötü muamele gördükleri'' belirtildi. 
     Af Örgütü, Türkiye'nin yanı sıra Arnavutluk, Ermenistan, Azerbaycan, Belarus, Bulgaristan, Gürcistan, Kazakistan, Moldova, Rusya, Tacikistan, Türkmenistan, Ukrayna, Özbekistan ve Sırbistan-Karadağ da kötü muamele ve işkence olan ülkeler arasında gösterdi ve bunlarla ilgili belgeler sundu. 
     Raporda, ''Türkiye'nin AB'ye girebilmesi için gerekli kriterlerle ilgili yasal düzenlemeleri parlamentoya getirdiği'' vurgulanarak, ''reform yasaları arasında gözaltına alınmayla ilgili düzenlemeler, geçmişte ifade özgürlüğünü sınırlayan yasalarla ilgili iyileştirme çalışmalarının bulunduğu'' belirtildi. 
     ''Türkiye'de bazı düşünce suçlularının, Kürt sorunu, F tipi cezaevleri ya da İslamcı görüşlerini açıkladığı için cezaevine atıldığı veya yargılanmayla karşı karşıya olduğu'' öne sürülen raporda, ''Türkiye'de önemli yasal reformlara karşın gözaltında kötü muamele ve işkencenin halen yaygın olduğu'' iddia edildi. 
     Raporda, Türkiye'de Kasım ayında yapılan seçimde Adalet ve Kalkınma Partisi'nin AK Parti iktidara geldiği hatırlatılarak, ''Genel Başkan Recep Tayyip Erdoğan'ın daha önce aldığı bir ceza yüzünden seçimlere katılmasının yasaklandığı'' belirtildi. 
     Af Örgütü, 2002'de Yugoslavya Federasyonu'nun Sırbistan-Karadağ tüm suçlar için, Türkiye'nin ise adi suçlular için ölüm cezasını kaldırdığı hatırlatıldı. 
     Türkiye, raporda, Ermenistan, Belarus, Finlandiya, Rusya ve İsviçre ile birlikte ''fikir suçlularının cezaevine atıldığı'' 6 ülke arasında gösterildi. 

     
</TEXT>
</DOC>
