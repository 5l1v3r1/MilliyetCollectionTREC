<DOC>
<DOCNO> 159620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/spor/bbas.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
EN BÜYÜK KİM 
</HEADLINE>
<TEXT>

Basketbol Ligi finalinin ilk buluşmasında Ülker ile Efes Pilsen bugün karşı karşıya gelecek. 1-1 başlayacak seri iki ayrı salonda oynanacak 
     GÖKHAN TÜRE 

     BASKETBOL Ligi’nin "beklenen finali" bugün Ülker - Efes Pilsen serisiyle start alacak. İki takımın kaptanları Harun Erdenay ile Ömer Onan, kritik final öncesi MİLLİYET için bir araya geldiler. Ülker’in, "35’lik delikanlısı" Harun ve Efes’in genç, ancak tecrübeli savunmacısı Ömer, Ahmet Cömert ile Abdi İpekçi Salonu arasında "mekik dokuyacaklar". 
     20 yıldır boy gösteren Harun, final öncesi şansları eşit gördüğünü söylerken, "Saha avantajımızı iyi kullanıp, seriye ilk maçı kazanarak başlamak istiyoruz. Hedefimiz bu seneyi üç kupa ile kapamak" dedi. 25’lik Ömer "Bence, seride kim daha az sorunla karşılaşırsa finişi göğüsleyecek. Amacımız Efes Pilsen’e 10. şampiyonluğu kazandırmak" ifadesini kullandı. 
     
     Basketbol turu 
     Arda’dan imza 
     BASKETBOL Ligi’nde mücadele eden Ankara Büyük Kolej, iç transferde kolları sıvadı. Başkent ekibi takım kaptanı Arda Urcu ile 2 yıllık imza attı. Dış transferde ise birçok oyuncuyla pazlarlıkların başladığı açıklandı. 
     
     Dickel gitti 
     FENERBAHÇE’NİN Yeni Zelandalı guardı Mark Dickel, Sarı - Lacivertli kulüple yollarını ayırdı. Milli Takım kampına katılmak üzerine ülkesine giden Dickel ayrılmadan önce, "Dönmem zor gözüküyor" diye konuştu. 
     
     Jefferson’a takip 
     ÜLKERSPOR, Pınar Karşıyaka’nın sayı kralı unvanlı ABD’li forveti Dwayne Jefferson’a kancayı taktı. Turuncu - Yeşilli ekibin, normal sezonu 23.3 sayı ortalamasıyla zirvede bitiren Jefferson’a 300 milyar önerdiği öğrenildi. 
     
     Ataman’a darbe 
     İTALYA 1. Basketbol Ligi’nde Play - Off Yarı Final serisinin ilk maçında, antrenörlüğünü Ergin Ataman’ın yaptığı Montepaschi Siena, deplasmanda Benetton Treviso’ya 91 - 89 yenildi. Benetton seride 1 - 0 yenik duruma düştü. Bu arada bir grup İtalyan taraftarı Ataman’a sözlü saldırıda bulundu. 
     
     Tofaş’ın dönüşü 
     BİR döneme damgasını vuran efsane takımı dağıttıktan sonra sıfırdan başlayan ve bu yıl 1. Lig’e dönen Tofaş’ta yüzler gülüyor. Başkan Efe Aydan, "Ülker ve Efes dışındaki takımlarla denk güçlü bir ekip kuracağız" dedi. 
     
     

</TEXT>
</DOC>
