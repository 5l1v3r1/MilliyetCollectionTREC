<DOC>
<DOCNO> 152195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur26.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aceleci damat adayı dehşet saçtı... 
</HEADLINE>
<TEXT>

     Kahramanmaraş'ın Türkoğlu İlçesi'nde, bir an önce düğün yapma önerisi kabul edilmeyen genç, kaçma teklifini de reddeden nişanlısı ile kardeşini pompalı tüfekle yaraladıktan sonra intihar etti. 
     Edinilen bilgiye göre, ilçeye bağlı Dedeler Köyü'nde, İbrahim Yağdıgül 23 , geçen yıl amcasının kızı Selda Yağdıgül ile nişanlandı. Yazın düğün yapmayı planlayan İbrahim Yağdıgül, bu isteğini genç kızın ailesine iletti, ancak olumsuz yanıt aldı. 
     Bunun üzerine pompalı tüfekle nişanlısının evine giden İbrahim Yağdıgül, Selda Yağdıgül'den kendisiyle kaçmasını istedi. Bu isteğine de olumlu yanıt alamayan İbrahim Yağdıgül, nişanlısı Selda Yağdıgül ve kardeşi Mehmet Yağdıgül'e 17 pompalı tüfekle ateş etti. İbrahim Yağdıgül, nişanlısı ve kardeşini vurduktan sonra pompalı tüfekle intihar etti. 
     Saldırıdan yaralı kurtulan Selda Yağdıgül ve kardeşi Mehmet Yağdıgül'ün tedavisine, Kahramanmaraş Devlet Hastanesi'nde devam ediliyor. 
     





</TEXT>
</DOC>
