<DOC>
<DOCNO> 196070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun13.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya ve Avustralya, olası El Kaide saldırısına karşı temkinli 
</HEADLINE>
<TEXT>

     İstanbul'daki bombalı terör eylemlerini üstlendiği bildirilen El Kaide'ye bağlı ''Şehit Ebu Hafız El Masri'' örgütünün hedef ülkeler arasında gösterdiği Japonya, olası saldırılara karşı temkinli olduğunu açıkladı. 
     Japon hükümeti sözcüsü Yasuo Fukuda, düzenlediği basın toplantısında, örgüt bildirisinde hedef gösterilen ülkesinin, 11 Eylül terör saldırılarından bu yana temkinli hareket ettiğini söyledi. Fukuda, ''Bu gibi zamanlarda birçok haber olur. Dikkatle inceleyeceğiz'' dedi ve son iki yıl içinde benzer tehditler aldıklarını belirtti. 
     Başbakan Junichiro Koizumi'nin sözcüsü Yu Kameoka da, ''El Kudüs El Arabi'' gazetesinde yer alan bildirinin doğruluğunu araştırdıklarını söyledi. Tehdidin, El Kaide'nin daha önceki uyarı mesajlarına benzediğini belirten Kameoka, ülkede terör uyarısında bulunmadıklarını kaydetti. Kameoka, ''Eğer halkın bilmesi gereken bir şey olsaydı, hükümet bunu açıklardı'' dedi. 
     Merkezi Londra'da bulunan Arapça gazete ''El Kudüs El Arabi'', İstanbul'daki bombalı eylemlerin sorumluluğunu, El Kaide'nin ''Şehit Ebu Hafız El Masri'' örgütünün üstlendiğini açıklayan bir bildiri aldığını duyurmuştu. 
     Bildiride, bombalı eylemlerin devam edeceği belirtilmiş ve İtalya, İngiltere ve Japonya hedef ülkeler olarak gösterilmişti. 
     
     AVUSTRALYA DA KORKUYOR 

     İstanbul'daki bombalı saldırıları üstlendiği bildirilen terör örgütü El Kaide'ye bağlı ''Şehit Ebu Hafız El Masri'' örgütünün tehdit ettiği ülkeler arasında bulunan Avustralya da temkinli olduğunu açıkladı. 
     Avustralya Dışişleri Bakanı Alexander Downer, gazetecilere yaptığı açıklamada, örgütün tehditkar bildirisinin doğru olup olmadığını bilmenin zor olduğunu, ancak karşı terör alarm düzeyini yükselteceklerini kaydetti. 
     Downer, ''Sanırım bu radikal dinci teröristler, bazı ülkelerin, onları yenme cesareti ve kararlılığı olduğunu çok iyi biliyor. Avustralya, bu ülkelerden biri ve güçlü bir ülke'' dedi. 
     Tehdit edilen Japonya da 11 Eylül terör saldırılarından bu yana temkinli hareket ettiğini bildirmişti. 
     Örgüt bildirisinde, ''Suçlu Bush'a, onun Arap olan ve olmayan izleyicilerine, özellikle İngiltere, İtalya, Avustralya ve Japonya'ya, ölüm araçlarının bomba yüklü araçlar Bağdat, Riyad, İstanbul, Cerba, Nasiriye ve Cakarta'da durmayacağını bildiriyoruz. Yeni saldırılar geliyor. Dünya Yahudileri, Müslümanların topraklarını işgal etme düşüncelerinden ötürü üzülecekler'' denilmişti. 
     
</TEXT>
</DOC>
