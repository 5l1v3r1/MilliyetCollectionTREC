<DOC>
<DOCNO> 172625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur23.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Uslu ''Sehven bir yanlışlık yapıldı'' 
</HEADLINE>
<TEXT>

     AK İstanbul Milletvekili Zeynep Karahan Uslu, TBMM Genel Kurulu'nda dünkü Anayasa değişikliği oylamasında mükerrer oy kullanmasıyla ilgili olarak ''sehven yanlışlık yapıldığını'' söyledi. 
     Uslu, yaptığı yazılı açıklamada, tasarının yasalaşması üzerinde hiçbir etkisi bulunmayan bir oylamada kasten mükerrer oy kullanmak için hiçbir neden olmadığını belirtti. 
     Uslu, dünkü oylamayı şöyle anlattı 
     ''Oylama başladıktan sonra oyumu kullanmak üzere Genel Kurul'un sağ tarafına gittim. Burada görevli Divan üyeleri herhangi bir ikaz yapmadığı için oyumu kullandım ve daha sonra solandan çıktım. Yaklaşık 15 dakika sonra gruptan bazı arkadaşlarım oy kullanmadığımı söyleyerek, oylamanın bitmek üzere olduğunu bu nedenle oyumu kullanmamı büyük bir telaş içinde bana bildirdiler. Kendilerine oyumu kullandığımı belirttim. Ama ısrarla kayıtları incelediklerini ve benim oy vermemiş göründüğümü söylediler. Bunun üzerine Genel Kurul salonunda bulunmadığım süre içerisinde ikinci maddenin oylamasına geçildiğini zannederek Genel Kurul'a girdim ve oyumu kullandım. Bir süre sonra ikinci maddeye henüz geçilmediğini ve dolayısıyla sehven mükerrer oy kullandığımı fark ettim. Durumu derhal grup başkanvekillerimiz aracılığıyla Divan görevlilerine bildirip, gerekli düzeltmeyi yapmalarını talep ettim. 
     Divan üyeleri gerekli incelemeyi yaptıktan sonra düzeltmenin yapılabilmesi için durumun Meclis Başkanı'na iletileceğini yine grup başkanvekillerimiz aracılığıyla tarafıma ilettiler. 
     Yapılan incelemede ilk verdiğim oyun İstanbul milletvekillerinin oy vermesi gereken sol taraf yerine sağ tarafta kullandığım, bu nedenle sol tarafta ismimin karşısında oy verdiğimi gösterir bir işaret bulunmadığım için grup başkanvekillerimizin henüz oy kullanmadığımı zannettikleri ve ısrarla oy vermem için beni Genel Kurul salonuna davet ettikleri belirlendi.'' Uslu, ''üzüntü verici'' olayın tamamen yanlış anlaşılmalardan kaynaklandığını ve herhangi bir kasıt sözkonusu olmadığını belirterek, hatanın düzeltilmesi için Meclis Başkanlığı nezdinde gerekli çabayı gösterdiğini bildirdi. 
     
</TEXT>
</DOC>
