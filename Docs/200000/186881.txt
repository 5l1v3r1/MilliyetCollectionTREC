<DOC>
<DOCNO> 186881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur44.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, Burgzada'da incelemelerde bulundu 
</HEADLINE>
<TEXT>

     İstanbul Valisi Muammer Güler ve İstanbul Büyükşehir Belediye Başkanı Ali Müfit Gürtuna, Burgazada'da incelemelerde bulundu. 
     Güler, adaya gelişinde basın mensuplarına yaptığı açıklamada ''Devlet bütün gücüyle, bütün kurumlarıyla olaya müdahale ediyor. Kimse ne aç ne de açıkta kalacak'' dedi. 
     Yangına 370 personel, 80 araç ve 150 Mehmetçikle müdahale edildiğini belirten Güler, söndürme çalışmalarının sürdürüldüğünü kaydetti. 
     İstanbul Büyükşehir Belediye Başkanı Gürtuna da, çıkışından itibaren tüm güçleriyle yangını söndürmek için seferber olduklarını kaydetti. 
     Lodos nedeniyle çalışmalarda zorluk yaşandığını belirten Gürtuna, yangının tamamen kontrol altına alındığını kaydetti. 
     Güler ve Gürtuna, daha sonra adada kurulan kriz merkezine giderek yangın hakkında bilgi aldı. Yetkililerin, yangının 3 ayrı yerde birden başladığını belirtmesi üzerine, basın mensupları Vali Güler'e sabotaj ihtimali olup olmadığını sordu. Güler de ''Sabotaj mı değil mi, bunların tamamını inceleyeceğiz'' yanıtı verdi. 
     Adalar Belediye Başkanı Coşkun Özden de basın mensuplarının sorusu üzerine, yangının kontrol altına alındığını belirterek, yangında 12 evin yandığını, Hıdır Tunçdemir 55 adlı vatandaşın da kalp krizi geçirerek hayatını kaybettiğini söyledi. 
     Bu arada, adalılara geçmiş olsun dileğinde bulunan Vali Güler'e bazı vatandaşlar ''Yaktınız adayı yaktınız. 4 saat itfaiye bekledik. Defalarca söyledik çöplüğü buradan kaldırmadınız'' diye sitemde bulundu. Bunun üzerine Vali Güler de ''Devlet burada, devlet burada...'' karşılığını verdi. 
     Vali Güler ve Gürtuna incelemelerinin ardından adadan ayrıldı. 
     
</TEXT>
</DOC>
