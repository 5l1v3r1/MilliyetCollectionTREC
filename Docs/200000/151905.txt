<DOC>
<DOCNO> 151905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo43.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ceyhun sakatlandı... 
</HEADLINE>
<TEXT>

     Fenerbahçe, ligde 26 Nisan Cumartesi günü sahasında Samsunspor ile yapacağı maçın hazırlıklarını sürdürdü. 
     Samandıra Tesisleri'nde teknik koordinatör Tamer Güney yönetiminde çalışan sarı-lacivertli futbolcular, koşunun ardından çift kale maç yaptı. 
     Çift kale maç sırasında Erhan ile çarpışan Ceyhun, sağ dizinden sakatlanırken, bu futbolcu çalışmayı yarıda bıraktı. 
     Kulüp doktoru İsmail Başöz, Ceyhun'un dizinden çok şiddetli bir ağrı çektiğini ve kesin durumunun yarın belli olacağını söyledi. 
     Çift kale maç sırasında kasıklarına top çarpan Johnson da kısa süreli bir sakatlık yaşadı. 
     Fenerbahçe'nin bugünkü çalışmasına, Almanya'ya tedavi için giden Rüştü, kadro dışı bırakılan Serhat ve sakatlığı bulunan Ali Güneş katılmadı. Çalışmada, Mirkoviç ve Kemal ise koşu yapmakla yetindi. 
     Sakat futbolcular hakkında bilgi veren kulüp doktoru İsmail Başöz, şu anda Ali Güneş'in sakatlığının ciddi olduğunu belirterek, ''Ali, sağ uyluğunun ön kısmında ciddi bir sorun yaşıyor. Samsunspor maçında oynaması zor gözüküyor. Ceyhun gibi Kemal ve Mirkoviç'in durumları da yarın netlik kazanacak'' dedi. 
     Bu arada sakatlığı nedeniyle uzun süredir takımdan ayrı kalan Ukraynalı futbolcu Rebrov da bugün ilk kez takımla birlikte çalıştı. Rebrov, çift kale maçta da yer aldı. 
     Öte yandan teknik koordinatör Tamer Güney, çift kale maçın devre arasında Semih, Tuncay ve Ceyhun ile bir süre özel görüştü. 
     Diğer yandan Kartal Kimsesiz Çocuklar Yurdu'ndan gelen 84 minik de sarı-lacivertlilerin bugünkü antrenmanını izledi. Ziyaret sırasında futbolcular, çocuklarla neşeli dakikalar yaşadılar. 
     





</TEXT>
</DOC>
