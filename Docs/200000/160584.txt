<DOC>
<DOCNO> 160584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo16.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Sergen'i kadroya 'oynasın' diye aldık 
</HEADLINE>
<TEXT>

     Milli Takımlar Teknik Direktörü Şenol Güneş, A Milli Futbol Takımı'nın daha önce birçok hayallerini gerçekleştirdiğini ifade ederek, ''Milli Takım olarak yeni hayallerimiz var. Tek vücut olup, Slovakya ve Makedonya maçlarını kazanmak istiyoruz'' dedi. 
     Şenol Güneş, A Milli Takım teknik heyetiyle birlikte düzenlediği basın toplantısında, Birinci Süper Lig'de şampiyon olan Beşiktaş başta olmak üzere, milli takıma katkı yapan bütün kulüplere teşekkür etti. 
     Türkiye'yi gelecek sezon Avrupa kupalarında temsil edecek takımlara da başarılar dileyen Güneş, ''Yerel başarıların uluslararası başarılara dönüşmesini arzu ediyorum''' derken, alt liglerden gelen takımlara Birinci Süper Lig'de başarılar dileyip, düşen takımların da tekrar geri dönmesini arzu ettiğini söyledi. Özellikle uluslararası alanda elde edilecek başarılara dikkat çeken Güneş, Bursa Çınar Lisesi'nin Dünya Liselerarası Basketbol Şampiyonası'ndaki birinciliğini kutladı ve Türk insanının Dünya arenasında başarılarının süreceğini kaydetti. 
     
     ''MİSYONUMUZ DEVAM EDİYOR'' 

     A Milli Futbol Takımı'nın 7 Haziran'da deplasmanda Slovakya, 11 Haziran'da da İstanbul'da Makedonya ile yapacağı 12. Avrupa Şampiyonası 7. Eleme Grubu maçlarının önemine değinen Güneş, milli takımın, uluslararası başarılara öncü olmaya devam edeceğini belirterek, ''Misyonumuz devam ediyor. Grupta birinci olup, Avrupa Şampiyonası finallerine gitmek, daha sonra da finalde olmak istiyoruz'' dedi. 
     Şu anda Slovakya maçının çok daha önemli olduğunu vurgulayan Güneş, rakiplerinin grupta 6 puanla kendilerinin hemen ardından geldiğini, iyi futbolculardan kurulu bir futbol ülkesi olduğunu ifade etti. Türkiye'nin oyun gücü olarak Slovakya'dan daha üstün olduğunu anlatan Şenol Güneş, bu üstünlüğü sahaya yansıtmaları gerektiğini kaydetti. Güneş, bir soru üzerine, Çek Cumhuriyeti ile yaptıkları hazırlık maçının kendileri için olumsuz geçtiğini belirterek, ''Ancak bu olumsuzluğu orada gördük, dersler çıkarıldı. Öyle oynarsanız kazanma şansınız olmaz. Ancak hedefimiz büyük. Çok daha iyi oyun ve oyuncularımdan yüksek kazanma isteği bekliyorum'' dedi. 
     
     ''OYUNCULARIMIZ ZİHİNSEL OLARAK DİNLENMEYE GEÇTİ'' 

     Şenol Güneş, sezon sonu olması itibariyle oyuncularında fiziksel ve zihinsel yorgunlukların olduğunu, fiziksel yorgunluğun giderilebileceğini, önemli olan konunun zihinsel yorgunlukları atmak olduğunu söyledi. 
     Birbirleriyle uyum içinde olabilecek oyuncuları aday kadroya çağırdıklarını anlatan Şenol Güneş, ''Birçok oyuncumuz zihinsel olarak dinlenmeye geçti. Ama bu maçlardaki 6 puanın Avrupa Şampiyonası finallerinin anahtarı olacağını kavrayamayan oyuncuların bu takımda olmaması lazım. Heyecan duyan Türkiye, coşkuyla oynayan oyuncularımız olacak'' diye konuştu. 
     
     SERGEN... 

     Uzun bir aradan sonra aday kadroya çağrılan Beşiktaşlı Sergen Yalçın ile ilgili bir soru üzerine de Güneş, şunları kaydetti 
     ''Umarım ki şu andaki oyun çıkışı ve anlayışı takımımıza katkı yapar. Sergen'i aday kadroya, kampta bulunsun diye değil, oynasın, yararlı olsun, Türkiye'deki başarısını uluslararası başarıya dönüştürsün diye aldık. İnşallah öyle olur.'' 
     
</TEXT>
</DOC>
