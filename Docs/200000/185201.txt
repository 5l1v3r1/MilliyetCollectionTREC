<DOC>
<DOCNO> 185201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/guncel/gun03.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkatsizlik faciası 6 ölü, 35 yaralı 
</HEADLINE>
<TEXT>

   Bingöl'den İstanbul'a giden bir yolcu otobüsü, Ankara çevreyolundan TEM otoyoluna çıkarken aşırı hız ve dikkatsizlik nedeniyle şarampole yuvarlandı 
      ANKARA Milliyet 

   
   Bingöl'den İstanbul'a giden bir yolcu otobüsü Ankara çevreyolu çıkışında aşırı hız nedeniyle şarampole yuvarlandı. Kaza sonucu altı kişi ölürken, biri ağır 35 kişi yaralandı. 
   Bingöl'den İstanbul yönüne giden Mehmet Çıkaray yönetimindeki 34 EG 999 plakalı Öz Bingöllüler Turizm'e ait yolcu otobüsü, dün sabah Ankara çevreyolundan TEM otoyoluna çıkarken aşırı hız nedeniyle şarampole yuvarlandı. Kazada altı kişi öldü, Çıkaray'ın da aralarında bulunduğu 35 kişi yaralandı. Çıkaray'ın başından ve göğsünden yaralandığı, solunum güçlüğü çektiği ve hayati tehlikesinin devam ettiği öğrenildi. 
   Diğer yaralıların hayati tehlikesi bulunmazken, kimliği belirlenemeyen 50 - 55 yaşlarında bir kadının Ankara Hastanesi beyin cerrahi servisinde kontrol amacıyla tedavi altına alındığı ve sağlık durumunun ağır olmadığı kaydedildi. 
   
   
</TEXT>
</DOC>
