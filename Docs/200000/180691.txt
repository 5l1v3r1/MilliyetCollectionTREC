<DOC>
<DOCNO> 180691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yazar/asik.html </URL>
<DATE> 2003/09/06/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Berlin dönüşü 
</HEADLINE>
<TEXT>

   
   Avrupa Türk İşadamları Birliği Başkanı Ahmet Güler ile Başbakan Tayyip Erdoğan'ın Almanya gezisini konuştuk. Güler, Erdoğan'ın "Laik Avrupa'ya girmek istiyoruz" sözlerinin Almanya'da olumlu yankı yaptığını söyledi. Ancak yine de AKP'yle ilgili kuşkular sürüyormuş. Tabii Alman halkının olumsuz bakışı da... Almanlar malum yüzde 80 oranında Türkiye'nin AB'ye alınmasını istemiyor. 
   Ahmet Güler dedi ki 
   - Halkın bakışı siyasetçiyi de etkileyecektir. O yüzden Türkiye, AB'ye girebilmek için Avrupa halkının gönlünü ve güvenini kazanmak zorunda. Almanları en çok korkutan şey dinci gericilik... Türkiye'de eğitim ve diğer alanlarda dinciliğin giderek yayıldığı haberleri geliyor. Eğer böyle giderse Avrupa kamuoyu biraz daha aleyhimize dönecektir... 
   
   Mutluluk, varacağımız bir istasyon değil, bir yolculuk şeklidir. 
   Montesquieu 
   
   Başbakan"Laik Avrupa istiyoruz" demiş 
   Biz de "Laik Türkiye" istiyoruz 
   Arif Ayhan 
   
   Irak'taki yeni hükümetin 
   Dışişleri Bakanı Hoşyar Zebari, 
   "Türkiye'yi Irak'ta istemiyoruz" demiş. 
   Biz de istemiyoruz ama arkadan itiyorlar... 
   Haldun Ertem 
   
   Balık kokoreç...    Kalamış Divan Lokantası'nın listesinde ilginç ve yeni bir tat 
   "Balık kokoreç" 
   Kokoreç dediğiniz bağırsaktan yapılır. Balığın kokoreci nasıl olur 
   Efendim sudak balığını tavadan geçirip minik parçalara ayırıyorlar. Biber, kekik vs gibi baharata buladıklarında oluyor size balık kokoreç. Tadı çok benziyor. Ancak bağırsağın yerini balık alıyor ki, hem daha temiz hem daha sağlıklı. Porsiyonu 12,5 milyon TL... Böylece AB'nin kokoreç yasağını da aşabiliyor, kokorecimizi AB'ye taşıyabiliyoruz. Ne mutluluk 
   
   Recep Yazıcıoğlu...    Bütün Türkiye'ye kendini sevdirmiş, özel bir kişilikti Vali Recep Yazıcıoğlu... Uğradığı talihsiz kazanın beyin ölümüyle sonuçlanması yurtta üzüntü yarattı... Kaymakamlığı sırasında bir gün içeri elleri cebinde biri giriyor. "Çıkar ellerini cebinden devlet dairesine böyle mi girilir " diye çıkışıyor Yazıcıoğlu... Adam gayet sakin 
   - Evet biz Avusturya'da devlet dairelerine böyle gireriz, diyor... 
   Yazıcıoğlu adam gidince durup düşünüyor, etrafındakilere 
   - Yahu adam haklı, diyor, devlet neden vardır, vatandaşa hizmet için, Devlet olduğu için halk var değil, halk olduğu için devlet vardır... O zaman ana ilke "halk için devlet" olmalı... 
   Valiliği sırasında halkın deri ile kaplı kapıyı vuramadığını saptamış. Kapının açık tutulmasını emretmiş. Vatandaş bu defa da kapının boyalı olduğu ya da yanlışlıkla açık bırakıldığını düşünerek etrafında dolaşıyor, vurmaya çekiniyormuş. Yazıcıoğlu der ki 
   - Bütün bunların ana nedeni insanların çocukluktan itibaren adam yerine konmaması, yaşam boyu ebeveynleri, üstleri, öğretmenleri tarafından önemsenmemesi, horlanması ve onlara değer verilmemesidir. Bir mevkiye geldiklerinde yansımanın doğal sonucu olarak bütün bunların acısını karşılarına gelenden çıkaracaklardır. Nitekim öyle yapıyorlar. 
   
   Arıkan döndü...    Türkiye Denizcilik İşletmeleri Genel Müdürü Erkan Arıkan, AKP hükümeti tarafından görevden alınmış yerine Burhan Külünk atanmıştı. Danıştay bu atamayı iptal ederek Erkan Arıkan'ı tekrar göreve iade etti. 
   Arıkan iç ve dış hatlarda deniz ulaşımını çekici hale getirmek için hayli yenilik yapmıştı. Karaköy'den Salıpazarı'nı uzanan rıhtımı "Otel, kongre sarayı, alışveriş ve eğlence merkezi"ne dönüştürmeyi öngören projesi ise İstanbul için olağanüstü önemdeydi. Umarız bu projeleri tamamlamasına fırsat verilir. 
   
      
   
</TEXT>
</DOC>
