<DOC>
<DOCNO> 162919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun32.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Vietnam'da kaybolan askerlerinin peşini bırakmıyor 
</HEADLINE>
<TEXT>

     ABD yönetimi, Vietnam'da kaybolan askerlerini araştırma çalışmaları için Hanoy yönetiminden arşivlere ulaşımı kolaylaştırmasını istedi. 
     ABD Dışişleri Bakanlığı'nda kayıp Amerikan asker ve savaş esirlerinden sorumlu yetkili Jerry Jennings, Vietnam Başbakan Yardımcısı Nguyen Tan Dung ve bazı askeri yetkililerle Hanoy'da konuyu görüştüğünü açıkladı. 
     Jennings, 1900 kayıp Amerikan askeri hakkında bilgi sahibi olabilmek için arşivlere ulaşılmasının ve o yıllarda görev yapan ve konuyla ilgili bilgisi olabilecek Vietnamlı üst düzey askeri yetkililerle de görüşmesinin sağlanmasını talep etti. 
     Jerry Jennings, ABD Başkanı George Bush'un, kayıp askerler sorununun çözümünü iki ülke ilişkileri açısından temel konulardan biri olarak gördüğünü, Vietnamlı yetkililere iletti. 
     ABD'nin Vietnam harekatına 3 milyon 140 bin Amerikan askeri katılmış, 58 binden fazlası hayatını kaybetmişti. 
     
</TEXT>
</DOC>
