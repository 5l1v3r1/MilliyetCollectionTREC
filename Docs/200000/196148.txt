<DOC>
<DOCNO> 196148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo11.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da Toshack sesleri 
</HEADLINE>
<TEXT>

     Bursaspor'da, 5 ay önce büyük umutlarla takımın başına getirilen Galatasaray'ın eski ünlü futbolcusu Gheorghe Hagi'nin istifa etmesinin ardından, teknik direktör arayışları sürüyor. 
     Hagi'nin istifasının şokunu üzerinden çabuk atan yeşil-beyazlı yönetim, Başkan Fikret Üstenci'ye teknik direktör konusunda tam yetki verdi. Üstenci, Hagi'nin istifa ettiği günün akşamı yapılan toplantıda, tüm yöneticilerden takımın başına getirilmesini istedikleri teknik direktöün ismini istedi. 
     Yöneticilerin düşünceleri doğrultusunda harakete geçen Üstenci, öncelikle Ümit Kayıhan ile görüştü. Yapılan görüşmelerin genel olarak olumlu geçtiği, ancak Kayıhan'ın Adnan Örnek'ın yardımcı antrenör olarak kalmasına soğuk baktığı ve Üstenci'ye kendi oluşturacağı ekiple çalışmak istediğini söylediği öğrenildi. 
     Kayıhan'dan büyük ölçüde ''olur'' yanıtı alınırken, bazı yöneticilerin istediği Beşiktaş'ın eski teknik direktörü John Benjamin Toshack ile de temasa geçildi. Toshack'ın teklife sıcak baktığı ve görüşmelerin aracılar yardımıyla devam ettiği öğrenildi. 
     Bu arada, bir grup yöneticinin, dışarıdan teknik direktör getirilmesi yerine, takımda 5 yıldır yardımcı antrenör olarak görev yapan Adnan Örnek'e bırakılması yönünde tavır takındığı bildirildi. 
     Diğer yöneticilerin de Adnan Örnek'in teknik direktörlüğüne sıcak baktığı, ancak genç teknik adamın böyle zorlu bir dönemde verilecek sorumlulukla yıpranacağı düşüncesiyle takımın başına yeni bir teknik direktör getirilmesini istedikleri kaydedildi. 

     
</TEXT>
</DOC>
