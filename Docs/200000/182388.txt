<DOC>
<DOCNO> 182388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yazar/bila.html </URL>
<DATE> 2003/09/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
TSK ve YÖK 
</HEADLINE>
<TEXT>

   
   Üniversite rektörlerinin Kara Kuvvetleri Komutanı Org. Aytaç Yalman'ı ziyaret etmeleri eleştirilere neden oldu. 
   YÖK ile Kara Kuvvetleri Komutanlığı arasında ne bağlantı olduğu sorgulandı. 
   Bu eleştiriler aslında bir süreden beri askerlerle ilgili olarak hemen her konuda gösterilen refleksin tekrarlanmasıydı. 
   AKP iktidarında bu eleştiriler öyle bir noktaya vardı ki, neredeyse, askerlerin yaptığı her iş veya içinde askerlerin görev aldığı her olay, "düşman faaliyeti" gibi görülüp, gösterilmeye çalışılıyor. 
   Sanki Türk Silahlı Kuvvetleri, Türkiye Cumhuriyet'ine düşman... 
   Mantık bu... 
   Hiçbir araştırma yapılmadan, yasal dayanak aranmadan, askerin ilgili olduğu her konu böyle değerlendiriliyor. 
   Daha birkaç yıl önce Güneydoğu'da, köye su, okul, yol yapılmasında askeri öne sürenler, yoksul öğrencilere üniversiteye giriş kurslarını bile askerlere verdirenler, birden bire asker düşmanı kesildiler. 
   Oysa, Türkiye'nin bugün içinde bulunduğu koşullar, asker karşıtlığıyla siyaset ve oy avcılığı yapılmasını kaldıracak nitelikte değil. Türkiye'nin sorunlarının bu kolaycılıkla çözülmesi de mümkün değil. Askere karşı görünmenin demokratlık için tek ve yeter koşul olmadığı da açık... 
   YÖK konusuna gelince... 
   Genelkurmay Genel Sekreterliği, Org. Yalman'la rektörlerin görüşmesindeki bağlantıyı açıkladı... 
   Türk Silahlı Kuvvetleri'nin bünyesinde 21 eğitim kurumu var. Astsubay okulları meslek lisesi harp okulları lisans düzeyinde öğrenim veren yükseköğretim kurumları, GATA tıp öğrenimi veren akademi, güvenlik bilimleri enstitüsü de yükseklisans öğrenimi veren kurumlar. Bu nedenle de TSK, YÖK bünyesinde temsil ediliyor. 
   Türk Silahlı Kuvvetleri bu yapısıyla eğitim - öğrenimle hiç ilgisi olmayan bir kurum değil. YÖK yasa taslağı hazırlanırken, bütün ilgili kurumlardan alındığı gibi Türk Silahlı Kuvvetleri'nden de görüş alınmış durumda. 
   Harp Akademileri ve harp okulları dışında, TSK bünyesindeki bütün eğitim - öğretim kurumları Kara Kuvvetleri'ne bağlı... 
   Eleştirilen görüşmenin, Genelkurmay Başkanı Org. Hilmi Özkök'ün bilgisi dahilinde gerçekleştiği de açıklandı. 
   YÖK yasa taslığı YÖK Başkanı ile Genelkurmay Başkanı'nın görüşmesinde de ele alındı. 
   Yasalar genel niteliklidir. Her kişiyi ve kurumu bağlarlar. Bu nedenle yasa hazırlıkları ilgili kuruluşlardan görüş alınarak yapılır. İlgili kurum askeri kurumsa görüş alınmaz, görüş bildiremez, diye bir Anayasa veya yasa maddesi de yoktur. 
   Anayasa'nın 42. maddesinde, eğitim ve öğretim, Atatürk ilke ve devrimleri doğrultusunda, çağdaş bilim ve eğitim esaslarına göre devletin gözetim ve denetimi altında yapılır hükmü yer alıyor. 
   Türk Silahlı Kuvvetleri'nin bu hükme aykırı bir tutum ve talebi olmadığına göre bu kadar gürültü neden çıkarılıyor 
   Gürültü çıkaranların bu hükme itirazları varsa, o başka tabii... 
   
      
   
</TEXT>
</DOC>
