<DOC>
<DOCNO> 186131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy12.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Askerle iletişimimiz kopuk 
</HEADLINE>
<TEXT>

   Başbakan, Genelkurmay Başkanı'nın 'ABD kredisinde Kuzey Irak şartından haberi olmadığı'nı söylemesini, "İletişim kopukluğu" sözleriyle yorumladı 
      ANKARA Milliyet 

   
   Başbakan Recep Tayyip Erdoğan, Genelkurmay Başkanı Orgeneral Hilmi Özkök'ün 8.5 milyar dolarlık ABD kredisinin Kuzey Irak şartına bağlandığından haberdar olmadıkları yönündeki tepkisine "İletişim kopukluğundan kaynaklandı" yanıtını verdi. Erdoğan, dün NTV'de soruları yanıtlarken ABD kredisinin ilk taksidinin ay sonunda alınabileceğini, ancak gerek görülmesi halinde daha sonraya da bırakılabileceğini belirterek şunları söyledi "Ben alırsam şarta bağlı olacak, almazsam böyle bir şart söz konusu değil. Protokolde Irak'a asker gönderme şartı yok. Diğer yandan 'ABD ile Irak konusunda dayanışma içinde olma' yönünde şart bulunuyor. ABD ile yardımlar başta olmak üzere, her konuda yakın dayanışma içinde görüşerek adım atıyoruz. Ne 1, ne de 8.5 milyar dolar verilmesi üzerine bütçe yapmış değiliz. Bu krediyi ister kullanır, ister kullanmayız." 
   Erdoğan, "Hükümetle, Genelkurmay arasında kopukluk mu var" sorusuna "İletişimde kopukluk var. Eğer kaynağından sorularak öğrenilmiş olsa bu sıkıntılar doğmaz" yanıtını verdi. 
   Erdoğan, tezkere konusunda ise "Kısa zamanda karar çıkartmak istiyoruz. 10 - 15 gün içinde sonuçlandırırız" dedi. YSK'yı futbol hakemine benzeten Başbakan şöyle konuştu "YSK'nın verdiği kararlar kesindir. Seçimin üzerinden bir yıl geçmiş. Ben futbol maçında penaltı olayına benzetiyorum. Penaltı atıldı, gol oldu. Hakemin kararı değişmez. Oynanan oyun siyasidir. Yenilen pehlivan güreşe doymazmış, bunlar pehlivan bile değil." 
   
   Gül İstemezsek almayız 
   Dışişleri Bakanı Abdullah Gül, ABD'nin Türkiye'ye vereceği 8.5 milyar dolarlık krediyle ilgili anlaşmada yer alan Türkiye'nin Kuzey Irak'a girmemesi şartıyla ilgili "Türkiye işine gelmediği andan itibaren kredi almayabilir" dedi. 
   
   Kıbrıs sorusuna sinirlendi    Başbakan Erdoğan, görüşme sonrasında Çek Başbakan Vladimir Spidla'ya, "Rum Kesimi Birliğe tam üye olursa Türkiye Kıbrıs'ta işgalci konuma düşer" yönündeki yorumların sorulmasına sinirlendi. Erdoğan, "Böyle bir sorun yok" diye müdahale etti. n ALTAN BURGUCU 
</TEXT>
</DOC>
