<DOC>
<DOCNO> 152988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko15.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Görevimin başındayım 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, istifa etmesi yönünde hükümetin baskısı olduğu yönündeki haberleri değerlendirirken, ''Hükümetten herhangi bir baskı söz konusu değil, görevimin başındayım'' dedi. 
     Ekonomi Muhabirleri Derneği EMD üyeleri ile düzenlediği sohbet toplantısında konuşan Cansızlar, basında çıkan haberleri hayretle karşıladığını, görev süresi dolana kadar başkanlığa devam edeceğini söyledi. 
     Cansızlar, ''yurtdışında yaşayan vatandaşların tasarruflarının Türkiye'ye çekilmesi'' konusunda ise 2 yıldır çalışmaların sürdüğünü, öncelikle bu ülkelerde bilgilendirme toplantıları yaptıklarını hatırlattı. 
     Bu tanıtım toplantılarının teknik olduğunu hatırlatan Cansızlar, bu toplantılarda hükümetle birlikte, bakanlarla birlikte mesaj verilmesinin yararlı olduğunu vurguladı. 
     Cansızlar, yurt dışındaki vatandaşların tasarruflarının toplanması çerçevesinde 32 sayılı kararda değişiklik yapmaya yöneldiklerini kaydederek, çünkü tamamen başıboş, serbest şekilde bu ülkelerdeki vatandaşların tasarruflarının toplanmasının engellenmesi gerektiğini belirtti. 
     Cansızlar, kar ve zarar ortaklığı belgesi konusunda düzenleme yaptıklarını, kar belgesi olarak da yayınlanmasına da imkan verdiklerini, hisse senedine çevrilebilir kar belgesi, hisse senedine çevrilebilir tahvil gibi enstrumanlarda da revizyon yaptıklarını kaydetti. 
     
     ANA PARA GARANTİSİ 

     Örneğin kar zarar ile ilgili belgelerin döviz üzerinden yayınlanmasına izin verdiklerini kaydeden Cansızlar, ana paranın yüzde 75'ine kadar olan kısmında şirketin ana para garantisi getirmesine izin verdiklerini açıkladı. 
     ''Yatırılan paranın yüzde 75'ine kadar garanti vermesine imkan tanıdık, bu da çok önemli yurtdışındaki vatandaşların tasarrufları açısından, tamamen bir maceraya atılmaması açısından imkan tanıdık'' diyen Cansızlar, oydan yoksun hisseler ile ilgili düzenlemeler yaptıklarını bunların zaten mevcut sistemde bulunduğunu, ince ayar yaptıklarını söyledi. 
     
     HİSSE SENEDİNE ÇEVRİLEBİLİR TAHVİL 

     Kobi piyasası kurulmasını hayata geçirdiklerini de anlatan SPK Başkanı, şöyle devam etti 
     ''Özelleştirme İdaresi'ne gönderdiğimiz bir paket yazıda, özelleştirme kapsamındaki kuruluşlarla ilgili hisse senedine çevrilebilir tahvil, kar zarar ortaklığı belgesi, kara iştirakli tahvil gibi mekanizmaların devreye sokulmasından gerektiğinden bahsettik. 
     Sanırım Telekom'la ilgili Maliye Bakanı'nın talimatıyla Telekom da bunu başlatıyoruz. Yani hisse senedine çevrilebilir tahvil müessesesi geliyor. Onun da sebebi şu özelleştirme süresi uzun oluyor. Bu uzama sürecinde hisse senedine çevrilebilir tahvili piyasaya koyarsak, özelleştirme başladığı aşamada hisse senedine çevrilebilir tahvil sahibinin bir opsiyonu söz konusu olacak. İsterse ana parasını alacak ya da hisse senedine çevirip özelleştirilecek kuruluşun ortağı olacak.'' Cansızlar, ayrıca özelleştirme yatırım ortaklığı kurulması, yabancı ülkelerdeki vatandaşlara yönelik doğrudan hisse senedi satışı gibi önerileri de olduğunu kaydetti. 
     
     KAR GARANTİSİ 

     Buradaki önemli olayın yurt dışında yaşayan vatandaşlara ana para garantisi verilmesi olduğunu anlatan Cansızlar, ''Artı kar garantisinin verilmesi lazım, artı iyileştirme primi diye bir garantinin yurt dışında yaşayan tasarruf sahiplerine verilmesi lazım ki yurt dışındaki tasarruflar çok iyi bir şekilde kanalize edilebilsin'' diye konuştu. 
     Geçmiş dönemdeki acı tecrübeler hatırlatılarak, yapılan bu düzenlemelerin bunları önleyip önlemeyeceği yönündeki soruyu da Cansızlar, bu enstrumanların öteden beri bulunduğunu, yaptıklarının ince revizyonlar olduğunu tekrarladı. 
     Daha önceleri yüksek miktarlarda kar garantisi ile yurt dışında yaşayan vatandaşlardan para toplandığını hatırlatan Cansızlar, dünyanın hiç bir yerinde ortaklıkta kar garantisi olamayacağına işaret etti. 
     Bunu bir nevi ''saadet zinciri'' olarak niteleyen SPK Başkanı, yapılan düzenlemelerle bunların kayıt altına alınmaya çalışıldığını söyledi. 
     Yurt dışında yaşayan vatandaşların önemli bir tasarruf potansiyeli bulunduğunu kaydeden Doğan Cansızlar, aynı şekilde Anadolu'da yastık altında yüksek miktarda tasarruf potansiyeli bulunduğunu belirtti. 
     
     HÜKÜMET DESTEĞİ 

     Hükümet desteğine ilişkin soru üzerine de, bunun teknik destek değil, tanıtım alanında bir destek olarak algılanması gerektiğini vurgulayan Cansızlar, ''teknik anlamda siyasi desteğe gerek yok ama tanıtım ve bu projelerin bizzat hükümetin projeleri olduğunu yurt dıyşındaki vatandaşlara, tasarruf sahiplerine deklare edilmesi lazım'' diye konuştu. 
     THY, Tüpraş ve Telekom'da hisse senedine çevrilebilir tahvil konusunun ne zaman gerçekleştirileceği sorusuna da Cansızlar, ''Sanırım yakın gelecekte realize edilecek'' dedi. 

     
</TEXT>
</DOC>
