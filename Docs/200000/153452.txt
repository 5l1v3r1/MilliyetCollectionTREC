<DOC>
<DOCNO> 153452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun11.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez, malikanenin parasını bir haftada çıkardı... 
</HEADLINE>
<TEXT>

     Nişanlısı Ben Affleck ile geçen hafta 10 milyon dolara yaklaşık 16 trilyon lira dev bir arazi ve malikane satın alan Jennifer Lopez'in şans yüzüne güldü. Lopez, ''Austin Powers'' isimli komedi filminin başrolü için 9.4 milyon dolara yaklaşık 15.5 trilyon lira mukavele imzaladı. 
     Internetteki ''peoplenews'' sitesinin haberine göre, Affleck-Lopez çifti, milyonlarca dolar ödediği malikanenin parasını bir haftada çıkardı. 
     ''Austin Powers'' adlı filmde Mike Myers ile rol alacak Lopez, filmde komik ajan Austin Powers'ın delice aşık olduğu bir güzeli canlandıracak. 
     Film şirketi New Line Cinema'dan bir yetkili, anlaşmayı ''görkemli, çok heyecan verici'' sözleriyle tanımlarken, Lopez'in serinin önceki filmlerini ilgiyle takip ettiği için Mike Myers ile kamera karşısına geçme konusunda çok heyecanlı olduğunu belirtti. 
     Daha önce Elizabeth Hurley, Britney Spears, Tom Cruise, Gwyneth Paltrow gibi yıldızları konuk eden filmde Lopez ile Myers'e ''konuk oyuncu'' olarak yine bir ünlüler ordusunun eşlik etmesi bekleniyor. Bu ünlülerin kimler olacağı konusunda film şirketinin arayışları sürüyor. 
     Jennifer Lopez ile Ben Affleck, Hampton Adası'ndan 83 dönümlük bir arazi için 10 milyon dolar ödemişti. 
     
</TEXT>
</DOC>
