<DOC>
<DOCNO> 175539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur16.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül'ler karıştı.. 
</HEADLINE>
<TEXT>

     Kızılay Genel Başkanlığı, Şişli Şubesi'ne üyelik için başvuran Abdullah Gül'ün, Dışişleri Bakanı ve Başbakan Yardımcısı Abdullah Gül olmadığını bildirdi. 
     Kızılay'dan yapılan yazılı açıklamada, bir gazetede yer alan ''Dışişleri Bakanı Gül'ün Kızılay Şişli Şubesi'ne üye olmak için başvurduğu, ancak üyeliğinin reddedildiği'' şeklindeki haberin doğru olmadığı belirtildi. 
     Açıklamada, üyelik için başvuran Abdullah Gül isimli kişinin Muş-Bulanık nüfusuna kayıtlı olduğu, 1989-1998 yılları arasında Kızılay Şişli Şubesi Oyvar Huzurevi'nde ayniyat saymanı olarak çalıştığı ve işten ayrıldıktan sonra 50 kişilik bir grupla birlikte üye olmak için Şişli Şubesi'ne sözlü başvuruda bulunduğu kaydedildi. 
     Şube yönetiminin, üyelik için tek tek ve yazılı müracaat etmeleri gerektiğini hatırlatmaları üzerine söz konusu kişilerin daha sonra herhangi bir müracaatta bulunmadıkları belirtilen açıklamada, ''Şişli Şubesi'ne üyelik için başvuran Abdullah Gül, Dışişleri Bakanı Abdullah Gül değildir'' denildi. 
     
</TEXT>
</DOC>
