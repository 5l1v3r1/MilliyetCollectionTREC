<DOC>
<DOCNO> 172777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko11.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding sermaye tavanını 1 katrilyona yükseltecek... 
</HEADLINE>
<TEXT>

     Koç Holding A.Ş., kayıtlı sermaye tavanını 250 trilyon liradan 1 katrilyon liraya çıkaracak. 
     Koç Holding'in dün yapılan Yönetim Kurulu toplantısında, kayıtlı sermaye tavanının 250 trilyon liradan 1 katrilyon liraya çıkarılması ve şirket ana sözleşmesinin sermaye ile ilgili 8. maddesinin değiştirilmesi için Yönetim Kurulu'na yetki verilmesi konusunun Genel Kurul'un onayına sunulmasına karar verildi. 
     Toplantıda ayrıca, Migros Türk T.A.Ş.'nin sermayesinin yüzde 50.81'ine tekabül eden, nominal değeri 27 trilyon 984 milyar 941 milyon 580 bin lira tutarında olan Temel Ticaret ve Yatırım A.Ş.'nin 30 Haziran 2003 tarihli bilançosunun aktifinde bulunan Migros hisselerinin tümü kısmi bölünme suretiyle Koç Holding A.Ş.'ye devredileceğinden, bölünmenin K.V.K.'nın 38. Maddesi 1. Fıkrası 2. Bendi ve 39. Maddesi hükümleri ve ilgili sair mevzuata uygun olarak gerçekleştirilmesi ve bölünme sözleşmesinin akdedilmesi ile diğer işlemlerin yapılması için de Yönetim Kurulu'na yetki verilmesi konusunun Genel Kurul'un onayına sunulmasına karar verildi. 
     Söz konusu konuların görüşüleceği Olağanüstü Genel Kurul ile A Grubu İmtiyazlı Pay Sahipleri Genel Kurul toplantıları, 1 Eylül Pazartesi günü Koç Holding A.Ş.'nin Nakkaştepe'deki merkezinde yapılacak. 
     
</TEXT>
</DOC>
