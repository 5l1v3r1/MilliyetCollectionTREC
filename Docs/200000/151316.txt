<DOC>
<DOCNO> 151316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun22.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Rumlar'ın Kıbrıslı Türkler için hazırladığı önlemleri inceliyor 
</HEADLINE>
<TEXT>

     Kıbrıs Rum yönetiminin, Kıbrıs Türklerine yönelik almayı planladığı ''önlemler'', Avrupa Birliği AB tarafından yakından inceleniyor. 
     AB'nin Rum yönetimiyle müzakerelerde AB heyeti başkanı olan Leopold Maurer, Rum yönetiminin Kıbrıslı Türklere yönelik ''önlemlerinin'' AB ilkeleriyle uyumlu olması gerektiğini söyledi. 
     Rum basınında yer alan haberlere göre, Kıbrıs Rum kesiminde bulunan Maurer, yetkililerle konuyu ele aldı. Haberlerde, Kıbrıslı Türklere yönelik ''önlemlerin'' uygulanması için Rum yönetimi ile AB arasındaki temasların son safhada olduğu belirtildi. 
     Kıbrıs Rum yönetimi, ''önlemlerin'' bir yandan AB ilkeleriyle uyum içinde olmasına, diğer yandan KKTC'nin tanınmasına açık pencere bırakmamaya özen gösteriyor. 
     Rum yönetimi sözcüsü Kipros Hrisostomidis, daha önce yaptığı bir açıklamada, Rum Başsavcılığı'nca yapılan inceleme sonucunda, ''önlemlerden'' bazılarının Rum yasalarına göre uygulanabilirliğinin bulunmadığını söylemişti. 
     Kıbrıs Rum kesiminin almayı planladığı ''önlemler'' arasında, geçişlerin serbest bırakılması, Kıbrıslı Türklere pasaport verilmesi, Kıbrıslı Türklerin Rum limanlarını kullanılarak ve KKTC ile bağlantısı olduğunu belirtmeden ihracat yapılmasına izin verilmesi, Kıbrıslı Türk sporcuların Rum milli takımına katılarak uluslararası müsabakalara katılması ve KKTC'deki üniversitelerden mezun olanlara, diplomalarının uluslararası alanda tanınması koşuluyla iş imkanının verilmesi gibi unsurlar bulunuyor. 
     Öte yandan, 16 Nisan'da Atina'da AB'ye katılım anlaşmasını imzalayan Rum yönetimi, AB ile uyum için anayasada değişiklik yapmaya hazırlanıyor. 
     Rum Başsavcı Alekos Markides, ''AB müktesabatına uyum için 'Kıbrıs Cumhuriyeti Anayasası'nda değişiklikler yapılacağını'' ifade ederek, değişikliklerin onaylanması için referanduma da gidilmesi gerektiğini söyledi. 
     Markides, ''AB üyeliği, Brüksel'e yetkiler verilmesini öngörüyor ve AB mevzuatının büyük bir bölümü artık 'Kıbrıs anayasasının' üzerinde olacak'' dedi. 
     Alekos Markides'in, bu konudaki önerisini 23 Nisan Çarşamba günü Rum yönetimine sunması bekleniyor. 
     Daha önce Başsavcılık görevinden istifa eden Markides'in Başsavcı olarak görevi de o gün doluyor. 
     





</TEXT>
</DOC>
