<DOC>
<DOCNO> 156985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/siyaset/asiy.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, artık Irak’ı kullanamayacak 
</HEADLINE>
<TEXT>

Süleymaniye’de görüştüğümüz Talabani hükümetinin Başbakanı Bahram Salih, demokrasinin uzun bir yolculuk olacağını belirterek, "Irak artık terör üssü olmayacak" dedi 
     IRAK GÜNCESİ - 11 
Hasan CEMAL 

     SÜLEYMANİYE, Kuzey Irak 
     Reng renk bir tank çıktı karşımıza. Baştan aşağı boyamışlar. Çiçeklerle, çocuklarla, bahar görüntüleriyle, Kürt halk danslarıyla. Savaşta bomba yemiş, yanmış bir tankı renk cümbüşü halinde bir barış simgesi haline getirmek ne güzel... 
     Önüne de Kürtçe yazmışlar 
     Kürdistan çocuklarını kurtarın 
     Sabah vakti Süleymaniye’ye yaklaşıyoruz. Çapulcular, yol kenarında tahrip edilmiş topları söküp talan etmekle meşgul... 
     Şoförümüz Bedir, Bağdatlı Şii bir Arap. Daha yirmili yaşlarında. Hayatında ilk defa dağ görüyor. "Çok güzel yerler, buralarda yerleşip yaşamak isterdim ailemle" diyor, "Ama biliyorum buralarda Arapları sevmez Kürtler..." 
     
     Reng renk duvar resimleri 
     Şehrin girişinde hiç boş duvar bırakılmamış. Hepsine reng renk resimler çizilmiş. Barışı, savaşı, işkenceyi, Kürt tarihini anlatan, çiçeklerin açtığı, beyaz güvercinlerin uçtuğu duvar resimleri... 
     Beyaz bir kadın heykeli. 
     Zincirlerini kıran bir kadın 
     MaDonal yazıyor. Tam yanında aynı amblem, yani McDonald’ın taklidi... Meydanda bir büyük duvar resmi daha 
     Kazıy Muhammed. 
     İran’da 1946’da kurulan Kürt Mahabad Cumhuriyeti’nin Cumhurbaşkanı diyorlar. Ömrü bir yıl sürdü, Muhammed de idam edildi diyorlar. 
     Dikkatimizi çekiyor 
     Sokaklarda, bazı yerlerde Amerikan bayrakları satılıyor. 
     Süleymaniye Palas Oteli. 
     Bir kat çıkıyoruz 
     Kürdistan Yerel Hükümeti Bakanlar Kurulu Basın Merkezi. 
     Kendimi tanıtıyorum, Başbakan Bahram Salih’le görüşmek istediğimi söylüyorum. Notumu iletiyorlar. Bakanlar Kurulu toplantısı olduğu için bir süre beklemem isteniyor. 
     
     Dış ilişkilerden sorumlu 
     Kuzey Irak’ta iki yerel hükümet var. Biri Süleymaniye’de. Kürdistan Yurseverler Birliği KYB partisinin lideri Celal Talabani başkanlığını yapıyor. 
     Ötekinin merkezi Erbil’de. 
     Başkanlığını Kürdistan Demokrat Partisi KDP lideri Mesud Barzani yapıyor. Erbil’deki yerel hükümetin başbakanlık koltuğunda ise Barzani’nin yeğeni olan Neçirvan Barzani oturuyor. 
     Talabani’nin Başbakanı Bahram Salih İngiltere’de mühendislik okumuş, doktora yapmış. Bir süre dağda peşmerge olarak elde silah yaşamış, uzun yıllar Washington’da Talabani’nin temsilciliğinde bulunmuş bir siyaset adamı. 
     Diplomat yanı daha ağır basıyor. 
     Talabani’nin az sayıda kişiden oluşan beyin takımında özellikle dış ilişkilerinden sorumlu olduğu ve Batı’da partisinin sözcülük görevini üstlendiği söylenebilir. 
     
     Irak’ta başarı şart’ 
     Bu yakınlarda Ankara’daydı. Şam üzerinden Bağdat’a uğrayıp Süleymaniye’ye Irak Kürdistanı’na yeni dönmüştü. 
     Kendisiyle ilk kez 1992’de Erbil’de tanışmıştım. Daha sonra birçok kez Washington’da, Ankara’da buluşup konuşmuştuk. Bu seferki görüşmemizde söylediklerine gelince... 
     Yaşadığımız bölgenin üç şeye ihtiyacı olduğunu belirtti Bahram Salih 
     Barış... 
     İstikrar... 
     Ve ekonomik kalkınma... 
     Bundan bütün bölge ülkelerinin kazançlı çıkacağına işaret ederken şunları söyledi 
     "Irak’ta başarı şart. Irak’ta başarısızlık, hepimizin, Türkiye dahil herkesin başarısızlığı olur. Çünkü bundan hepimiz kaybederiz." 
     Bahram Salih’e göre, geçmiş artık geçmişte kalmalı. Bu bölgenin şiddetten, terörden çok çektiğini, ancak bu geçmişten çıkarılacak derslerle güzel bir geleceğin kurulabileceğini söylüyor. 
     
     Ortak çıkarlarımız var’ 
     Ayrıca şunları ekliyor 
     "Yakın geçmişte bütün ülkelerin, hepimizin yanlışları var. Ama bundan sonra Irak, komşularımız için bir tehdit kaynağı olmayacak. PKK dahil hiçbir örgüt Irak topraklarını terörist faaliyetleri için kullanamayacak. Irak böyle bir üs olmayacak. Bu konuda çok ciddiyiz. Bizim Türkiye’yle yaşamsal nitelik taşıyan ekonomi, siyasaset ve güvenlikle ilgili ortak çıkarlarımız var." 
     Bahram Salih, Saddam rejiminin çöküşü ve Baas Partisi’nin yıkılışıyla birlikte Irak’ta tehlikeli bir siyasal boşluğun doğduğunu belirtiyor. Bu boşluk nasıl dolabilir sorusuyla ilgili olarak üç ihtimali gündeme getiriyor 
     1 Demokratik Federal Irak... 
     2 Radikal İslamcı rejim... 
     3 Saddam benzeri bir düzen... 
     Bahram Salih, Irak’ta radikal İslam konusunun ciddiye alınması gerektiğini düşünüyor. Bir yandan Şiilerin içindeki köktendinci örgütlenmenin, öte yandan Sünniler arasındaki Suudi kökenli Vahhabi örgütlenmesinin demokrasi açısından riskler taşıdığına işaret ediyor. 
     
     Merkez Kürt ittifakı 
     Irak’taki yeni politik yapılanma konusunda siyasal merkez’in gerçekleşme şansını soruyorum. Bu konunun belirsizliğini koruduğunu belirtiyor. Saddam döneminde her türlü sivil toplumun köküne kibrit suyu ekildiğini, bunun demokratik altyapı’nın kurulması açısından yaratacağı olumsuzluğa işaret ediyor. 
     Kafasında nemi var 
     Irak’ta merkez Kürt ittifakı... 
     Bahram Salih, anlaşılan o ki, ancak böyle bir ittifakın ülkeye istikrar getirebileceğini düşünüyor. 
     Bir ara şöyle diyorum 
     "Diyelim, radikal İslam alıp başını yürüyor. Ülke kaosa sürükleniyor. Irak’ın güneyinde radikal İslamcı bir bölünme meydana geliyor, Şiiler kendi rejimlerini kuruyorlar. Bu sizin, Kürtlerin de işine gelmez mi Hazır böyle bir bölünme olduğu için, bu bahaneyle siz de Kuzey’deki durumu resmileştirir, kendi Kürt devletinizi ilan edersiniz." 
     Ankara’nın duymak istediğini anında söylüyor Bahram Salih 
     "Irak’ın bölünmesine karşıyız " 
     Devam ediyor 
     "Irak’ta İslamcı bir rejimin parçası olmayız. Laik demokratik federal bir düzenden yanayız." 
     Irak’ın bölünmesinin bölgede büyük bir istikrarsızlığa yol açacağını, zaten Irak’ın parçalanmasına Türkiye dahil bölge ülkelerinin karşı olduğunu, buna izin verilmeyeceğini söylüyor. 
     Federasyon konusuna gelince... 
     İlginç 
     Bir gün önce Erbil’deki bir gazete yazı işleri müdürünün, ertesi günü Süleymaniye Üniversitesi’nde bir profesörün söylediklerini aynen tekrarlıyor Bahram Salih. Bu da federasyon konusunun Kürtlerin kafasında gayet iyi piştiğini gösteriyor. 
     
     Üç bölgeli bir federasyon 
     Chiman Salih Hanım, Erbil’de günlük olarak çıkan Kürtçe Xabat gazetesinin yazı işleri müdürlerinden biri ve yazarı. Selahaddin Üniversitesi’nde hukuk okumuş. Bir not Gazetenin bir duvarı, dünyada tanınmış Kürtlere ayrılmış. Resimler arasında Yılmaz Güney de var. 
     Şöyle diyor 
     "Bizim kendi parlamentomuz, kendi partilerimiz ve yerel hükümetimiz var. Kurulacak federasyonla bu kurumun resmileşmesinden yanayız. Dış politika, vergiler, para, savunma gibi konularda Bağdat yetkili olur. Üç bölgeli bir federasyon olmalı ve Kerkük mutlaka buna dahil edilmeli." 
     Aynı sözleri bir gün sonra Süleymaniye’de tanıştığım, üniversitede fen bilimleri bölümünün başkan yardımcısı ve psikoloji profesörü Doktor Muhammed Amin de aynen tekrarlıyor. 
     
     Kerkük’ten ödün yok’ 
     Üç ortak nokta belirgin 
     1 Hem Talabani hem Barzani, üç parçalı bölgesel bir federasyondan yana. 18 vilayete dayalı federasyon modelini reddediyorlar. Güney’de Şiilerin, merkez’de Sünnilerin, Kuzey’de ise Kürtlerin federe devletleri’nden oluşan bir federasyondan yanalar. 
     2 Kürtlerin Kudüs’ü diye niteledikleri Kerkük’ü - petrol bölgeleri dahil - kesin olarak Kürt federe devleti içinde görüyorlar, bundan en ufak bir ödün vermeyeceklerini belirtiyorlar. 
     3 Bu arada Musul’un içi olmasa da çevresindeki toprakların bir bölümünü - tabii yer yer petrolü içeren yerleri de - Kürt federe devleti içinde görmek istiyorlar. 
     Bahram Salih’e göre, Irak’ta demokrasi uzun bir yolculuk olacak. Bu süreçte çaresiz birçok iniş çıkışlar yaşanacak. 
     Şöyle diyor 
     "Bakın Irak’a Şiiler var, Sünniler, Kürtler, Türkmenler var. Radikal İslam, din ve devlet meseleleri, İslami politika var. Türkiye, İran var. Amerika ve petrol var. 35 yıllık korkunç diktatörlüğün yaşattığı acılar var. Bütün bunların içinden demokrasinin çıkması hiç kolay olabilir mi Ama tek yol demokrasi, doğru olan bu hedefe yürümek, bu yolculuğu başlatmak... Irak eğer bir kaosa sürüklenirse, bu bütün bölge için felaket olur." 
     Türkiye’nin Irak Kürtlerini karşısına alacak politikalar izlemesinin, Kuzey Irak’a sadece güvenlik penceresinden bakmasının büyük hata olacağına inanıyor Bahram Salih. Türkiye’nin bütün yumurtalarını tek bir sepete koymayacak kadar büyük ve devlet deneyimine sahip bir ülke olduğunu belirtiyor. 
     Türkiye’nin Türkmenlerin sadece bir bölümünü göz önünde tutacak bir tutum almasının da yanlış olacağına inanıyor. 
     Irak Kürtlerinin Bağdat’ta olmalarının, yönetime katılmalarının Türkiye açısından önem taşıyacağını belirtiyor. Kürtlerle Türkmenlerin Irak’ta oynayabilecekleri ortak bir rol olacağına inanıyor. 
     
     Radikal İslam’a karşı 
     Şu üç alana işaret ediyor 
     1 Radikal İslama karşı... 
     2 Araplaştırma niyetlerine karşı... 
     3 PKK’nın şiddetine karşı... 
     Türkiye’nin Avrupa Birliği yolunda ilerlemesinin bölge açısından, Irak ve Kürtler açısından büyük önem taşıdığına da değiniyor Barham Salih... 
     Süleymaniye’den Erbil’e dönerken, Heybet Sultan Dağı’ndan Köysancak’a doğru uzanan harikulade manzarayı seyre dalıyoruz. Osmanlı’dan kalma şehrin girişindeki caddenin adı ilginç 
     Daniel Mitterrand Caddesi... 
     Dağ taş boyanmış, çizilmiş. Güvercinler, beyaz balonlar uçuran çocuklar... Kürdistan’da barış diye yazılmış... 
     Yeşil bayrak bitti, sarı bayrak başladı. Talabani’nin bölgesinden Barzani bölgesine geçtik. 
     Erbil’in ana caddelerinden biri 
     François Mitterrand Caddesi... 
     
     YARIN Erbil ve Süleymaniye üniversiteleri, okulları... 


</TEXT>
</DOC>
