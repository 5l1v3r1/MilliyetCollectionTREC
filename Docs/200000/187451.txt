<DOC>
<DOCNO> 187451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yazar/sazak.html </URL>
<DATE> 2003/10/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İlk kan 
</HEADLINE>
<TEXT>

   
   Irak'a asker gönderme tezkeresini Meclis'ten geçiren AKP açısından 'kırılma noktası' neresi olacak 
   O nokta, belki de Irak'tan gelecek ilk ölüm haberidir 
   Yeni Şafak'tan Ahmet Taşgetiren, 1 Mart tezkeresi öncesinde olduğu gibi 'savaş karşıtı duruşu'yla İslamcı kesimlerde küllenmeye yüz tutan 'vicdani sorgulamayı' cesaretle köşesine taşıdı. Hem de, Fehmi Koru'nun dikkat çektiği biçimde televizyon kanalları, gazete köşeleri sessizliğe bürünmüşken. 
   Irak'a 'ilk kan' aktığında, 'Kaybedeceğimiz ilk asker haberi, Türkiye topraklarına ateş gibi düştüğünde' bunun hesabını kim verecek 
   Elbette sorumluluk siyasi iktidarın olacak. 
   Meclis'i kapatarak, halka rağmen gençlerini Irak'ta ateşe atanlar en başta da AKP bunun hesabını verecek. Ahmet Taşgetiren'in dikkat çektiği 'Mehmetçiğin kanı'meselesi o zaman gündeme gelecek. 
   Taşgetiren, AKP yönetimini uyarırken, Milliyet'te çıkan söyleşiler çerçevesinde kendince bir 'üçleme' yapmış. 
   TEMA Vakfı onursal Başkanı Hayrettin Karaca'nın 'Türkiye satılmaz' çığlığına kulak vermiş. Ormanların satışı karşısında 80 yaşında Anadolu yollarına düşeceğini duyuran Karaca'nın 2 B isyanının üzerinden on gün geçmeden Burgazada'da sabotaj mı, ihmal mi olduğu anlaşılmayan 'şaibeli' yangın adanın yeşilliğini yok etti. Doğrusu, Karaca'nın çığlığını kimselerin duymadığını düşünüyorduk 
   "Her şeyden önce ben, Hayrettin Karaca gibi ömrünü Anadolu toprağını korumaya adamış bir ak sakalın yollara düşüp, Türkiye satılmaz çığlığı atmasının fevkalade önemsenmesi gerektiğini düşünüyorum." 
   Alıntı yapılan ikinci söyleşi Onur Öymen'e ait "Erdoğan, Meriç'e kadar Kasımpaşalı. Erdoğan'ın cesareti Meriç sınırına kadar gidiyor, oradan öteye geçemiyor. Meriç'ten sonra çok yumuşak, alttan alıcı." 
   Yeni Şafak yazarının yorumu şöyle 
   'Biri vatan toprağının satılması teması, diğeri Erdoğan'ın yiğitliğinin sınırlar ötesinde işe yaramadığı teması... İkinci vurgunun, Irak'a asker gönderme meselesini, Amerika ile ilişkileri, 8.5 milyar dolarlık kredi ile ilgili anlaşmayı, Kıbrıs'ı, Ege'yi ve orada yürütülmekte olan müzakereleri kapsadığı açık. Belki bütün bunlar da sonunda Irak'a asker gönderme olayında odaklanacak ve sonuç 
   Türk askerinin kanı para ile satılmaz ifadesiyle noktalanacak.' 
   Elbette sorun AKP'nin siyasi açıdan 'intiharı' olmanın ötesinde Türkiye'nin geleceğiyle ilgili... TBMM kararıyla 'savaşın dışında kalmayı başarmış' Türkiye, birkaç milyar dolar uğruna Irak'a ABD ve İngiltere'den sonra 'üçüncü işgal gücü' olarak gitmeye hazırlanıyor. Bunun barışla falan ilgisi yok. İstenmediğiniz bir ülkeye 'hedef olmaya' gidiyorsunuz. 
   Şehit cenazeleri gelmeye başlarsa AKP bunun hesabını veremez. Bu dünyada da, öteki dünyada da .. 
   
      
   
</TEXT>
</DOC>
