<DOC>
<DOCNO> 150810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo50.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bursaspor ligden düşmeyecek'... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, yeşil-beyazlı takımın ligden düşmeyeceğini söyledi. 
     Nurettin Karayaka, Denizlispor maçının kendileri için hayati bir önem taşıdığını belirterek, tüm taraftarları takımı desteklemeye çağırdı. 
     Hafta içi yapılan antrenmanlarda, taraftarların ve Bursaspor'da forma giymiş eski oyuncuların tesislere gelerek birlik ve beraberlik örneği gösterdiğini anlatan Karayaka, ''Bu birlik ve beraberliğimizi Denizlispor maçında da tribünlerde gösterelim. Her zaman yanımızda olduğunu hissettiğimiz taraftarlarımız, bu maçta da desteklerini 90 dakika boyunca takımlarından esirgemesin'' dedi. 
     Karayaka, Bursaspor'un kent için ayrı bir önemi olduğunu, takımın puan cetvelinde bulunduğu yerin kimseyi yanıltmaması gerektiğini kaydederek, şöyle konuştu 
     ''Biz, kalan 7 maçın hepsini kazanbilecek güce sahibiz. Geçen yıl üstüste 7 maç kaybettik, UEFA Kupası'na katılma hakkını kaçırdık. Bu yıl tam tersini yaparak ligde kalacağız. Bursaspor ligden düşmedi, düşmeyecektir. Ancak bu da taraftarlarımızın desteğiyle olacaktır. Pazar günü bayrağını kapan stada koşsun.'' Bursaspor'un ''emektar'' amigoları olarak tanınan Yaşar ve ''Fiko''nun da pazar günü tribündeki yerlerini alacaklarını ve taraftarları maziye döndüreceklerini ifade eden Karayaka, çocuk ve bayan taraftarların Bursaspor-Denizlispor karşılaşmasını ücretsiz izleyebileceklerini söyledi. 
     





</TEXT>
</DOC>
