<DOC>
<DOCNO> 193106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur05.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret tespit komisyonu, yarın toplanıyor... 
</HEADLINE>
<TEXT>

     Asgari Ücret Tespit Komisyonu, 1 Ocak 2004'ten itibaren geçerli olacak asgari ücretin tespiti çerçevesinde, yarın ilk toplantısını gerçekleştirecek. 
     Çalışma ve Sosyal Güvenlik Bakanı Murat Başesgioğlu'nun açılış konuşması ile çalışmalarına başlayacak olan komisyonun ilk toplantısında, Türk-İş ve TİSK yöneticileri de yeni ücrete ilişkin görüşlerini açıklayacak. 
     Komisyon 5'i işçi, 5'i işveren, 5'i de hükümet temsilcisi olmak üzere, toplam 15 kişiden oluşuyor. Asgari Ücret Tespit Komisyonu'nda işçi tarafını Türk-İş, işveren tarafını ise TİSK temsil ediyor. 
     Türk-İş, asgari ücretin çalışan işçi ile birlikte 4 kişilik ailenin zorunlu gıda harcaması tutarını karşılayacak düzeyde belirlenmesini ve vergi dışı bırakılmasını talep ederken, asgari ücretin saptanmasında DİE'nin rakamlarının esas alınmasını, ücretin belirlendiği şekliyle işçiye net olarak ödenmesini ve asgari ücretin ülke düzeyinde tek tip olarak belirlenmesini istiyor. Türk-İş ayrıca, asgari ücretin en düşük memur maaşı düzeyinde olmasını da talep ediyor. 
     TİSK ise belirlenecek yeni ücretin işletmeler ve ekonomiye yeni yük getirecek düzeyde olmamasını ve ücretin belirlenmesinde sadece çalışan işçinin dikkate alınmasını istiyor. Asgari ücretin 16 yaş altı ve üstü için farklı saptanması görüşünü savunan TİSK, prime esas kazancın alt sınırının yürürlükteki asgari ücret ile aynı düzeyde olmasını da talep ediyor. 
     Asgari ücret halen brüt 306 milyon, net 225 milyon 999 bin lira olarak uygulanıyor. 
     
</TEXT>
</DOC>
