<DOC>
<DOCNO> 176372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/guncel/gun01.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzüne onlarca balon 
</HEADLINE>
<TEXT>

   Marmara Depremi'nde hayatını kaybedenler için düzenlenen anma törenine katılıp sabahlayanlar, yüzlerce mum yakıp gökyüzüne balonlar uçurdu 
      DOĞAN HABER AJANSI 

   
   Marmara Depremi'nin 4. yıldönümünde Gölcük, İzmit, Yalova ve Adapazarı'nda ve depremden etkilenen diğer yerleşim yerlerinde acılar bir kez daha tazelendi. 17 Ağustos depreminin merkez üssü Gölcük'te, depremin meydana geldiği 03.02'de hayatını kaybedenlerin anısına çok sayıda balon uçuruldu. Kavaklı sahilindeki Barbaros Hayrettin Lisesi bahçesinde toplanan vatandaşlar, depremde yaşamını yitiren okulun 52 öğrencisi ve 5 öğretmeni için gökyüzüne balon bıraktı. Okul bahçesinde, anı fotoğraflarının satıldığı standlar açıldı. Depremde ölenlerin ad ve fotoğraflarının bulunduğu standlarda mumlar yakıldı. 
   
   BARBAROSOĞLU DA GELDİ 
   Ektinliklere katılan Boğaziçi Üniversitesi Kandilli Rahathanesi Deprem Araştırma Enstitisü Müdürü Prof. Dr. Gülay Barbarosoğlu da depremzedelerle birlikte sabahladı. Yalovalılar felaketin yaşandığı günün yıldönümünde depremde çöken binaların enkazıyla doldurulup oluşturulan deprem anıtı önünde toplandı. 
   Saatler 03.02'yi gösterdiğinde vatandaşlar, mum yaktılar, ölen yakınlarının isimlerinin yazıldığı anıtı öpüp çiçeklerle süslediler. Deprem kurbanları, felaketten büyük ölçüde etkilenen İzmit ve Adapazarı ile diğer yerleşim birimlerinde de anıldı. 
   
   17 AĞUSTOS KOŞUSU 
   Eskişehir'de 17 Ağustos depreminde yıkılan 8 katlı Tarhan Apartmanı'nda ölen 32 kişi için tören düzenlenirken İzmit, Gölcük ve Adapazarı'ndaki deprem mezarlıkları da ziyaretçi akınına uğradı. Öte yandan Marmara Depremi'nin 4. yıldönümü nedeniyle İzmit'te "17 Ağustos Doğaya Saygı Koşusu" yapıldı. 
   
   
</TEXT>
</DOC>
