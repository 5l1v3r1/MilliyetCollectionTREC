<DOC>
<DOCNO> 163994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur24.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni takılan tüp alev aldı, evi terketmeyen kadın fenalık geçirdi 
</HEADLINE>
<TEXT>

     Çanakkale'de kontrolsüz yakılan mutfak tüpünün alev alması sonucu, bir apartman dairesinde yangın çıktı. 
     Alevlerin bir anda büyümesi üzerine terasa kaçan ve burada fenalaşan ev sahibi yaşlı kadını, itfaiye erleri ve polis, güçlükle evden uzaklaştırdı. 
     Alınan bilgiye göre, yangın, 2. Çanakçılar Sokak'taki apartmanın ikinci katında başladı. 
     Gülter Gürün'e ait dairede, yeni takılan mutfak tüpünün aniden alev alması sonucu başlayan yangın, mutfaktan odalara sıçradı. Evden dumanların yükselmesi üzerine çağrılan itfaiye, kısa sürede müdahale ederek yangını kontrol altına aldı. 
     Yangın sırasında kendisini mutfak çıkışındaki küçük terasa güçlükle atan ev sahibi Gülter Gürün, itfaiye erleri ve polisin çabalarına rağmen evini terk etmemekte ısrar ederek fenalık geçirdi. 
     Yangının söndürülmesinin ardından ikna edilen kadın, itfaiye merdiveniyle dışarı alınırken, evinin yanmasına gözyaşı döktü. 
     İtfaiye yetkilileri, yangına, kontrolsüz yakılan mutfak tüpünün alev almasının neden olduğunu belirterek, ''Tüm evler aynı akıbete aday. Tüplerin, yakılmadan önce köpükle kontrol edilmesi gerekiyor'' diye uyarıda bulundular. 
     
</TEXT>
</DOC>
