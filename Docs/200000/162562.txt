<DOC>
<DOCNO> 162562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/ekonomi/eko01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Stratejik değeri en yüksek ihraç malımız demokrasi 
</HEADLINE>
<TEXT>

Abdullah Gül'ün Tahran'da yaptığı konuşmayı 'mükemmel' diye tanımlayan TÜSİAD YİK Başkanı Kayhan, demokrasinin Türkiye'nin stratejik değeri en yüksek ihraç malı olduğunu söyledi 
     BARIŞ ERGİN 

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, demokrasinin Türkiye'nin stratejik değeri en yüksek ihraç malımız olduğunu söyledi. Bilindiği gibi ünlü spekülatör George Soros da geçen yıl mart ayında "Türkiye'nin en iyi ihracat ürünü ordusudur" demişti. 
     Kayhan, TÜSİAD YİK'teki konuşmasında Dışişleri Bakanı Abdullah Gül'ün Tahran'daki İslam Konferansı'nda mükemmel bir konuşma yaptığını belirterek, "İslam dünyasına içeriden seslenerek çağdaş normları, temel hak ve özgürlükleri, cinsiyet eşitliğini öne çıkaran bu konuşma 'İslam dünyası içinde bu sözleri Türkiye'den başka söyleyebilecek ülke yok' denerek karşılanmıştır. Benzetmenin sınırlarını zorlamamak kaydıyla, demokrasimizin, bölgede, stratejik değeri en yüksek ihraç malımız olduğunu söyleyebiliriz." 
     TÜSİAD Başkanı Tuncay Özilhan da ABD temasları hakkında bilgi verirken, Türkiye'den Ortadoğu, Irak konusunda, ABD'nin öncelikleriyle uyumlu, en azından ona ters düşmeyen, yeni bakış açısı beklendiğini kaydedip, "ABD'nin yeni öncelikleri arasında yer alan Suriye ve İran konularındaki kaygılarının, Türkiye tarafından ne kadar paylaşıldığı bilinmek istenmektedir. Türkiye'nin korkularını üzerinden atıp bölgesinde yeni atılımlarla ortaya çıkması gerektiği dile getirilmiştir. Türkiye'nin, Ermenistan'a uyguladığı ambargoyu kaldırarak, yeni açılım gerçekleştirmesi, Amerikan yönetiminin eline Türkiye aleyhtarı lobilere karşı koz vermesi gerektiği dile getirilmekte" dedi. 
     
     'Biz de umutluyuz' 
     Özilhan, rota doğru tutulduğu takdirde hükümete desteğin süreceğini, umutlanmakla birlikte ekonomide ibrenin kesin olarak döndüğünü söylemenin erken olduğu belirtti. 
     
6'ncı Paket tatilden önce çıkacak      TÜSİAD YİK'in ardından verilen öğlen yemeğinde konuşan Başbakan Tayyip Erdoğan demokratikleşme ve insan haklarının teminat altına alınmasını öngören çeşitli yasal değişiklikleri içeren AB 6'ncı Uyum Paketi'ni süratle çıkaracaklarını söyledi. 
     
     'Yeri gelince açıklanır' 
     Erdoğan, "Bu yıl üç ay yerine bir ay tatil yaparak Meclis'te kesinlikle bu yasaları çıkartma kararlılığındayız" dedi. "Terörle Mücadele Kanunu'nu da kaldırmış bulunuyoruz" diyen Erdoğan, ana dilde yayın konusunda içeriğin Adalet, İçişleri ve Dışişleri bakanlıklarından oluşan mercilerce hazırlanacağını belirtti. Erdoğan, apartman gibi yapılarda ibadethane açılmasına ilişkin 'apartman mescit' yakıştırmasının hükümetten kaynaklanmadığını belirterek, "Birileri bunları hükümete fatura ediyor. Toplumun hassasiyetleri nedeniyle konuşmak istemiyorum. Yeri geldiği zaman onlar da açıklanır. Buradaki hassasiyet göz önüne alınarak, hükümetimiz bunu, imar planlarındaki cami kavramını ibadethaneye çevirmek suretiyle çözmüştür"dedi. TÜSİAD Başkanı Özilhan da "Türkiye artık korkularından sıyrılarak AB yolunda cesaretle yürüyüşünü tamamlamalı" diyerek hükümete destek verdi. 
     
'Adalet mi, ayrıcalık mı istiyorsunuz '      Başbakan Erdoğan TÜSİAD üyelerine, "Adalet mi, ayrıcalık mı istiyorsunuz " sorusunu yönelterek, "Adalet istiyorsanız hizmetk rınızız" dedi. Türkiye'nin hem devletçilikten yakınıp hem devletçiliğin zaaflarından yararlananlardan çok çektiğini belirten Erdoğan, "Tepeden tırnağa yolsuzluk ekonomisi yaşanırken, kusura bakmayın sizin sesiniz daha fazla çıkmalıydı" diye konuştu. "Her şey para pul değil" diyen Erdoğan, işadamlarına "İşsiz milyonların sorunları sizin sorunlarınızdan ayrı değil. Onurunu yaraladığınız bir çıraktan rekabet etmesini beklemeye hakkımız yok" diye seslendi. 
     
Patronlara profesyonellik dersi...      TÜSİAD'a üye şirketlerin üst düzey yöneticileri, işletme eğitimlerine kaldıkları yerden devam edecek. TÜSİAD Yüksek İstişare Konseyi toplantısında, Sabancı Üniversitesi Kurumsal Yönetim Forumu ve İngiliz Institue of Directors IoD ile anlaşma imzalandı ve proje start aldı. IoD Yürütme Kurulu Üyesi Andrew Main Wilson, temel hedeflerinin Türk firmalarının daha profesyonel davranarak verimli ve yabancı sermayeyi daha çok çeken bir konuma gelmesini sağlamak olduğunu belirtti. 
     
İZLENİM      'Esas MGK'lı 7'nci paket önemli' 
     EYLEM TÜRK 

     Uzun bir aradan sonra YİK toplantısına katılan Boyner Holding Yönetim Kurulu Murahhas Azası Cem Boyner'in toplantının basına kapalı bölümünde 7. Uyum Paketi'ni gündeme getirdiği öğrenildi. 
     TÜSİAD'ın 6'ncı Uyum Paketi konusunda aldığı pozisyonu öven Boyner'in, toplantıda asıl önemli olanın 7'nci Uyum Paketi olduğuna dikkat çektiği belirtildi. 7'nci Uyum Paketi'ni 'er meydanı' olarak niteleyen Boyner'in bu pakette hem MGK'nın tartışılarak görüşüleceğini hem de Anayasa değişikliklerinin söz konusu olduğunu vurguladığı öğrenildi. Esas tartışılacak konuların bunlar olacağını belirten Boyner'in TÜSİAD'a bugünkü çizgiyi sürdürmesi konusunda çok önemli görev düştüğünü söylediği ve bütün üyelerden destek istediği öğrenildi. 
     
     Özilhan'a bir dönem daha kal önerisi 
     Boyner, TÜSİAD Başkanı Özilhan'dan da TÜSİAD'daki başkanlık süresinin bir yıl daha uzatılmasını istedi. Boyner'in, Özilhan'ın başkanlık süresini uzatmasını isteğine diğer üyelerin de olumlu baktığı öğrenildi. Son Genel Kurul'da ricaları kırmayarak bir yıl daha görevde kalan Özilhan'ın da bu öneriye gülerek karşılık verdiği belirtildi. 
     Şaraplar yere döküldü 
     Başbakan Erdoğan'ın katıldığı öğle yemeğinde önce içki servisi yapılmadı. Ardından istek üzerine servise başlandı. Görevliler salona Gülor'un Şayeste ve Berceste isimli beyaz ve kırmızı şaraplarını getirdi. Kalabalığa takılan garson dengesini yitirince, şarap kadehleri yere düştü. İşadamları ve Erdoğan içki servisi almadı. 
     
     Kapalı oturumda bürokrasi tartışması 
     AKP İstanbul Milletvekili ve TÜSİAD Üyesi Alaattin Büyükkaya'nın toplantının basına kapalı bölümünde söz alarak, bürokrasiden şik yet ettiği öğrenildi. Kanunları bile bürokratların yazdığını söyleyen Büyükkaya'ya yanıt Tuğrul Erkin'den geldi. Erkin'in "İktidar bürokrasiden şik yet edemez. Ederse iktidar olamaz" dediği öğrenildi. 
     
     Alkışlı karşılama 
     YİK'in ardından düzenlenen öğle yemeğine Devlet Bakanları Ali Babacan, Kürşad Tüzmen ve Maliye Bakanı Kemal Unakıtan'la katılan Başbakan salona girişinde TÜSİAD üyeleri tarafından alkışlandı. 
     

</TEXT>
</DOC>
