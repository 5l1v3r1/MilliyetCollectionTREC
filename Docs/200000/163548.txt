<DOC>
<DOCNO> 163548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur15.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı sıcak, hastalıkları tetikliyor... 
</HEADLINE>
<TEXT>

     Kalp ve tansiyon hastaları ile psikolojik sorunu olanların, aşırı sıcak ve stresten korunmaları gerektiği bildirildi. 
     Karaman İl Sağlık Müdürü Dr. Mustafa Köşker, yaptığı açıklamada, vücudun kendisine en uygun ısıyı, beyindeki ısı düzenleme merkezinin faaliyetleri sonucunda ayarladığını belirterek, aşırı sıcağa maruz kalan kişilerde ciddi sağlık problemlerinin görülebileceğini söyledi. 
     Aşırı sıcağın etkisi altındaki kişilerde, bulantı, kusma, baş ağrısı ve halsizlik gibi birtakım belirtilerin ortaya çıkacağını anlatan Dr. Köşker, ''Hızlı nabız, düşük tansiyon ve huzursuzluk gibi hafif şok belirtileri görülen hastaların, serin bir yerde elbiseleri çıkarılmalı, sırtüstü yatırıldıktan sonra soğuk ve ıslak havlu uygulanmalıdır. Ayaklar ve eller, soğuk su bulunan kovalara sokulabilir'' dedi. 
     Aşırı sıcağa maruz kalan kişilerin daha sonra mutlaka bir sağlık kuruluşuna götürülmesi gerektiğini vurgulayan Dr. Köşker, şöyle devam etti 
     ''Kalp ve tansiyon hastaları ile psikolojik sorunları olan kişiler aşırı sıcak ve stresten kendilerini korumalıdır. Aşırı sıcak, zeka geriliği, alkolizm gibi kronik hastalığı olan kişilerde de sorunları artırır. Kalın ve renkli giysiler yerine ince, açık renkli ve pamuklu giysiler giyilmeli. Güneş altında ağır egzersiz ve spor yapılmamalı ve kesinlikle sigara ve özellikle alkol kullanılmamalıdır.'' 
     
</TEXT>
</DOC>
