<DOC>
<DOCNO> 155579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko02.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Krueger İyimser olmak için güçlü nedenler var 
</HEADLINE>
<TEXT>

     Uluslararası Para Fonu IMF 1. Başkan Yardımcısı Anne Krueger, ''Bizim Türkiye'de iyi bir programımız var ve hükümetteki ortaklarımızla iyi bir çalışma ortamı yakaladık. İyimser olmak için güçlü nedenler var'' dedi. 
     Ceylan Intercontinental Oteli'nde düzenlenen ''Forum İstanbul-Yüzyıl Konferansları'' çerçevesinde verilen akşam yemeğinde konuşan Krueger, etkinliğin hedefi olarak 2023 yılından söz edildiğini, ancak ilk önce 2004'e ulaşmak gerektiğini söyledi. 
     Krueger, ''Bizim Türkiye'de iyi bir programımız var ve hükümetteki ortaklarımızla iyi bir çalışma ortamı yakaladık. İyimser olmak için güçlü nedenler var'' diye konuştu. 
     Programın uygulanacağına dair güven yerleştikten sonra sorunların azalacağını belirten Krueger, şunları kaydetti 
     ''Geçen yıl ilerleme kaydedildi. Faiz oranları düştü, enflasyon oranı düştü ve ekonomik etkinlikler arttı. Neredeyse fazla hızlı arttı. Ancak ondan sonraki belirsizlikler, bazı sorunlara neden oldu. Yine de son birkaç haftada işler daha iyi gözüküyor. Yatırımcıların güveni artmış gibi gözüküyor. İnanıyorum ki eğer hükümet söylediklerini yerine getirirse bunları uygulamaya koyarsa o zaman faiz oranlarının, borç GSMH oranının düştüğünü göreceğiz. Böylece bir manevra alanı kazanılacak, Türkiye'nin ekonomik gelişmesi, büyümesi hızlanacak.'' 
     
     YAPISAL REFORMLAR 
     Krueger, bazı yapısal reformların önemli olduğunu vurgulayarak, ''Reel faiz oranlarının da düşmesi lazım ki insanlar yatırım yapmak istesinler. Bütün bunlar olursa Türkiye'nin bu 10 yılın başında yaşandığı gibi yine hızlı büyüme oranlarına geçeceğini düşünüyorum. Bu gerçekleşirse 2023 çok güzel bir yıl olacak ve çok uzak da değil'' diye konuştu. 
     IMF olarak krizleri önlemeye çalıştıklarını, her ülkede yıllık çalışmalar yaptıklarını anlatan Krueger, ayrıca finansal sektör değerlendirme programları gerçekleştirdiklerini kaydetti. 
     Krueger, ''Finansal sisteme bakıyor, stres testleri yapıyoruz. Birçok ülkede uygulanıyor. Türkiye bu konuların bazılarında çalışmalar yaptı, ama bu program Türkiye'nin daha fazla işine yarayabilir'' dedi. 
     Birçok ülkenin dalgalı kur rejimine geçtiğini de belirten Krueger, bunun avantajlarına değindi. 
     
     ''IMF BAŞARILI'' 
     Krueger, geçen iki yılda yaşanan uluslararası ekonomik şoklar düşünüldüğünde başarılı olduklarını söyleyebileceğini, uluslararası finansal dünyayı daha istikrarlı hale getirebildiklerini belirtti. 
     Krueger, ''11 Eylül olayları vardı. ABD'de aktif piyasadaki sorunlar ve Irak'taki savaşa karşı dünya ekonomisinde büyüme bir ölçüde sürdürüldü'' dedi. 
     IMF'nin krize giren ülkelerde ilk aşamada yatırımcılara güven aşılamaya çalıştığını belirten Krueger, ''Böylelikle yatırımcıların o ülkeden çıkmasını önlemeye çalışıyoruz. Bir önlem paketi sunuyoruz ki yatırımcılar ülkenin ileriye gittiğini görsünler ve borçlarını ödeyebileceklerini anlasınlar'' diye konuştu. 
     Krueger, son yıllarda yaşanan finansal krizlere ilişkin yaptıkları değerlendirmede, bir ülke dışında krizlerin yaşandığı yerlerde sorunların yüzde 75'inin mali sorunlardan kaynaklandığının görüldüğünü ifade ederek, borcun artmasını önlemek için mali dengesizliklerin düzeltilmesinin şart olduğunu vurguladı. 
     Mali disiplinin önemine de değinen Krueger, ''Mali deliği kapatmak için reformlara ihtiyaç var. Arada tabii ki finansman gerekiyor. IMF burada devreye giriyor. Finansal sektörün çalışabilir durumda olması için orta dereceli bir vizyon oluşturmak ve borcun idare edilebilmesini sağlamak gerekir'' dedi. 
     
</TEXT>
</DOC>
