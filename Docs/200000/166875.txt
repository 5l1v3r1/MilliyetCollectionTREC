<DOC>
<DOCNO> 166875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo04.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea artık bir Rus işadamının... 
</HEADLINE>
<TEXT>

     İngiltere'nin ünlü futbol kulübü FC Chelsea, Rus işadamı Roman Abramovich'e satıldı. 
     FC Chelsea taraftarları satış haberini büyük bir sevinçle karşılarken, Roman Abromovich'in, kulüp başkanı Ken Bates'in hisselerini aldığı ve kulübün satışının da 59.3 milyon sterlin üzerinden gerçekleştirilmesinde anlayış birliği sağladığı belirtildi. 
     Abromovich'in, ''Bu büyük kulübü daha da büyük duruma getirmek için yeterli kaynağımız da hırsımız da var'' biçimindeki sözlerine geniş yer veren İngiliz spor basını, FC Chelsea'nin büyük miktardaki borcu yüzünden transfer pazarında etkisiz kalması olasılığının da sona erdiğini duyurdu. 
     Bu arada Rus işadamının sözcüsü tarafından yapılan açıklamada da Abromovich'in, FC Chelsea'yi satın alma kararının bir tesadüf olmadığı belirtildi ve, ''Zaten adamları pek çok kulübü izliyor ve satın almak için bir kulüp seçmeye çalışıyordu. Halen çok iyi noktada olan ve gelişmeye açık bir kulüp isteniyordu. Aranan kan da bulundu'' dedi. 
     Satışla birlikte FC Chelsea'nin finansal yapısının da değişeceği, hissedarların elindeki hisselerin artık özel bir elde toplanacağı için ''özel sahiplik'' statüsünün söz konusu olacağına dikkat çekiliyor. 
     FC Chelsea Kulübü'nden yapılan açıklamada da, satışın kulübe bugünün rekabet dünyasında ihtiyaç duyduğu yeni soluğu vereceğine işaret edildi ve kulübün yeni sahibiyle çalışmaya herkesin hazır olduğu vurgulandı. 
     Roman Abromovich'in Rusya'nın en büyük petrol şirketlerinden biri olan Sibneft'in en önemli hissedarlarından olduğu ve büyük bir futbol düşkünü olarak tanındığı bildiriliyor. 
     
</TEXT>
</DOC>
