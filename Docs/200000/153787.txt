<DOC>
<DOCNO> 153787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo17.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-Galatasaray maçında güvenlik alarmı... 
</HEADLINE>
<TEXT>

     Trabzon İl Spor Güvenlik Kurulu, 4 Mayıs Pazar günü yapılacak Trabzonspor-Galatasaray karşılaşmasında bin polis ile 200 jandarmanın görev almasını kararlaştırdı. 
     Vali Yardımcısı Erdoğan Aygenç'in, yaptığı açıklamaya göre, İl Spor Güvenlik Kurulu'nun, bin civarında polis ile 200 civarında jandarmanın görev almasını kararlaştırdığı karşılaşmada olumsuz tezahürat yapanlar, polis kamerasıyla tespit edilerek, haklarında yasal işlem yapılacak. 
     Erdoğan Aygenç, stada bozuk para, çakmak, yanıcı, kesici, delici ve patlayıcı maddeler sokmak isteyen taraftarın, maç süresince gözaltında tutulacağını, alkol ve uyuşturucu madde etkisinde olanların stada girişine izin verilmeyeceği de bildirdi. Aygenç, şunları söyledi 
     ''Konuk ekip taraftarlarının maça gelmesi halinde, bu taraftarlar Trabzon'un Beşikdüzü İlçesi'nde karşılanarak, üzerleri aranacak ve maç saatinde geniş güvenlik önlemleri altında stada alınacak. Maç sonrasında sarı-kırmızılı ekip ve taraftarlarının şehri güvenli şekilde terk etmeleri için gerekli önlemler alınacak. Daha önce maçlarda çeşitli eylemlerde bulunan ve haklarında yasal işlem yapılan taraftarlar ise maça alınmayacak.'' Sarı-kırmızılı taraftarların maça gelip gelmeyeceği konusunda herhangi bir açıklama yapılmazken, Galatasaraylı taraftarlar için, 17 bin seyirci koltuk kapasitesine sahip Hüseyin Avni Aker Stadyumu'nun seyirci kapasitesinin yüzde 10'u kadar bilet ayrıldığı bildirildi. 
     




</TEXT>
</DOC>
