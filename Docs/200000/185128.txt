<DOC>
<DOCNO> 185128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun25.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran meydan okudu Her Besic bir atom bombası... 
</HEADLINE>
<TEXT>

     İran İslam Devrimi Muhafızları Ordusu Kara Kuvvetleri Komutanı General Muhammed Ali Caferi, ''İran'ın atom bombası geliştirmeye ihtiyacı bulunmadığını, çünkü her Besic'in gönüllü milis bir atom bombası olduğunu'' söyledi. 
     Hambestegi gazetesinin haberine göre, Caferi, güneybatıdaki Huzistan eyaletinin başkenti Ahvaz'da yaptığı konuşmada, ''Her Besic zaten bir atom bombası, bunun için atom bombası yapmaya ihtiyacımız yok'' dedi. 
     ABD ve İsrail'i İran'ın nükleer tesislerine, özellikle Buşehr kentinde yapımı süren nükleer santrala saldırmaması konusunda uyaran Caferi, ''ABD ve müttefiki siyonist rejimin yapacağı böyle bir eylem savaş ilanı olarak düşünülecek ve buna yanıt vereceğiz'' diye konuştu. 
     İran ordusunun nicelik ve nitelik anlamda gücünün İslam Devrimi'nden itibaren gün geçtikçe arttığını, ABD'nin İran'a yönelik tehditlerine karşılık vermeye hazır olduklarını ve bu hazırlıklarını sürdürdüklerini söyleyen Caferi, ABD'nin İran'a askeri saldırısının önündeki engellerin İran'ın nüfusu, coğrafi ve doğal yapısı olduğunu belirtti. 
     Resmi rakamlara göre, Devrim Muhafızları bünyesinde bir komutanlık altında toplanan Besic gücü yaklaşık 10 milyon kişiden oluşuyor. 
     
</TEXT>
</DOC>
