<DOC>
<DOCNO> 169584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo16.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor fikstürden memnun... 
</HEADLINE>
<TEXT>

     Birinci Süper Futbol Ligi'nin yeni takımı Konyaspor'un teknik direktörü Hüsnü Özkara, ilk 5 hafta içinde 2 büyük takımla oynamanın kendileri açısından büyük avantaj olduğunu söyledi. 
     Özkara, İstanbul'da belirlenen Birinci Süper Lig 2003-2004 sezonu fikstüründen son derece memnun olduklarını bildirdi. 
     İlk maçı iç sahada Trabzonspor ile yapacaklarını belirten Özkara, ''Kendini Avrupa'da kanıtlamış güçlü ekiplerden Galatasaray ile de 5. hafta kendi sahamızda karşılaşacağız. İlk 5 hafta içinde 2 büyük takımla kendi sahamızda oynamak bizim için büyük avantaj'' dedi. 
     Özkara, 8. hafta ise yine kendi evlerinde büyük takımlardan Fenerbahçe ile mücadele edeceklerini ifade ederek, ''İlk maçlarda büyük takımlarla karşılaşmak, seyirciyi motive etmesi açısından da büyük önem taşıyor. Büyük takımlar karşısında puan ya da puanlar çıkarabilirsek, sezon sonuna kadar seyircinin desteğini alabiliriz'' diye konuştu. 
     
</TEXT>
</DOC>
