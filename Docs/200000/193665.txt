<DOC>
<DOCNO> 193665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/spor/yozer.html </URL>
<DATE> 2003/11/06/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Böylesi hiç olmadı 
</HEADLINE>
<TEXT>

   
   Bunca yıldır Galatasaray'ın Avrupa kupalarındaki maçlarını izlerim. Kötü oynadığı, yenildiği maçlar elbette olmuştur. Ama Galatasaray'ın bir Avrupa arenasında ilk kez bu kadar aciz, yetersiz duruma düştüğüne şahit oldum. 
   Ele alınacak hiçbir yanı yok. Her hattı ile döküntü yapan, futbolun hiçbir olumlu yanını sergileyemeyen gerçek bir acemi topluluğu profili çizen Galatasaray, Atina'ya sanki lütfen gelmiş gibi oynadı. Özellikle ilk yarıda oynanan olağanüstü kötü futbol herhalde Galatasaray'ın asla hatırlamayacağı 45 dakikalardan birisi olacaktır. 
   Maçın kopma noktası hiç şüphesiz De Boer'in ismiyle, şanıyla kendisine yakışmayan diz, baldır bacak geri pasıydı. Üstelik De Boer'in pususuna yatan Castillo ise Hollandalı'dan 14 yaş küçük. Kısacası futbol için ölümcül bir hata oldu. Ağır kalmış bedeni ile geri pasın faturasını hem kendi ödedi, hem de takımına ödetti. 
   Ya ilk gol. O da başka komedi. Soldan gelen ortada Hasan Şaş'ın inanılmaz zamanlama hatası, Yunanlılar'a gol getirdi. Üç savunma hatası ve üç gol. Böylesine goller yiyen bir takımın toparlaması biraz da mucize olurdu. 
   Şampiyonlar Ligi'nde bu kadar kolay gol yiyen hangi takım var acaba çok merak ediyorum. Tamam hadi hata yaptınız. Eğer takımsan, futbolu biliyorsan teraziyi yine dengeye koyabilirdin. Ama öylesine bir düzensizlik vardı ki, bulaşıcı hastalık gibi. Galatasaray'da da bu oyunu sahada kaldırabilecek, arkadaşlarını toparlayacak tek oyuncu yoktu. Olympiakos'ta oynayan Karembeu gibi oyuncunun eksikliği mumla arandı. Bu oyundan sonra hocanın neden Yıldıray için büyük istek duyduğunu daha iyi anladık. Bülent, Ergün ve Hakan Şükür oyuna ve takıma ağırlıklarını ve tecrübelerini sahaya hiç koyamadılar. 
   İkinci yarıda Galatasaray ilk yarıya oranla biraz daha derli topluydu. Ancak yine de son derece yetersizdi. Oysa bu yarıda atılabilecek bir gol bile Galatasaray'a ikili averajda yarayabilirdi. Bunu bile düşünmediler. Baliç sol kanatta saman alevi gibi parlayıp söndü. Lukunku takviye olarak girdi, ama Galatasaray onunla sanki eksik oynadı. Hasan Şaş maçın başında yaptığı hatanın etkisinden kurtulamadı. Ergün bitik, Petre ise "Allah Allah ben nasıl oldu da kadroya girdim" diye bir düşünce içindeydi sanki. Cihan sorumsuz, Ayhan da yorgun ve stresliydi. 
   Aslında biraz da şükretmeliyiz. Olympiakos böylesine kötü bir Galatasaray'ı yakaladığının farkına varamadı. Üç golle yetindi, fazla üstüne gelmedi. Ama bu skorla UEFA yolunda büyük bir adım attı. 
   
   
</TEXT>
</DOC>
