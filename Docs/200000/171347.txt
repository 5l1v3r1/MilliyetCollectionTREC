<DOC>
<DOCNO> 171347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun06.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, "içerde" olursa Irak'a daha çok katkı yapacağına inanıyor 
</HEADLINE>
<TEXT>

     Irak'ta istikrar gücüne Türkiye'den askeri katkı tartışmaları sürerken, Türkiye'nin, ''yeni bir Irak'ın siyasi ve ekonomik yapılanmasında rol almaya hazır olduğunu'' ifade etmeye hazırlandığı ve ''içerde olursa'', Irak'a katkısının daha fazla olacağına inandığı belirtildi. 
     Washington'daki Türk diplomatik kaynakları, Irak'a asker katkısı konusunda ABD'de bir arzu olduğunu, askeri temaslarda bu konunun gündeme getirildiğini ve Dışişleri Bakanı Abdullah Gül'ün bugünkü temasları sırasında da Amerikalılar tarafından gündeme getirilmesinin beklendiğini kaydettiler. 
     Aynı kaynaklar, Türkiye'den askeri katkının, hem ABD hem de Irak açısından ''çok ciddi'' bir konu olduğunu vurgulayarak, Türkiye'nin, asker göndermenin, olumlu ve olumsuz yönlerini tarttığını, birlik, boyut, komuta zinciri, görev yeri, kimin komutasının geçerli olacağı gibi konularda daha fazla bilgiye ihtiyacı bulunduğunu belirttiler. Bir diplomatik kaynak, ''bu, siyah-beyaz bir konu değil. Daha fazla bilgiye ihtiyaç var. Ancak geniş görüş, yeni bir Irak'ın yapılanmasında rol almak. Biz, siyasi ve ekonomik yapılanmada rol almaya hazırız diyoruz'' değerlendirmesinde bulundu. 
     Diplomatik kaynaklar, Irak'ta istikrar gücü için ''BM, NATO şemsiyesinin'' gündemde olduğunu, bu yönde bir karar çıkarsa, hem Türkiye hem ABD için meselenin daha kolaylaşacağını belirtirken, örneğin Hindistan'ın, ''ancak BM kararı olursa asker katkısında bulunuruz'' mesajına dikkati çektiler, ancak BM-NATO şemsiyesinin ''ön koşul'' olarak görülmediğine işaret ettiler. 
     Bir diplomatik kaynak, ''biz bir Irak istiyoruz ki, içerde olursak, katkımız daha fazla olur. BM kararı olursa, bizi rahatlatır. Yoksa, neticede siyasi otorite karar verecektir. Konu, bir şekilde meclise gelecektir'' ifadelerini kullandı. 
     Türkiye'nin asker göndermesi talebinin, ilk kez ABD'nin 26 Mart tarihinde birçok ülkeye gönderdiği mesajda, ''bize ne katkıda bulunabilirsiniz '' sorusuna cevap olarak gündeme getirildiği ve Türkiye'nin prensip olarak olumlu yanıt verdiği belirtiliyor. 
     
     ''ABD İLE ORTAKLIĞIN DEVAMI...'' 
     Dışişleri Bakanlığı Müsteşarı Uğur Ziyal'in Washington'ı ziyaretinde de, Türkiye'nin yardımcı olabileceği konulara ilişkin ABD'ye bir liste sunulduğu ve asker gönderme konusunda, 26 Mart'taki cevabın geçerli olduğuna işaret edildiği kaydediliyor. 
     Ziyal'in ABD tarafına verdiği listede, Irak'ın eksiklikleri ve ihtiyaçlarından yola çıkarak, Türkiye'nin katkılarının sıralandığı, Türk şirketlerinin rolü, bankacılık, tarım, enerji sektöründe katkılar ve kuvvet gönderme önerilerinin yer aldığı, somut olarak, örneğin Basra'ya domates tohumu yardımından bahsedildiği belirtiliyor. 
     Bir diplomatik kaynak, ''Türkiye'nin önünde ciddi, milli bir mesele var'' değerlendirmesinde bulunurken, hükümetin yaptığının, geçen Cuma günü, ABD Merkez Kuvvetler Komutanı Orgeneral John Abizaid'in Ankara temaslarında yeniden dile getirdiği asker talebini, Gül'ün temaslarının ardından yeniden değerlendirmek olacağını belirtti. Aynı kaynak, tamamen siyah veya beyaz olarak görülemeyecek bu mesele konusunda belli bir yöne doğru karar verilinceye kadar basının, hükümetin elini bağlamaması gerektiğinde de ısrar etti. 
     Diplomatik kaynaklar, Türkiye'nin Irak'ta sadece ''inzibat'' görevi yapmak istemediğini, bu ülkede eğitimden sağlığa kadar birçok katkıda bulunmaya hazır olduğunu vurguluyor. 
     Türk diplomatik kaynaklar, Dışişleri Bakanı ve Başbakan Yardımcısı Gül'ün Washington'u ziyaretinde temel konunun Irak olmadığına işaret ederken, asıl amacın, ''ABD ile ortaklığın devamını sağlamak, gerileme varsa düzeltmek'' olduğunu belirttiler. 
     
</TEXT>
</DOC>
