<DOC>
<DOCNO> 166890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo19.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Altan ve Kelemen'le sözleşme imzaladı 
</HEADLINE>
<TEXT>

     Birinci Süper Lig'in yeni takımı Konyaspor, Kocaelispor'dan Altan ve Bursaspor'dan kaleci Kelemen ile sözleşme imzaladı. 
     Kulüp binasında düzenlenen törende Kelemen 3 yıllık, Altan ise 2 yıllık sözleşme imzalarken, yeşil-beyazlıların kaleci sorunu da böylece çözülmüş oldu. 
     Kulüp başkanı Mehmet Köseoğlu, 2 yıldır Türkiye'de futbol oynayan Kelemen'in Konyaspor'a çok yararlı olacağına inandıklarını belirterek, ''Konyaspor kaleyi kapatmıştır. Bu konudaki sorun artık tamamıyla çözülmüştür. Kelemen, artık yeşil-beyaz forma altında ter dökecek'' dedi. 
     Kaleci Kelemen, Konyaspor'un büyük bir kenti temsil ettiğini vurgulayarak, ''Büyük bir kulübe geldim. Geçen yıl yetersiz kadrolarına rağmen şampiyon olan Konyaspor, yeni transferleriyle başarıdan başarıya koşacaktır'' diye konuştu. 
     Altan ise, çok sayıda kulüpten öneri aldığını, ancak tercihini Konyaspor'dan yana kullandığını belirterek, hedefleri olan bir takımda oynayacak olmanın mutluluğunu yaşadığını söyledi. 
     
</TEXT>
</DOC>
