<DOC>
<DOCNO> 158055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo12.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç kapalı gişe... 
</HEADLINE>
<TEXT>

     Beşiktaş ile Galatasaray takımları arasında 25 Mayıs Pazar günü yapılacak Birinci Süper Futbol Ligi maçının biletleri satışa sunulur sunulmaz tükendi. 
     Karşılaşma için bu sabah saat 10.00'da Biletix bayilerinden satışa sunulan biletlerin yaklaşık 2 saat içinde tamamen tükendiği açıklandı. Maç biletlerinin satışını yapan Biletix firmasının internet sitesinden yapılan duyuruda, biletlerin tükendiği bildirildi. 
     Açıklamada, Beşiktaş Kulübü'nün onayıyla kısıtlı miktarda kapalı, yeni açık ve eski açık tribün biletinin Biletix kanallarından satışa çıkarıldığı, numaralı tribün bilet satışının ise yapılmadığı ifade edildi. 
     Biletix gişelerinden, kapalı tribün biletlerinin 55 milyon, yeni açık tribün biletlerinin 16 milyon, eski açık tribün biletlerinin de 12,5 milyon liradan satıldığı kaydedildi. 
     BJK İnönü Stadı'ndaki karşılaşma saat 19.00'da başlayacak. 

     
</TEXT>
</DOC>
