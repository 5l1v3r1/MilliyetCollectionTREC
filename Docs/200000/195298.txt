<DOC>
<DOCNO> 195298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko44.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Rus uzmanlar, IMF'nin faaliyetlerine katkı sağlayabilir 
</HEADLINE>
<TEXT>

     Rusya Devlet Başkanı Vladimir Putin, Uluslararası Para Fonu IMF Başkanı Horst Koehler'e Rus uzmanların IMF'nin faaliyetlerine katkıda bulunabileceğini söyledi. 
     Putin, temaslarda bulunmak için Moskova'da bulunan Koehler'i kabulü sırasında yaptığı açıklamada. ''Yetkililer, uzmanlarımızın doğrudan IMF bünyesinde çalışma olasılığını araştırıyorlar'' dedi. 
     Rusya'nın IMF'nin eski Sovyet Cumhuriyetlerindeki programlarına katkı sunabileceğini ifade eden Putin, ''Bu ülkelerle özel ilişkilerimiz var. Çünkü, aynı devlet içinde uzun süre birlikte yaşadık. Ekonomik ve finansal olarak da birbirimize sıkı bir şekilde bağlıyız'' diye konuştu. 
     Rusya'nın, bu çerçevede IMF'nin bu ülkelerdeki programlarına doğrudan katılım olasılığını değerlendirdiğini ifade eden Putin, ''Çünkü, eski Sovyet cumhuriyetleriyle birçok alanda entegrasyon konuları görüşülüyor ve biz de birçok entegrasyon tekniklerini deniyoruz'' dedi. 
     Putin, AB ile ekonomik ilişkilerin Rusya için özel bir alanı oluşturduğunu belirterek, bu çerçevede, IMF'nin belirli işbirliği alanlarına yönelik tavsiyeleri ve katkılarının kendileri için faydalı olabileceğini söyledi. 
     IMF'den kredi almayı reddeden Rusya, 1992-1999 yılları arasında 22 milyar dolar almıştı. Rusya son birkaç yıldır IMF'den kredi almadığı gibi en son 2002 yılında 1.5 milyar dolar geri ödeme yapmıştı. 
     Bu yıl da IMF'ye 2.1 milyar dolar ödeyecek olan Rusya, bu kuruma kalan 6.5 milyar dolarlık borcunu 2007 yılına kadar bitirmeyi öngörüyor. 
     
     ''YUKOS YÖNETİCİLERİ MASUM'' 
     Bu arada, Putin'in danışmanı Andrey İllarionov, İtar-Tass'a yaptığı açıklamada, Putin ve Koehler'in Yukos konusunu da ayrıca ele aldıklarını belirterek, Putin'in görüşmede şunları söylediğini kaydetti 
     ''Yukos yöneticilerinin aleyhine bazı iddialarla ilgili olarak davalar açılmış durumda. Savcılık Bürosu onları sorumlu görüyor ancak, suçlamalar mahkemede ispatlanmadığı sürece hepsi masum olarak görülmeli.'' 
     
</TEXT>
</DOC>
