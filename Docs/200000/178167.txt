<DOC>
<DOCNO> 178167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/gunes.html </URL>
<DATE> 2003/08/26/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
'İş bulamadığımız için mecburen okuyoruz' 
</HEADLINE>
<TEXT>

   
   Artvin'e varır varmaz bölge yemeklerine saldırdık. Kuymak silor ve haruşonun tadı damağımızda kaldı. Artvin eğitim düzeyinin en yüksek olduğu ildi bir zamanlar. Üniversiteye girişlerde hep ön sırada yer alırdı. Ancak bu yıl irtifa kaybederek sondan dördüncü olmuş. Halk da buna isyan ediyor. 
   
   GENÇLER GİDİYOR    Erol Çağal bunu stajyer öğretmelerin atanmasına bağlıyor. "Artvinli okuyor, çünkü iş yok" diyor İbrahim İnal. "Şirin beldemize bacasız fabrika lazım." Yani üniversite ve turizm. Artvin'de KTÜ'ye bağlı orman ve eğitim fakülteleri var. Ama Artvinli yetinmiyor. "Bize daha fazla öğrenci gerek" diyorlar. Açıkçası, kentin geçimi memurluğa dayanınca Artvinli ister istemez okuyor. 
   Artvin en büyük göç veren illerden biri. İşsizlik had safhada. Son zamanlarda Deriner Barajı için ödenekler de kesilince, 1500 işçi çıkarılmış. Ali Günaldı, Kamil Demirkurt ve Hasan Yavuz üç emekli öğretmen. Bölgeye sanayi gelmeyeceğini biliyorlar ve işsizliğin önlenmesi için üniversite ve turizm yatırımı istiyorlar. Gerçekten de Artvin dağ turizmi için eşsiz. 
   Artvin'in kentlisi memur. Köylüsü ise yarı aç. Köylü küçük bahçecilik yapıyor ve bir inekle yetiniyor. Çoğu genç bölgeyi terk etmiş. Köylerde artık yaşlılar kalmış. Yeni iş olmadığı gibi eskileri de kapanıyormuş. ORÜS'ün özelleştirilmesi fiilen kapanmasına yol açmış. Murgul Bakır da kapanmış. 
   Artvin'de bir sürü baraj inşaatı var. Marat'tan İspir'e 11 baraj yapılacakmış. Su altında kalacak olan Yusufeli dahil, herkes bu belirsizliğin karamsarlığını taşıyor. Cankurtaran Tüneli de bir türlü tamamlanamamış. 
   
   HÜKÜMETE TEPKİ    Halk hükümete isyan halinde. Herkes Irak'a asker göndermeye karşı. Orman yasası da tepkiyle karşılanıyor. Eski Ormancı İlhan Özgüç "Önce orman niteliğini yitirmiş yerler tespit edilmeliydi" diyor. Hasan Gültekin, ABD'ye ve IMF'ye karşı. Tabii 2B'ye de. "Batıda en değerli araziler zenginlere satılacak. Zaten amaç orman köylüsü değil" diyor. 
   
      
   
</TEXT>
</DOC>
