<DOC>
<DOCNO> 176845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko08.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soysuzluk vergiyle ödeniyor' 
</HEADLINE>
<TEXT>

   ANKARA Milliyet 
   
   Adalet Bakanı Cemil Çiçek, Uzanlar'a ait İmar Bankası'na ilişkin soruşturma konusunda, "Türkiye'nin büyük bir soygunla karşı karşıya olduğunu görüyoruz. Batan bankalar Türkiye'yi dış desteğe muhtaç hale getirdi. Banka batıranların yatları, katları duruyor. Lüks içerisinde yaşamaya devam ediyorlar. Biz de bu soysuzlukların bedelini vergilerimizle ödüyoruz" dedi. 
   Çiçek, eski devlet bakanlarından Faruk Sürkan'ı, tedavi gördüğü Özel Keçiören Hastanesi'nde ziyaret ettikten sonra basın mensuplarının sorularını yanıtladı. Çiçek, İmar Bankası soruşturmasının anımsatılması üzerine şunları söyledi 
   "Türk yargısı bu pisliği temizleyecektir. Savcılarımız hiç tereddüt göstermeden, sonuna kadar gitsinler. Arkalarında oluruz. Bu işin şerefi de onlara ait olacaktır. Şayet yargının görevini engelleyen kuruluşlar varsa en evvel savcılarımız işi saptırmaya çalışanların ve kendilerine destek vermeyenlerin yakasına yapışmalıdır. Türkiye'nin bir süreden beri asrın soygunlarıyla karşı karşıya olduğunu bildiğimize göre bu imtihandan başarıyla çıkmalıyız." 
   
   'İçeride bir tane bankacı yok' 
   Çiçek, "BDDK yetkililerinin bu konuda bilgi vermediği söyleniyor" şeklindeki ifadeye karşılık da şunları söyledi 
   "Vatandaş soruyor. 'En ufak birşey çalanın, devlet yakasına yapışıyor, yargılıyor ve sonuçta içeri tıkıyor. Ama soygunları yapanlara devlet hiçbir şey yapmıyor.' Bu kadar bankanın soyulduğu kesin olmasına rağmen içeride yatan bir tane bankacı kalmadı. Acaba, yargı mı yargılamayı yapamıyor ya da bir kısım gırtlağına kadar pisliğe bulaşmış bilirkişiler mi işin yakasına yapışılmasını engelliyorlar Yargı soruşturmaya buralardan başlamalı. Bu yıl 66 katrilyona yakın faiz ödüyoruz. Bu bataklıkları bu bankalar yaptı. Biz de bu soysuzluklarının, yolsuzluklarının bedelini, vergilerimizle ödemeye devam ediyoruz." 
   
   
</TEXT>
</DOC>
