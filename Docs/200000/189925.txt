<DOC>
<DOCNO> 189925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko56.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tekfen Tower" açıldı 
</HEADLINE>
<TEXT>

     İstanbul'un ileri teknolojik donanımlı ofis binası ''Tekfen Tower'' açıldı. 
     Tekfen Holding'in Levent'teki 10 bin 200 metrekare arazisi üzerine 50 milyon dolar yatırım yapılarak inşa edilen 26 katlı A tipi ofis binası Tekfen Tower, teknolojik üstünlüklerinin yanı sıra çalışanlarının verimini artırmaya odaklanmış hizmetleriyle dikkat çekiyor. 
     Tekfen Emlak Geliştirme Grubu yetkililerinin verdiği bilgiye göre, fiberoptik haberleşme altyapısı, güneşi denetleyen özel camları, 800 araç kapasiteli otoparkı ve klima sistemiyle Tekfen Tower, İstanbul'un en ileri teknolojiye sahip ofis binası konumunda bulunuyor. 
     Binayı işletecek olan Tekfen Service şirketince binada yer alacak kuruluşlara kuru temizlemeden oto yıkamaya, kuryeden fitness center'a kadar çeşitli hizmetler sunulacak. 
     5 katlı bir podyum üzerinde yükselen Tekfen Tower, 550 metrekare ile 1800 metrekare arasında değişen seçeneklerde toplam 33 bin metrekare kiralık ofis alanını kullanıma sunuyor. 
     Tekfen Tower'ın yüzde 40'ının şimdiden kiralandığı bildirilirken, ofis binasında Tekfenbank, Pepsi Co., Eczacıbaşı Menkul Değerler ve Doğan Emeklilik gibi büyük firmaların genel müdürlükleri yer alacak. 
     
     TEKFEN HOLDİNG'İN KURUCULARI 
     Tekfen Tower'ın açılışı dolayısıyla düzenlenen gecede, Tekfen Holding'in kurucuları Feyyaz Berker, Nihat Gökyiğit ve Necati Akçağlılar kürsüye birlikte çıkarak birer konuşma yaptı. 
     Feyyaz Berker, Tekfen Tower'da çok yoğun teknoloji kullanıldığını ve modern ayrıntılara yer verildiğini belirterek, '' Güneş batar, Tekfen Tower doğar sözünü lütfen slogan olarak kabul edin'' dedi. 
     Necati Akçağlılar da Tekfen Tower'ın grubun mihenk taşı olduğunu belirterek, ''Çok inşaatlar yaptık ama hep yerin altına girdik. Boru hatları, hava meydanları... Bununla yeryüzüne çıktık'' diye konuştu. 
     Nihat Gökyiğit ise 40 yıl önce burada bulunan binanın 4 katlı olduğunu, bugün ise 26 kata çıktıklarını belirterek, Türkiye'deki ekonominin de bu hızla büyüdüğünü söyledi. 
     Gecede daha sonra Hazar, Karadeniz ve Doğu Akdeniz'in 23 ülkesinden müzisyenleri biraraya getiren Tekfen Filarmoni Orkestrası bir konser verdi. 
     Geceye, aralarında iş dünyasından Rahmi Koç, Bülent Eczacıbaşı, Ersin Özince, Hasan Subaşı'nın da bulunduğu çok sayıda kişi katıldı. 
     
</TEXT>
</DOC>
