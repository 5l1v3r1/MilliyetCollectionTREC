<DOC>
<DOCNO> 159915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun14.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kaplan'ın sınırdışı bırakılmasına tepkiler.. 
</HEADLINE>
<TEXT>

     Bavyera Eyaleti Başbakanı Edmund Stoiber, ''Kara ses'' olarak bilinen Cemalettin Kaplan'ın, suç örgütü oluşturmak ve fetva vererek cinayet çağrısı yapmaktan mahkum olan oğlu ''Metin Kaplan gibi ağır suç işleyen kişileri sınır dışı edemiyorsa devletimizin temelinde bazı şeyler yanlış demektir'' dedi. 
     Stoiber, Bild gazetesine yaptığı açıklamada, ''Radikal dinci Kaplan ile Almanya'daki özgür-demokratik temel düzeni yok etmeye çalışan yaklaşık 1100 yandaşının sınır dışı edilmesi Alman güvenlik politikası için en önemli sınavdır'' şeklinde görüş belirtti. 
     ''Eğer bu mümkün olmazsa Federal İçişleri Bakanı Otto Schily'nin güvenlik paketlerinin hiçbiri yeterli değil demektir. Böyle bir durumda suç işleyen yabancıların sınır dışı edilebilmeleri için daha sıkı yasalar çıkartmalıyız'' diyen Stoiber, Almanya'nın radikal dincilere karşı daha etkili şekilde korunabilmesi için en kısa zamanda federal hükümet ile eyalet hükümetleri arasında görüşmeler yapılması gerektiğini söyledi. 
     Türk hükümetinin de, Düsseldorf Eyalet Yüksek Mahkemesi tarafından alınan serbest bırakma kararını eleştirdiği hatırlatılan haberde, ''Kara ses'' olarak bilinen Cemalettin Kaplan'ın, suç örgütü oluşturmak ve fetva vererek cinayet çağrısı yapmaktan mahkum olan oğlu Metin Kaplan'ın Köln kentindeki Yabancılar Dairesi'nden oturma izni alması gerektiği, ancak şu ana kadar başvuruda bulunmadığı belirtildi. 
     
</TEXT>
</DOC>
