<DOC>
<DOCNO> 196979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/yas06.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ya tekrar patlarsa ' 
</HEADLINE>
<TEXT>

   Levent Kliniği'ne sığınan küçük bir kız, 'Annem gelmeden bir yere gitmem. Ya yine patlarsa' diye avaz avaz bağırıyordu... 
      ASLI ÖKTENER 
   
   Olay yerine gittiğimizde insanlar panik halinde koşuşturuyordu. Kimileri yakınlarını arıyor, kimileri de telefonlara sarılmış haberleşmeye çalışıyordu. Ağlayanlar, şok geçirenler... Yerlere oturup ne olduğunu anlamaya çalışanlar... 
   Konuştuğumuz HSBC çalışanları olayın nasıl olduğunu anlayamadıklarını, ancak çok şiddetli bir patlamanın olduğunu söylüyordu. Çalışanlar, ön kapısı kullanılamaz hale gelen bankanın arka tarafına yığılmıştı. 
   Güvenlik görevlileri ise delillerin yok olmasını önlemek için büyük çaba sarf ediyor, bölgeyi güvenlik şeridine almaya çalışıyorlardı. Ancak korku içindeki kalabalığı ve yakınlarını arayanları kontrol altına almak sanıldığı kadar kolay değildi. 
   İlk kurtarılan çok sayıda yaralı öncelikle Levent Kliniği'ne, ardından da çeşitli hastanelere gönderiliyordu. 
   Banka binasının önünde 10'u aşkın araç hurda yığınına dönmüştü. Korkudan ve panikten Levent Kliniği'ne sığınan bir kız çocuğu fenalık geçirerek bayıldı. Bir süre sonra ayıldı ve "Annem gelmeden kalkmam. Ya tekrar patlama olursa" diyerek hüngür hüngür ağlamaya başladı. 
   
   
   
   
   
</TEXT>
</DOC>
