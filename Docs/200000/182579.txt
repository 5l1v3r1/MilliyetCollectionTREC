<DOC>
<DOCNO> 182579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/spo01.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören'den U dönüşü 
</HEADLINE>
<TEXT>

   Serdar Bilgili'ye Kıvanç Oktay ile birlikte sözlü istifasını sunan Yıldırım Demirören geri adım attı, "Başkan'ı yarı yolda bırakmam" sözleri camiada skandal olarak yorumlandı 
      
   Anında çark etti 
   MALATYASPOR maçı öncesinde istifa eden Futbol Şube Sorumlusu Yıldırım Demirören önceki akşam katıldığı bir TV programında görevinin başında olduğunu söyledi. Başkan Serdar Bilgili ile yaşanan krizin ardından Kıvanç Oktay ile birlikte sözlü olarak istifasını sunan Demirören, aniden çark etti ve "Başkanla çocukluk arkadaşıyım, onu yarı yolda bırakmam" ifadesini kullandı. 
   
   Erdoğan bıraktı 
   DEMİRÖREN'İN bu açıklamaları yönetim ve camia içinde büyük tepkilere neden oldu. Kulübe yakın çevreler, bu gelişmeyi "skandal" olarak nitelendirirken, Asbaşkan Levent Erdoğan ise dün sabah kulübe istifasını yazılı olarak bildirdi. Erdoğan, "Kendime has prensiplerim ve değer verdiğim bazı etik sebepler nedeni ile yönetim kurulu görevimden istifa ediyorum" dedi. 
   
   Düren'den tepki 
   İLETİŞİM Komitesi Başkanı Mete Düren ise Erdoğan'ın "Yöneticiler terbiyeli bir maymun gibi sadece kafa sallıyorlar" açıklamasını eleştirdi. Erdoğan'ın camiayı rencide ettiğini belirten Düren, "Başkanımız Serdar Bilgili'nin altında demokratik, katılımcı, çağdaş bir yapı sergilemekteyiz" diye konuştu. Bu arada dün tesislere gideceğini belirten Yıldırım Demirören kampa gelmedi. 
   
   Yetkiler Güreli'ye    BAŞKAN Serdar Bilgili Yıldırım Demirören, Kıvanç Oktay ve Levent Erdoğan'ın yokluğunda tüm yetkileri 2. Başkan Hüsnü Güreli'ye verdi. Lazio maçı öncesi tam yetkili olan Güreli dün Ümraniye Tesisleri'nden çıkmadı, oyunculara moral verdi. Hüsnü Güreli ayrıca teknik heyet ve futbolculardan yönetimde yaşanan olayların dışında kalmalarını istedi. 
   
   Prim değişti    LAZİO galibiyetine 30'ar bin dolar vermeyi kararlaştıran Beşiktaş yönetimi, miktarı daha da artırdı. İkinci Başkan Hüsnü Güreli, Teknik Direktör Lucescu, Menajer Sinan Engin ile takım kaptanları Tayfur ve Sergen'le dün bir saat özel görüştü. Güreli'nin "Bu kulvarda kazanacağımız tüm paranın üçte birini size vereceğiz" önerisi olumlu karşılandı. 
   
   Engin'den talimat    MENAJER Sinan Engin, Lazio maçında en büyük silahlarının taraftar olacağını söyledi. Engin, "Futbolcular her şeyin bilincinde. Ancak bu da yetmiyor. 12. adam görevde olmalı. Bu yüzden tribünlere baktığımızda bir tane bile boş koltuk görmek istemiyorum. UEFA Şampiyonlar Ligi'nde kimseye acımıyor. Bu nedenle taşkınlık ya da sahaya yabancı madde istemiyoruz" dedi. 
   
   Rumen korkusu    TEKNİK Direktör Mircea Lucescu ile Pancu'yu ilginç bir korku sardı. İki Rumen de Danimarkalı hakem Kim Milton Nielsen'in kendilerine karşı önyargılı davranması ve Beşiktaş'ın da bu yolla zarar görmesinden çekiniyor. Danimarka - Romanya maçında hatalar yapan İsviçreli hakem Urs Meier'ı korumak için Rumenler'e karşı tavır aldığı iddia edilen Nielsen'in vereceği kararlar merak konusu oldu. 
   
   
</TEXT>
</DOC>
