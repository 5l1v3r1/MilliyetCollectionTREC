<DOC>
<DOCNO> 192466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko11.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Danış Tüpraş'ın açık pozisyonu söz konusu değil 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ Genel Müdürü Hüsamettin Danış, şirketin üretim fazlasının Irak'a ihraç edildiğini belirterek, Temmuz ayından itibaren bu ülkeye 80 milyon dolarlık petrol ürünü ihracatı yapıldığını söyledi. 
     Şirketin faaliyetleriyle ilgili bilgi veren Danış, tekliflerin alındığı özelleştirme sürecine ilişkin soruları ise yanıtlamadı. 
     Özelleştirme kapsamındaki TÜPRAŞ'ın Borsa'da işlem gören hisselerinin değer kaybı anımsatılan Danış, ''TÜPRAŞ dev gibi bir kuruluş, en iyi yılının içerisinde. Bunun etkisi olacak bir durumu yoktur'' diye konuştu. 
     Danış, basında yer alan ''TÜPRAŞ stop etti'' iddialarına da tepki göstererek, ''TÜPRAŞ stop etmez, TÜPRAŞ'ı hiçbir güç stop ettiremez. Üstelik bizim işçimizin TÜPRAŞ'ı stop ettirmesi en son akla gelebilecek bir konudur'' diye konuştu. 
     TÜPRAŞ'ın Irak'a petrol ürünleri satışının sürdüğünü bildiren Danış, ''Üretebildiğimiz bütün fazlalıkları, gerek dağıtım şirketlerine gerek ticari şirketlere veriyoruz. Onlar da Irak'a ihraç ediyorlar. Temmuz ayından bu yana, bu ülkeye 80 milyon dolarlık ihracat yapmış olduk'' diye konuştu. 
     Hüsamettin Danış, dolar kurundaki artışın TÜPRAŞ'ın ticari faaliyetlerine nasıl yansıyacağına ilişkin bir soru üzerine şunları söyledi 
     '' TÜPRAŞ'ın açık pozisyonu var iddiaları da vardı. Öyle bir durum kesinlikle söz konusu değil. TÜPRAŞ'ın her zaman artı pozisyonu vardır ve doların artışı, belirli bir zaman içinde bize kendi pozisyonlarımız da artı olduğu için bir miktar artı getirir. Şu anda stoklarımızda 300 milyon dolarlık, dolara bağlı malımız var. O da artı olarak yansıyacak.'' 
     
     YUKOS SARSINTISI PİYASADA HİSSEDİLMİYOR 
     Rusya'da Yukos petrol şirketinin Başkanı Mihail Khodorkovski'nin tutuklanmasının Türkiye'yi ve petrol piyasasını nasıl etkilediği sorulan Danış, ilk gün bir miktar Borsa'yı etkilediğine işaret ederek, devamla şöyle dedi 
     ''Ayrıca, Yukos bir petrol devidir. Petrol devinin ufacık bir hapşırığı bile petrol konusunda bir sarsıntıya neden olur. Ancak şunu söyleyeyim şu günlerde bu sarsıntı hissedilmiyor. Aslında çok kötü hissedilebilirdi. Bugün itibariyle petrol fiyatlarında bir rahatlık var. Beklenen o darbe geldi geçti bir anlamda. Aslında olayın neden olduğu bilindiği için, bir anlamda Politik çekişme diye düşünüldüğünden, çok aşırı derecede bir değerlendirmeye girmiyor.'' 
     
</TEXT>
</DOC>
