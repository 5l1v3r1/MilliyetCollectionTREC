<DOC>
<DOCNO> 191219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo26.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın "Alpay ile ilgili bir düşüncemiz yok" 
</HEADLINE>
<TEXT>

     Galatasaray Kulübü Başkanı Özhan Canaydın, Samsunspor maçından sonra yaptığı açıklamada, ''Her şartta 2 yıl maçlarımızı Atatürk Olimpiyat Stadı'nda oynayacağız'' dedi. 
     Maçın ardından basın mensuplarının sorularını yanıtlayan Canaydın, maçı izlemeye gelen seyirci sayısının az olduğunun belirtilmesi üzerine, ''İstanbul'da trafik kötü ve yağmur vardı. Biz gelen taraftarlarımıza teşekkür ediyoruz. Kış aylarında Ali Sami Yen Stadı'nda da en iyi senemizde 17 bin ortalamayla oynadık. Bugün burada 20 bin kişi vardı. Şartlar Türkiye'nin her yerinde aynı. Galatasaray 2 sene daha burada oynayacak ve taraftarımız da gelecek'' diye konuştu. 
     Canaydın, Hakan Şükür'ün çok güzel bir golle takımı galibiyete taşıdığını ve 200. golünü attığını kaydederek, ''Kendisini tebrik ediyorum. Klasik bir lig maçı oynadık. Attığımız 1 golle de 3 puanı almasını bildik. Artık bu seriyi devam ettirmek istiyoruz'' dedi. 
     Özhan Canaydın, Aston Villa'dan ayrılan Alpay'ın Galatasaray'a transfer olup olmayacağı yönündeki bir soru üzerine, bu futbolcuyla ilgili herhangi bir düşüncelerinin olmadığını söyledi. 
     Bir gazetecinin, ''Başbakan Tayyip Erdoğan'ı maça davet etmiştiniz'' demesi üzerine Canaydın, ''Tayyip Erdoğan'ı her zaman davet ettik. Ama devlet işleri yoğun ve önemli. Kendisi her maçımıza davetlidir'' şeklinde konuştu. 
     Galatasaraylı futbolcu Hasan ise golü bulmakta zorlandıklarını, 1-0 öne geçtikten sonra da skoru korumaya çalıştıklarını söyledi. Hakan Şükür'ün 200. golünün asistini yaptığı için mutlu olduğunu kaydeden Hasan, ''Hakan ağabeye ben ve Arif 6 yılda çok asist yaptık. 200. golün asistinin bana denk gelmesi beni sevindirdi. Önümüzdeki hafta yapacağımız derbinin centilmenlik içinde geçmesini, kendim için de kırmızı kartsız bir maç diliyorum'' dedi. 
     
</TEXT>
</DOC>
