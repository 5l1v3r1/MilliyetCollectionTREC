<DOC>
<DOCNO> 152415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo47.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Malatyaspor hazırlıkları tamam... 
</HEADLINE>
<TEXT>

     Bursaspor, pazar günü deplasmanda yapacağı Malatyaspor maçının hazırlıklarını tamamladı. 
     Vakıfköy Orhan Özselek Sosyal Tesisleri'nde, sakat oyuncular Tayfun ve Mustafa Şahintürk'ün katılmadığı antrenmanda, yeşil-beyazlılar Malatyaspor maçının taktik provasını yaptı. 
     Bursasporlu oyuncuların oldukça hırslı göründüğü çalışmada, genç oyuncu Metin Akan hafif sakatlık geçirdi. Kulüp doktoru Uğur Köksal tarafından ilk müdahalesi yapılan oyuncunun, Malatyaspor karşılaşmasında görev alabileceği bildirildi. 
     Taktik ağırlıklı çift kale maçın ardından Teknik Direktör Erdoğan Arıca, futbolcularına kanatlardan hücum organizasyonu çalışması yaptırdı. Antrenmanın son bölümünde oyuncular, Kelemen ve Majdan'ın koruduğu kalelere şut çalışması gerçekleştirdiler. 
     Teknik Direktör Arıca, antrenman sonrası yaptığı açıklamada, ligin alt sıralarından kurtulmak için galibiyete ihtiyaçlarının olduğunu belirterek, ''Malatyaspor maçında galibiyetten başka düşüncemiz yok. Geçen hafta Denizlispor karşısında sergilediğimiz oyunu, bu maçta da sergilersek Bursa'ya galibiyetle döneriz. Bu maçtan alacağımız 3 puan bizi oldukça rahatlatacak'' dedi. 
     Sakat oyuncular Tayfun, Mustafa Şahintürk ile sarı kart cezalısı Fatih Şen'in bulunmadığı yeşil-beyazlı takım, Teknik Asbaşkan Nurettin Karayaka'nin kafile başkanlığında karayoluyla İstanbul'a gitti. 
     Bursaspor, İstanbul'dan uçakla Malatya'ya giderek kampa girecek. 
     Yeşil-beyazlıların, Malatyaspor karşısına, Kelemen, Erkan, Emre, Junior, Ömer, Yakup, Mustafa Er, Glauber, Serkan, Okan Yılmaz ve Metin Akan ilk onbiriyle çıkması bekleniyor. 
     





</TEXT>
</DOC>
