<DOC>
<DOCNO> 180108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur44.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Mahmut Küçük, toprağa verildi... 
</HEADLINE>
<TEXT>

     Tedavi gördüğü Türk Böbrek Vakfı Hastanesi'nde dün vefat eden fotoğraf ustası, gazeteci Mahmut Küçük Mahmut Küçükçolak , toprağa verildi. 
     Küçük için Türkiye Gazeteciler Cemiyeti TGC önünde tören düzenlendi. Törene, Küçük'ün eşi Yasemin, çocukları Nilgün, Yıldız, Nilay, Yeşim ve Ali Naci, kardeşleri Bekir ve Ahmet ile TGC Başkanı Orhan Erinç, Cemiyet eski başkanları Nail Güreli, Necmi Tanyolaç ve meslektaşları katıldı. 
     Törende konuşan Orhan Erinç, Türk basınının önemli isimlerinden birinin daha sonsuzluğa uğurlandığını belirterek, şunları söyledi 
     ''Mahmut Küçük 52 yıllık meslek yaşamında çok önemli başarılara imza atmıştı. Olimpiyatlardan dünya şampiyonasına kadar pek çok konuda çekilmesi en zor fotoğrafları yakalayarak hem mesleğimize, hem Türk basınına katkı sağlamış bir insandı. Onun yokluğu hem fotomuhabirlerimiz, hem spor yazarlarımız açısından önemli bir kayıptır.'' Törende, 1 dakikalık saygı duruşunun ve din görevlisinin dua okumasından ardından, Küçük'ün cenazesi eller üzerinde taşınarak cenaze arabasına konuldu. 
     Küçük'ün cenazesi daha sonra götürüldüğü Basınköy Camii'nde öğleyin kılınan cenaze namazının ardından Beylerbeyi Küplüce'de toprağa verildi. 
     1934 yılında doğan Mahmut Küçük, mesleğe 1951 yılında Yeni İstanbul gazetesinde foto muhabiri olarak başladı. Türkiye Spor, İstanbul Ekspres, Yeni Gazete, Yeni Sabah, Akşam, Tercüman, Güneş ve Tan gazetelerinde çalıştı. Küçük, son olarak Gözcü gazetesinde görev yapmaktaydı. 
     TGC ve Türkiye Spor Yazarları Derneği TSYD üyesi olan ve mesleki çalışmalarıyla pek çok ödül alan Mahmut Küçük, evli ve beş çocuk babasıydı. 
     
</TEXT>
</DOC>
