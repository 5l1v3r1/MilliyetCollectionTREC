<DOC>
<DOCNO> 189241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun05.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ve ABD, Malezya Başbakanı'nı kınadı... 
</HEADLINE>
<TEXT>

     ABD ve AB, Malezya Başbakanı Mahathir Muhammed'in, İslam Konferansı Örgütü İKÖ zirvesinin açılış konuşmasında söylediği ''Dünyayı Yahudiler kontrol ediyor'' şeklindeki sözlerini kınadı. 
     ABD Dışişleri Bakanlığı sözcü yardımcısı Adam Ereli, ''Birincisi, bu açıklamaları duyduk. İkincisi, bu kişiden ilk kez bu türden açıklamalar gelmiyor. Üçüncüsü, açık olmak lazım, bu açıklamalar hakaret içeriyor. Bu sözleri, hak ettikleri gibi küçümseme ve alayla değerlendiriyoruz'' dedi. 
     AB de, Mahathir'in sözlerini kınayarak, bunları ''açıkça Yahudi karşıtı'' olarak değerlendirdi. 
     Birliğin dönem başkanlığını yürüten İtalya'nın Dışişleri Bakanı Franco Frattini, devam eden Brüksel zirvesinin sonuç bildirgesinde bu sözlerin kınanmasını önereceğini belirtti ve ''Malezya Başbakanı'nın sözlerine ilişkin hayal kırıklığımızı ve üzüntülerimizi ifade edeceğiz. Mahathir, İslam ile Batı dünya arasındaki diyalog ve hoşgörü fikrine aykırı kaçan sözler etmiştir'' dedi. 
     Avustralya Başbakanı John Howard da, Mahathir'in sözlerinin ''tehlikeli'' ve ''saldırgan'' olduğunu söyledi. 
     Bu arada, İsrail'in Singapur Büyükelçisi İzhak Şoham, Mahathir'in sözlerini ''Hitler dönemindeki ifadelere'' benzetti ve ''Hitler döneminden beri böyle sözler duymamıştık'' dedi. 
     
     MALEZYA ''ÜZGÜN'' 
     Başbakan Mahathir'in Yahudilikle ilgili sözlerinin yanlış yorumlandığını savunan Malezya Dışişleri Bakanı Seyid Hamid Albar, İslamiyetin Museviler de dahil olmak üzere hiç kimseye karşı olmadığını, Yahudilerle ilgili tek sorunun İsrail Devleti'nin kurulması olduğunu belirtti. 
     Malezya Dışişleri Bakanı, yabancı medyanın çoğunun, başbakanın konuşmasındaki, ''Müslümanların barış yapması gerektiği, çünkü Filistin davasının şiddet yoluyla kazanılamayacağı'' şeklendeki asıl noktayı kaçırdığını ifade etti. 
     Seyid Hamid Albar, Başbakan'ın sözlerinin yanlış yorumlamalara yol açmasından dolayı ''üzgün'' olduğunu kaydetti. 
     
</TEXT>
</DOC>
