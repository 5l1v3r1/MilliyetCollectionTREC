<DOC>
<DOCNO> 179812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo09.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Beşiktaşlı Letchkov, politikaya atılıyor... 
</HEADLINE>
<TEXT>

     Bir dönem Beşiktaş futbol takımında oynayan, ancak olaylı bir şekilde ayrılarak ülkesine dönen Bulgar milli futbolcu Yordan Letchkov, politikaya atılıyor. 
     Futbolu bıraktıktan sonra turizm işine giren ve Sliven kentinde lüks bir otel sahibi olan Letchkov, Bulgaristan'da Ekim ayında yapılacak yerel seçimlerde Sliven belediye başkanlığına aday olacağını açıkladı. 
     Belediye başkanlığı görevinde futboldaki kadar başarılı olabileceğini öne süren Letchkov, ''Sliven kentine çok şeyler yapabileceğime inanıyorum. Başarılı bir politikacı olacağım ve bu konuda kendime çok güveniyorum'' diye konuştu. 
     Politikaya sansasyon yaratmak için girmediğini ifade eden Letchkov, ''Benim amacım bilgimi ve tecrübemi politika çerçevesi içinde vatandaşlarla paylaşmaktır'' dedi. 
     Yordan Letchkov, 1994 yılında Amerika'da düzenlenen ve Bulgaristan milli takımının 4. olduğu dünya futbol şampiyonasında oynadığı futbolla büyük sükse yapmış ve şampiyonanın en başarılı futbolcuları arasında yer almıştı. 
     
</TEXT>
</DOC>
