<DOC>
<DOCNO> 182495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo38.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Lazio'yu yenmekten başka düşüncemiz yok 
</HEADLINE>
<TEXT>

     Beşiktaş Teknik Direktörü Mircea Lucescu, Avrupa Şampiyonlar Ligi G Grubu ilk maçında yarın Lazio ile oynayacakları maç için, kafasında kazanmaktan başka bir düşüncesinin olmadığını söyledi. 
     Lucescu, BJK İnönü Stadı'nda futbolcusu Federico Giunti ile birlikte düzenlediği basın toplantısında, kendilerini zor bir maçın beklediğini kaydederek, ''Beşiktaş 4 yıldır Şampiyonlar Ligi'nden ayrı. Herkes sabırsızlıkla bu ligi bekliyor. Biz takım olarak çok iyi hazırlandık. Favori bir ekiple oynayacağız. Puanlar kazanıp yukarıya doğru çıkmak istiyoruz'' diye konuştu. 
     Yarınki karşılaşmanın dengeli geçeceğini belirten Rumen teknik adam, şunları kaydetti 
     ''İki ekibin de belirli bir oyun sistemi var. Lazio kontratak oynuyor ve savunması çok iyi. Sahanın bütününü kaplıyorlar, rakibin hata yapmasını bekliyorlar. Umut ediyorum ki geçen yılki maçtan ders almışızdır. Aynı hataları tekrarlamak istemiyoruz. Geçen sezon onlara kontratak imkanı vermiştik. Şimdi biz onları, onlar da bizi tanıyor. Sakin olan ekip sahadan üstün ayrılacaktır.'' 
     
     ''BEN DAHA ÖNCE İTALYANLARI YENDİM'' 

     Lucescu, bir basın mensubunun, ''Beşiktaş tarihinde İtalyan takımlarını yenemedi. Yarın bu tarihi değiştirecek misiniz '' sorusuna, ''Ben daha önce İtalyanları yendim. Beşiktaş'ın geçmişiyle değil, benim geçmişimle yarınki maça çıkıyoruz. Futbolcularımın da bu konuyu düşüneceklerini sanmıyorum'' diye yanıt verdi. 
     Lazio ve Beşiktaş'ın geçen sezondan çok farkları bulunmadığını, 2 ekibin de takım iskeletlerini koruduğunu ifade eden Lucescu, ''Oyun yapısı olarak iki takım da çok güçlü. Lazio geçen seneden daha iyi. Biz de öyle'' dedi. 
     
     FENERBAHÇE SEYİRCİSİ EĞİTİMSİZ 

     Bir basın mensubunun, geçen sezon İstanbul'da oynanan Lazio maçında Beşiktaş 1-0 geri düşmesine karşın taraftarın takımını sonuna kadar desteklediğini hatırlatıp, yarınki maç için taraftardan beklentisini sorması üzerine, Lucescu şöyle konuştu 
     ''Beşiktaş ile Fenerbahçe seyircisi arasındaki fark işte burada ortaya çıkıyor. Bizim taraftarımız eğitimli ve biz daha eski bir kulübüz. Ayrıca bizim seyircimiz futbolu çok iyi biliyor. Bir kazanan ve bir de kaybeden olacağının farkında. Yarın bize güvensinler, çünkü onlara çok ihtiyacımız var. Bilsinler ki zor bir maça çıkıyoruz. Sorumluluğu üstlendik ve onları yeneceğiz.'' Lucescu, Şampiyonlar Ligi'ndeki hedeflerinin sorulması üzerine de ''Şampiyonlar Ligi'nde finale gideceğimizi söylemek çok basit olur. Ama ciddi olmalıyız. İnsanları hayal dünyasına sokmak istemiyorum. İyi çalıştık, iyi futbol oynayan bir ekibimiz var. Şimdi merdivenin ilk basamaklarındayız. İlk hedefim puanlar toplamak. Umut ediyorum ki Beşiktaş gelecek sezon 3. torbadan veya 2. torbadan bu lige katılacak. Takımımın, Avrupa'daki büyük kulüpler kategorisine girmesini istiyorum'' cevabını verdi. 
     Beşiktaş'ın İtalyan futbolcusu Federico Giunti de Lazio ile çok zor bir maç oynayacaklarını ve çok dikkatli olmaları gerektiğini söyledi. Giunti, Lazio'da en çekindiği futbolcu olarak da Demetrio Albertini'yi gösterdi. 
     Bu arada, Lucescu ve Giunti'nin basın toplantısını çok sayıda İtalyan medya mensubu da izledi. 
     Lucescu, önce İtalyan gazetecilerle İtalyanca basın toplantısı yaptıktan sonra, Türk basın mensuplarına tercümanı aracılığıyla Fransızca konuştu. 
     
</TEXT>
</DOC>
