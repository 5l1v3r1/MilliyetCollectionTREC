<DOC>
<DOCNO> 164775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo16.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Sağlam futbola veda ediyor... 
</HEADLINE>
<TEXT>

     Samsunsporlu futbolcu Ertuğrul Sağlam, futbolu bırakıyor. 
     Akçakoca'da ailesini ziyarete gelen Ertuğrul, futbolu bırakacağını belirterek, ''5 yıl sonra en iyi antrenör ben olacağım'' dedi. 
     Ertuğrul Sağlam, 16 yıllık futbol hayatını sona erdirdiğini ifade ederek, şöyle konuştu 
     ''Uzun yıllar top oynadım ve futbolu en güzel yerinde bırakmaya karar verdim. Samsuspor'da oynadığım sürede antrenörlük kurslarına katıldım. Spor akedemisi mezunuyum ve kursları başarıyla bitirdim. Samsunspor ile yardımcı antrenörlük olarak sözleşme yaptım ve futbolu en güzel şekliyle bırakıyorum. Beni herkes tanır. Sporculuk hayatımda ahlaklı sporcu olarak bilinirim ve her zamanda öyle olmuşumdur. Ama ilk defa iddalı konuşuyorum. Benim idealim 5 yıl sonra Türkiye'de en iyi antrenörlük unvanına kavuşmamdır.'' Ertuğrul, Oğuz'un Fenerbahçe'de yaşadıklarının herkese ders olması gerektiğini vurgulayarak, ''Oğuz iyi bir insan. Yaşadıkları olaylar olumsuz yöndeydi. Fenerbahçe camiası, kendisine tam olarak destek vermedi'' dedi. 
     Tecrübeli futbolcu, jübile maçı için hazırlıklarını yaptığını vurgulayarak, ''Maçların başlamasına çok kısa bir zaman kaldı. Jübile çalışmalarım hızla devam ediyor. Beşiktaşlı yöneticiler ile konuştum. Sanırsam jübilemi Samsunspor-Beşiktaş karşılaşması sırasında yapacağız'' ifadelerini kullandı. 
     
</TEXT>
</DOC>
