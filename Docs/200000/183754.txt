<DOC>
<DOCNO> 183754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/soneko05.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhtiyaç sahipleri için kömür hazırlanıyor... 
</HEADLINE>
<TEXT>

     Hükümetin, ihtiyacı olan ailelere kış mevsiminde dağıtmayı planladığı kömür konusundaki çalışmalar, Türkiye Kömür İşletmeleri TKİ Genel Müdürlüğü'nün öncülüğünde başladı. 
     Edinilen bilgiye göre, yapılan ön çalışmalar doğrultusunda, kükürt oranı düşük kömürlerin üretim merkezlerinden tüketim bölgelerine nakli işi, Devlet Demiryolları TCDD Genel Müdürlüğü'nün yük vagonları tarafından yapılacak. 
     Organizasyonda ilgili valilik ve kaymakamların vereceği bilgilerden de yararlanılacak. İl ve ilçelerdeki yardıma muhtaç vatandaşların listeleri, bu birimler tarafından hazırlanılarak TKİ Genel Müdürlüğü'ne iletilecek. 
     Yoksul vatandaşlar için dağıtımı öngörülen miktar ise ihtiyaç listelerinin hazırlanmasından sonra netlik kazanacak. Bu tespitte, TKİ Genel Müdürlüğü'nün mevcut üretim ve stok durumu göz önünde bulundurulacak. 
     Henüz kesin olmamakla beraber, ayni yardım olarak ihtiyaç sahiplerine 500 kilogramlık poşetler halinde, yaklaşık 300 bin ton düzeyinde kükürt oranı düşük kömürün dağıtılması planlanıyor. 
     Uygulamanın sağlıklı olarak yürütülmesi için, kömür dağıtımında TKİ Genel Müdürlüğü, ilgili Devlet Bakanlığı, valilik ve kaymakamlıklar ortak bir çalışma yapacaklar. 
     Yapılacak çalışmalardan sonra, ihtiyaç sahiplerinin listesi TKİ Genel Müdürlüğü'ne iletilecek. Enerji ve Tabii Kaynaklar Bakanlığı'nın görüşü alındıktan sonra fiili uygulamaya başlanacak. 
     
</TEXT>
</DOC>
