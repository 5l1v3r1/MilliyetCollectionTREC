<DOC>
<DOCNO> 158618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/spo01.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TEK PATRON LUCESCU 
</HEADLINE>
<TEXT>

Beşiktaş Yönetimi, transferde tüm yetkiyi Teknik Direktör Lucescu'ya verdi. Gidecek ve kalacaklar konusunda karar Rumen teknik adamın, parasal olaylar da yönetimin sorumluluğunda olacak 
     BİLAL MEŞE 

     Devler Ligi'ne hazırlık 
     BEŞİKTAŞ Yönetim Kurulu, yeni sezonda iç ve dış transferde tam yetkiyi Teknik Direktör Mircea Lucescu'ya verecek. Şampiyonlar Ligi'ne güçlü bir ekiple gitmeyi hedefleyen yönetim, önümüzdeki hafta içinde Rumen çalıştırıcıyla yeni sezon için masaya oturacak. Takım içinde gidecek ve kalacak futbolcuları da belirleyecek olan Lucescu, yönetime yeni transferlerle ilgili rapor verecek. 
     
     "Sorumluluk hocada" 
     TRANSFERDE son sözün Lucescu'da olacağını belirten Siyah - Beyazlı idareciler, "Biz işin parasal yönleriyle uğraşacağız" diye konuştu. Rumen hocanın raporu doğrultusunda transfer politikasını belirleyeceklerini vurgulayan yöneticiler, "Güçlü bir ekip oluşturmak için harekete geçiyoruz. Tüm sorumluluğu hocaya bırakacağız. İşin doğru yanı da bu" ifadesini kullandı. 
     
Luce kanmadı      BÜNYAMİN OSMAN 

     Terim'in oyunu 
     BEŞİKTAŞ Teknik Direktörü Lucescu, Fatih Terim'in ve Galatasaraylı yöneticilerin açıklamalarının, stratejik ve planlı olduğunu savundu. Romanya'da yayınlanan Libertatea gazetesine konuşan başarılı teknik adam, "Terim açıklamalarıyla bizi yumuşatıp, gevşetmek istiyor. Şampiyonluğu kaybetmiş gibi konuşuyorlar. Bence şanslarını sonuna kadar kullanacaklar" yorumunu yaptı. 
     
     'Şüpheleri kalmaz' 
     LUCESCU, Beşiktaş'taki havadan da son derece endişeli göründü. Rumen çalıştırıcı, "Maalesef iş bitmiş gibi bakıyorlar. Gerçeği söylemek gerekirse 5 puan avantaj. Ancak şampiyon değiliz. Umarım olmaz ama, yenilirsek, belki de iş tehlikeye girer. Kazanırsak, lig parkurunun en iyisi olduğumuz ortaya çıkar. 8 puanlık fark istiyorum. O zaman kimsenin şüphesi kalmaz" dedi. 
     
'Top'u bıraktı 'Pop'a baktı      YAPTIĞI sevinç hareketi nedeniyle Futbol Federasyonu'ndan 7 ay ceza alan ve Beşiktaş ile ilişkisi kesilen Pascal Nouma, Fransa'ta pop - rock türünde bir müzik albümü çıkardı. 14 parçanın yer aldığı albümde Fransız oyuncunun peşine düşen Türk müzik yapımcıları ise golcüden Türkçe parçalar seslendirmesini isteyecek. Öte yandan Tahkim Kurulu'na savunmasını veren, ancak kabul görmeyen yıldız oyuncunun dün gizlice İstanbul'dan ayrıldığı öğrenildi. 
     
Ümraniye'de büyük yemin      ELLERİNE geçen fırsatı iyi kullanıp, şampiyonluğa ulaşmak isteyen Beşiktaş dün kampa girdi. Futbol Şube Sorumlusu Yıldırım Demirören ile birlikte öğle yemeği yiyen ve şampiyonluk için yemin eden Siyah - Beyazlılar'ın yarın Cim - Bom karşısında 3-6-1 düzeniyle oynayacağı öğrenildi. Rakibini orta alanda durdurmayı düşünen Teknik Direktör Lucescu, İlhan'ı forvette tek başına bırakmayı planlıyor. Kartal'ın futbolcuları, dünkü çalışmada da karşılaşmanın taktiğini denedi. 
     
Mete Düren imaj yeniledi      BEŞİKTAŞ İleşitim Komitesi Başkanı Mete Düren, imaj yeniledi. Guatr Kongresi için ABD'ye giden Düren, burada tanıştığı doktor James Newton'un yardımıyla Mel Gibson'un imajmaker'ına ulaştı. Saçlarına ünlü aktör gibi şekil verip kızıla boyatan Düren'in yeni hali herkesi şaşırttı. 
     
Engin engeli      BEŞİKTAŞLI futbolcuların, Galatasaray ile dalga geçmesine Menajer Sinan Engin engel oldu. Siyah - Beyazlılar, tesislerde asılı bulunan, Teknik Direktör Fatih Terim'in "Şampiyonluk hayırlı olsun" haberinin bulunduğu gazeteleri Florya'ya göndermek istedi. Ancak Engin, maç öncesinde tansiyonun artmasını istemedi ve oyuncuları bundan vazgeçirdi. 
     

</TEXT>
</DOC>
