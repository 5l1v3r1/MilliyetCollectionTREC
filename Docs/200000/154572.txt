<DOC>
<DOCNO> 154572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun14.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahipler, gençleri daha iyi anlamak için diskolarda sabahlıyor 
</HEADLINE>
<TEXT>

     İtalyan Piskoposlar Konseyi'nin CEİ , gençleri daha iyi anlamak amacıyla oluşturduğu bir ekip, geceleri diskoları dolaşıyor. 
     CEİ'nin belirlediği 28 rahipten oluşan ekip, geçen hafta sonunu İtalya'da gece hayatının en yoğun olduğu Rimini kenti çevresinde geçirerek, disko hayatının nasıl olduğunu öğrenmeye çalıştı. 
     28 rahibe gece hayatını anlatması için, biri disko sahibi 3 kişinin eşlik ettiği bildirildi. 
     Avrupa'nın en ünlü diskolarının bulunduğu Rimini'de tekno türü müzikler çalan diskolardan, latin Amerika lokallerine kadar her yeri dolaşan rahiplerin, gençlerle ve gece hayatının müdavimleriyle konuşarak, notlar aldıkları belirtildi. 
     Ekipte bulunan Lodi kenti rahibi don Emanuele Brusati, gençleri anlamak ve onların günahlarını azaltmak açısından yaptıkları girişimin çok faydalı olduğunu söyledi. 
     Katolik dindarların gittiği ve gece açık olan ilk eğlence lokalini açtığı için kendisine ''don diskotek'' takma adı takılan rahip Brusati, ''M'interessi'' adlı lokaliyle ilgili olarak, ''Her şeyin olduğu bir yer ama Katolik giysilerle giriliyor. Yemek yeniyor, cumartesi akşamları saat 03.00'a kadar dans ediliyor, müzik dinleniyor ama tamamiyle alkolsüz içki satılıyor ve sigara içmek yasak. Aileler rahat, gençler memnun'' dedi. 
     
</TEXT>
</DOC>
