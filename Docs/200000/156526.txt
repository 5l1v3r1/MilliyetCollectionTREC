<DOC>
<DOCNO> 156526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/spor/spo15.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Elvan'dan en iyi derece      MİLLİ atlet Elvan Abeylegesse, Atletizm Ligi müsabakalarında 3 bin metrede 8.42.29'luk derecesiyle bu mesafede dünyada yılın en iyi derecesini yaptı. Dünya Şampiyonası'na hazırlanan Abeylegesse'nin, yeni açılan sezonda derecesini daha da ileriye götürmesi bekleniyor. 
     
Moyes zirvede      İNGİLTERE Teknik Direktörler Derneği tarafından yapılan seçim sonrasında Everton'un 39 yaşındaki hocası David Moyes, Ada'da yılın teknik direktörü seçildi. Manchester United'ı 11 sezonda 8. kez şampiyon yapan Ferguson ise Premier Ligi'nde son 10 yılın en iyi hocası olarak zirveye çıktı. 
     
Selanik'ten toprak      15. Atatürk'ü Anma ve Barış Koşusu, 16 - 19 Mayıs 2003 tarihlerinde İpsala - Ankara arasında yapılacak. Anma törenleri kapsamında Atatürk'ün Selanik'te doğduğu evden alınan toprak 19 Mayıs Gençlik ve Spor Bayramı kutlama töreninde Cumhurbaşkanı Ahmet Necdet Sezer'e verilecek. 
     
Hoca dayanmıyor      YILDIRAY Baştürk'ün takımı B.Leverkusen kümede kalma yolunda son kozunu teknik direktör değişikliğiyle oynadı. Toppmöller'in yerine göreve getirilen Thomas Hoerster de kötü gidişe çare olmayınca, bu kez gözler Augenthaler'e çevrildi. Alman Milli Takımı'nın eski oyuncusu işbaşı yaptı. 
     
Konferansta idman      GREKOROMEN Güreş Milli Takımı, 23 - 25 mayıs tarihleri arasında yapılacak olan Avrupa Grekoromen Güreş Şampiyonası hazırlıklarını Ankara'da sürdürüyor. Ay - Yıldızlılar, Esenboğa Airport Oteli'nin konferans salonuna yerleştirilen 3 minderde antrenman yapıyor. Milliler'in kilo düşmek için aynı salonda futbol maçı oynaması ise zaman zaman zorluk yaşanmasına neden oluyor. 
     
Hakem değişimi      BELÇİKA ve Hollanda Futbol Federasyonları arasında hakem değişimi protokolü imzalandı. İki ülke arasında yapılan protokole göre, gelecek sezon Hollandalı hakemler Belçika'da, Belçikalı hakemler de Hollanda'da 2. ve 3.Lig maçlarında görev yapacaklar. 2004 - 2005'te bu uygulama 1. Lig'e taşınacak. 
     
Kabat'a af yok      DİYARBAKIRSPOR maçında kırmızı kart gören Kabat'a Denizlispor Yönetimi ağır para cezası vermeye hazırlanıyor. Yeşil - Siyahlı yönetim, Teknik Direktör Giray Bulak'ın raporu doğrultusunda Kabat'a 20 bin dolardan az olmamak üzere para cezası verileceğini açıkladı. 
     
Vefa örneği      GAZİANTEPSPOR'DAKİ görevine baskılar sonucunda devam eden Başkan Celal Doğan, kulüpte görev almış kurucu başkan ve bazı futbolcuların mezarlarını ziyaret etti. Doğan, "Bizler de bir faniyiz. Bir gün bu dünyadan göçüp gideceğiz. Ama Gaziantepspor yaşayacak" diye konuştu. 
     
Altay'da hüzün      ALTAY B Genç takımı oyuncularından Arcem Marangoz, kalp krizi sonucunda yaşamını yitirdi. 17 yaşındaki genç oyuncu, önceki gece babasının işyerinde rahatsızlandı. Marangoz tüm müdahalelere karşın kurtarılamadı. Genç futbolcu için dün Altay kulübünün binasının önünde tören düzenlendi. 
     

</TEXT>
</DOC>
