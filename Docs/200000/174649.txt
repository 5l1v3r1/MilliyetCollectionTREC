<DOC>
<DOCNO> 174649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yazar/pulur.html </URL>
<DATE> 2003/08/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Eğer meslekse, mesleğin son zirvesi... 
</HEADLINE>
<TEXT>

   
   ASLINDA bizim ona hal, hatır sormamız gerekirdi ama, o kalkıp bize geldi. ....Recep Bilginer, bizden bir önceki kuşaktandır, 1947'de çok partili düzene girerken tutuklanan ilk gazetecidir. 
   Yıllar sonra, kendisiyle Gazeteciler Cemiyeti yönetim kurullarında beraber olduk, başkanımız rahmetli Burhan Felek'ti toplantılar zaman zaman "Tarih Sohbeti" haline dönüşürdü, "Burhan Bey" anılarını anlatırken, biz, "Recep Abi"'yle çetele tutardık, üç padişah, 14 sadrazam, 8 cumhurbaşkanı, 17 başbakan ve bakanlar gibi. 
   
   "Recep Abi" için de böyle bir çetele tutulabilir. 
   60 yıllık meslek hayatında, iki günlük gazete, birkaç haftalık dergi çıkarmış, binlerce yazı yazmış, röportaj yapmış 18'i Devlet ve Şehir tiyatrolarında oynamış 25 eseri var. 
   
   ADET olmuş sorduk 
   "Recep abi, ne yapıyorsun " 
   Elindeki üç kitabı uzattı 
   "Dostlara kitap dağıtıyorum " 
   "Sen ne uğraşıyorsun bu işlerle, ver bir dağıtım şirketine..." 
   Meğer öyle değilmiş, kitapları bastırmış ama satışa çıkarmamış, dostlarına dağıtıyormuş. 
   Niye İlgisizlikten... 
   
   "CİHAN Padişahının Kalp Ağrıları"nda Kanuni Sultan Süleyman ile Hürrem Sultan'ın aşkını padişahın oğlunu ve torunlarını öldürmenin vicdan azabını anlatıyormuş, eseri beğenmişler ama Devlet Tiyatrosu'nda oynatmamışlar. 
   "Sevgi ve Barış" ise Hacı Bektaş Veli'nin yaşamını ve felsefesini irdeleyen bir kitap. Oyun Bursa Devlet Tiyatrosu'nda oynanacakken, birtakım olaylar çıkmış oynanmamış. Kitap Alevi - Sünni ayrımını, kardeşlik ve barış potasında eritmeye çalışan "Tanrı'ya ancak insan sevgisiyle ulaşılır" mesajını veren bir oyun... 
   Argo deyimiyle "Kim takar" böyle oyunları... 
   Barışmış, sevgiymiş, kardeşlikmiş... 
   Bize kavga lazım kavga 
   Üçüncü kitap Kırgızların ve Orta Asya'nın kahramanı Manas'ın hayatını opera librettosu olarak anlatan manzum metinler. 
   Kırgızlar, Recep Bilginer'e ödül vermişler, Bilimler Kurulu üyesi yapmışlar ama, bizimkilerden ilgilenen olmamış... 
   "Recep Abi" ne yapsın 
   Parası yok ki sayfa sayfa ilanlar versin, sokaklarda ilan tahtalarını kaplasın, ya da "lobisi" yok ki yazılı ve görsel eleştirmenlerin iltifat - ı şahanesine mazhar olsun... 
   
   NEYSE, biraz da bizim meslekten, hani "meslek" denilirse gazetecikten söz edelim, dedik, bir dokunduk, bin dinledik 
   "Babıali artık tarih oldu... Mesleğimizin seyri içinde önceleri siyasal kümeleşmeler, yavaş yavaş kilitleşmelere dönüştü. Oradan da bedeni zevklerin dayanışmasına, şimdilerde de vatan sevgisinden, ülke birliğinin korunmasına kadar bütün kutsal bilip, saygı duyduğumuz erdemler Amerikan doları ölçüsüne göre tartıya vurulur oldu." 
   
   YOOO bu kadarı da fazla 
   "Recep abi, Recep abi, sizin kuşaktan da, bizim kuşaktan da kim kalkıp terörün başıyla alışveriş yaptı, taktik verdi, seni İmralı'dan ben kurtarırım, kurtulunca da beni unutma, dedi... Bu çok büyük bir aşamadır, mesleğimiz adına çıkılan en son zirvedir... Lütfen bunu görmezlikten gelme " 
   "Recep Abi" fena fena baktı, "Sen de mi Brütüs " der gibi... 
   Sonra gülüştük, zira yapacak başka bir şeyimiz yoktu... 
   
      
   
</TEXT>
</DOC>
