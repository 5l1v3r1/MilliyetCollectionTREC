<DOC>
<DOCNO> 162943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko23.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil Eylem Planı'nın ilk altı ayı... 
</HEADLINE>
<TEXT>

     Acil Eylem Plan'ın ilk 6 aylık uygulama süresi Mayıs ayı sonu itibariyle dolarken, 1, 3 ve 6 aylık toplam 78 faaliyetten 54'ü gerçekleştirildi. 
     Plan'ın, 1 aylık eylemlerinden 14 faaliyetin tamamı bitirilirken, 3 aylık 25 eyleminden 22'si tamamlandı. 
     3 aylık eylemlerden, yolsuzluklar hakkında ceza hukuk sözleşmesi ve yolsuzluklar hakkında medeni hukuk sözleşmesinin imzalanması ile işlenmiş mermer ihracatının teşvik edilmesi faaliyetleri tamamlanamadı. Üniversiteye yerleştirme sisteminin fırsat eşitliğini sağlayacak şekilde yeniden düzenlenmesi, gelecek yıla kaldı. 
     
     6 AYLIK EYLEMLER 
     Acil Eylem Planı'nda 6 aylık 39 faaliyet bulunurken, Mayıs sonu itibariyle bunlardan 18'i gerçekleştirildi. 
     1, 3 ve 6 aylık eylemlerin toplamına bakıldığında ise 78 faaliyetin 54'ü hayata geçirildi. 
     Bunun yanında, tamamlanmamış olarak kabul edilen bazı faaliyetlerden yasal düzenleme gerektirenlere ilişkin olarak TBMM'ye intikal etmiş olan veya Bakanlar Kurulu'nda imzaya açılanlar da eklendiğinde bu rakamlar daha da yukarı çıkabilecek. 
     
     NELER YAPILDI 
     Plan kapsamında, kuruluşların icracı bakanlıklara bağlanması, Mali Milat uygulamasının kaldırılması, kamu yatırımlarında etkinliğin artırılması, İş Kanunu'nun yasalaşması gibi önemli eylemler gerçekleştirildi. 
     Ayrıca, bakanlık sayısının azaltılması, çalışanların Zorunlu Tasarruf hesabında biriken paralarının ödenmeye başlanması ve belli bir ödeme planının ortaya konulması, kuruluşların icracı bakanlıklara bağlanması, kamu yönetiminde şeffaflığın artırılması yönündeki çalışmalar da gerçekleştirilen faaliyetler arasında yer alıyor. 
     
     TAMAMLANAMAYAN EYLEMLER 
     Öte yandan 6 aylık eylemlerden süresi tamamlandığı halde bitirilemeyenlerin bazıları da şöyle sıralanıyor 
     Tüm kamu kurum ve kuruluşlarının yurtdışı temsilciliklerinin gözden geçirilerek gereksiz olanların kapatılması. Türk Ceza Kanunu ve diğer mevzuatta yapılacak değişiklikle yolsuzluk ve usulsüzlük konusunda cezaların caydırıcı hale getirilmesi. Kamu Mali Yönetimi ve Kontrol Kanunu ile buna bağlı olarak, kamu dernek ve vakıfların tamamen kaldırılması, döner sermayelerin gelir ve harcamalarının yeniden düzenlenmesi. Kamu kurum ve kuruluşlarının birbirleriyle olan borç ve alacaklarının belirlenerek mümkün olanların mahsuplaşmasını içeren mali disiplin ve şeffaflığın sağlanması. Sayıştay'ın güçlendirilerek denetim kapsamının genişletilmesi. Özelleştirme İdaresi Başkanlığı'nın yeniden yapılandırılması. Teşvik tedbirlerinin yeniden düzenlenmesi. Devlet Yardımları Çerçeve Kanunu çıkarılması ile Devlet Yardımları Koordinasyon Biriminin oluşturulması. Yatırımcılara bedelsiz arsa tahsisi. Bor işletmesinin özerk bir yapıya kavuşturulması. Çerçeve Tarım Kanunu'nun çıkarılması. 
     
</TEXT>
</DOC>
