<DOC>
<DOCNO> 171959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko11.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yabancı şirketlerle petrol ihraç anlaşması imzaladı 
</HEADLINE>
<TEXT>

     Irak Petrol Pazarlama Şirketi SOMO, Saddam sonrası Irak'ın, ikinci petrol ihraç anlaşmasını imzaladı. 
     Reuters'in haberine göre, anlaşma imzalanan yabancı şirketler, Shell, BP, TotalFinaElf, ChevronTexaco, ConocoPhilips, Valero, Marathon, Sinochem ve Mitsubishi. 
     Ham petrol ihraç anlaşması, 1 Ağustos ile 31 Aralık tarihleri arasında geçerli olacak. 
     SOMO yetkilisi, ExxonMobil şirketi ile de bir anlaşma imzalayacaklarını kaydetti. 
     Ham petrolün miktarı konusunda bilgi verilmezken, sanayi kaynakları, anlaşmanın iki milyon varil düzeyinde olduğunu belirtiyorlar. 
     İhracın, Basra'daki Mina el-Bekr Limanından olacağı belirtilirken, Kerkük-Yumurtalık boru hattı için ise bir açıklama yapılmadı. 
     Bu arada, Kuzey Irak petrollerinden sorumlu North Oil şirketi Genel Müdürü Adil el-Kazaz, Kerkük hattına son zamanlarda sabotaj olmamasına rağmen, daha önce yapılan sabotajların verdiği hasarın ne zaman tam olarak onarılacağını bilmediğini ifade etti. 
     
</TEXT>
</DOC>
