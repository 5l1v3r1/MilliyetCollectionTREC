<DOC>
<DOCNO> 190110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun22.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal 600 çocuğa yanlış epilepsi teşhisi ve yanlış tedavi 
</HEADLINE>
<TEXT>

     İngiltere'nin Leicester kentindeki çocuk hastanesinde görevli bir doktorun 3 yıl boyunca 600 çocuğa yanlış epilepsi teşhisi koyduğu ve 500'üne yanlış tedavi uyguladığı ortaya çıktı. 
     Leicester Kraliyet Çocuk Hastanesi'nde çalışan Dr. Andrew Holton hakkında, yüzlerce şikayet olmasına karşın, herhangi bir soruşturmanın açılmadığı, doktorun hatalı teşhis ve tedavilerini sürdürdüğü anlaşıldı. 
     Hastanede tam bir kaosun yaşandığını, Holton'dan işe alınırken ihtisas eğitimine ilişkin belgelerin bile istenmediğini belirten İngiliz basını, Holton'un aslında çocuk nörologu olmadığını yazdı. 
     Çocukları yanlış teşhis ve tedavi yüzünden aşırı kilo alma ve öğrenme güçlükleri gibi birçok sağlık sorunuyla karşı karşıya olan aileler, hastane hakkında dava açıyor. 
     Leicester Kraliyet Çocuk Hastanesi hakkında bugüne kadar 400 ailenin dava açtığını belirten hukuk çevreleri, bu rakamın her geçen gün büyüyeceğine ve milli sağlık sistemini büyük bir tazminat yüküyle karşı karşıya bırakabileceğine işaret ettiler. 
     
</TEXT>
</DOC>
