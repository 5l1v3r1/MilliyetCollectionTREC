<DOC>
<DOCNO> 186073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur18.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'li Torun, Öcalan'ın F tipi bir cezaevine naklini savundu 
</HEADLINE>
<TEXT>

     AK Parti Diyarbakır Milletvekili Cavit Torun, terör örgütü elebaşı Abdullah Öcalan'ın F tipi cezaevine nakledilmesi gerektiğini söyledi. 
     TBMM İnsan Haklarını İnceleme Komisyonu'nun bugünkü toplantısında bir komisyon üyesi, Öcalan ile ilgili bazı haberlerin basında yer aldığını hatırlattı. AK Parti'li Torun, konuyla ilgili olarak kendisinin daha önce bazı görüşler ileri sürdüğünü kaydederek, ''ülkenin ve milletin menfaatlerinin gözönünde bulundurulması'' gerektiğini ifade etti. 
     Öcalan'ın halen kaldığı İmralı Adası'ndan F tipi bir cezaevine nakledilmesi gerektiğini savunan Torun, ''Öcalan, devlete 2-3 trilyon liraya mal oluyor. Ayrıca yaklaşan kış koşulları nedeniyle yine bu konuda sorunlar yaşanacak. Nitekim kendisinin avukatları aracılığıyla yaptığı açıklama var koşulları değişmediği sürece avukatlarıyla görüşmeyecek. Ülkede yakalanan huzur ortamı korunmalı ve hareketlenmelere fırsat tanınmamalı'' dedi. 
     Torun'un konuşmasının ardından konuyla ilgili herhangi bir karar alınmadı. 
     
     AYDIN CEZAEVİ'NDEKİ DURUM 
     Toplantıda, Aydın Cezaevi'ndeki durum da ele alındı. Cezaevi'nde incelemelerde bulunan milletvekilleri AK Parti Adıyaman Milletvekili Faruk Ünsal ile Diyarbakır Milletvekili Cavit Torun, henüz taslak halindeki raporlarda cezaevlerindeki olumsuz durum hakkındaki görüşlerine yer verdiklerini yineledi. 
     Milletvekilleri, ''Söylenenler tamamen gerçeği yansıtıyor. Eğer bir düzelme olmuşsa bizim girişimimizden sonra olmuştur'' görüşünü ifade etti. 
     
</TEXT>
</DOC>
