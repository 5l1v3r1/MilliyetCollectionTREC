<DOC>
<DOCNO> 171814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur02.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yapılan Dünya Güzellik Yarışması birincisi Brezilyalı 
</HEADLINE>
<TEXT>

     ''Miss Globe İnternational 2003'' Dünya Güzellik Yarışması birincisi Brezilyalı güzel Princilla Meirelles oldu. 
     Antalya Dedeman Oteli'ndeki Club Ares'te 15'incisi gerçekleştirilen ve tescilli 3 Dünya Güzellik Yarışması'ndan biri olan Miss Globe İnternational 2003'e, 34 ülkenin güzeli katıldı. 
     Süha Özgermi tarafından organize edilen yarışmada, Türkiye'yi 21 yaşındaki öğrenci Tezel Karakaş, KKTC'yi de 20 yaşındaki Meryem Deniz Güldüren temsil ederken, yarışmanın 24 kişilik jüri üyeleri arasında KKTC Başbakan Yardımcısı ve Turizm Bakanı Serdar Denktaş, Fenerbahçe Kulübü eski başkanı Ali Şen ile sanatçılar Gönül Yazar ile İlhan Şeşen de yer aldı. 
     Ziya Kürküt ile Seçkin Piriler'in sunduğu yarışma, güzellerin ülkelerini temsil eden yerel kıyafetlerini sergilemeleriyle başladı. 
     Güzellerin sunumunun ardından Brezilyalı yarışmacı Priscilla Meirelles ile Bolivyalı Karen Hurfado'nun giydiği kıyafetler, ''En güzel yerel kıyafet'' seçildi. 
     
     TÜRK VE YUNAN GÜZELİ ''BARIŞ GÜZELİ'' SEÇİLDİ- 

     Türk yarışmacı Tezel Karakaş ile Yunan yarışmacı Anastasia Khristaki, gecede ''Barış Güzeli'' seçildi. 
     ''Barış Güzelleri''ne KKTC Başbakan Yardımcısı ve Turizm Bakanı Serdar Denktaş tarafından şilt verilirken, Denktaş, ''Bu iki güzel bayanın dünya barışına örnek olmasını diliyorum'' dedi. 
     Gecede yarışmacı güzeller, Sema Yıldırım'ın ''Abiye 2003'' ve Aprido'nun 2003 mayolarından oluşan kreasyonunu sundular. 
     Yarışmanın birinci bölümünde Litvanya, Brezilya, Romanya, Moldavya, Kosova, Rusya, Hırvatistan, Finlandiya, Bulgaristan, İspanya, Ukrayna ve Macaristan'dan yarışmaya katılan güzeller finale kaldı. 
     Başkanlığını Gönül Yazar'ın yaptığı jüri, Brezilyalı 19 yaşındaki Priscilla Meirelles'i birinci, İspanyol Estefania Gamon Gimenez'i ikinci, Ukraynalı güzel Katerina Stepyehkina'yı ise üçüncü seçti. 
     Yarışmada'da Türk güzeller finale kalamazken, dereceye giren güzeller çeşitli hediyelerle ödüllendirildiler. 
     
</TEXT>
</DOC>
