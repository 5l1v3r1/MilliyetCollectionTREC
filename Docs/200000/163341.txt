<DOC>
<DOCNO> 163341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur02.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sınavı yapıldı... 
</HEADLINE>
<TEXT>

     Üniversitelere girebilmek için ter döken adayların sınav heyecanı sona erdi. 
     Öğrenci Seçme ve Yerleştirme Merkezi'nce ÖSYM gerçekleştirilen, 1 milyon 502 bin 564 adayın yarıştığı Öğrenci Seçme Sınavı ÖSS , saat 12.30'da sona erdi. 
     ÖSYM Başkanı Prof. Dr. Küçükyavuz, A.A muhabirine yaptığı açıklamada, sınavla ilgili kendilerine şu ana kadar kaydadeğer bir olay bildirilmediğini, sınavın sakin geçtiğini bildirdi. 
     Sınav sırasında kopya çekilip çekilmediğinin yanıt kağıtları bilgisayar ortamında değerlendirilirken tespit edilebileceğini söyleyen Prof. Dr. Küçükyavuz, sınav evrakının güvenlik önlemleri altında en geç 17 Haziran 2003 Salı gününde ÖSYM merkezinde toplanmış olacağını ve ardından cevap kağıtlarının değerlendirilmesine geçileceğini ifade etti. 
     Prof. Dr. Küçükyavuz, yakında tüm adaylara 2003 Yükseköğretim Programları ve Kontenjanları Kılavuzu gönderileceğini, sınavı kazanan adayların tercih formu doldurabileceklerini kaydetti. 
     Sınav soruları ve yanıtları, bugün saat 16.00'dan itibaren ÖSYM ile sözleşmesi bulunan basın kuruluşlarına verilecek. 
     -SINAV- Türkiye'de tüm il ve bazı ilçe merkezleri ile Lefkoşa'da toplam 5 bin 221 binada, 77 bin 753 salonda yapılan sınavda 220 bin 411 kişi görev aldı. 
     Adaylar, saat 09.00'dan itibaren kimlik ve güvenlik kontrolleri yapılarak salonlara alındı ve salon görevlileri adaylara uyacakları kuralları anımsattıktan sonra sınav başladı. 
     Sınavda adaylara, sözel ve sayısal alanlarda çoktan seçmeli test şeklinde 180 soru yöneltildi. 
     Sözel bölümde adayların Türkçe'yi kullanma güçleri ile sosyal bilimlerdeki temel kavram ve ilkelerle düşünme becerilerini, sayısal bölümde de adayların matematiksel ilişkilerden yararlanma güçleri ile fen bilimlerindeki temel kavram ve ilkelerle düşünme becerilerini ölçen sorular yer aldı. 
     -HANGİ DURUMLARDA GEÇERSİZ SAYILACAK - Bir adayın sınavının geçerli sayılarak cevap kağıdının değerlendirilmesi için kopya alma veya verme girişiminde bulunmamış, cevap kağıdına T.C kimlik numarasını doğru kodlamış, kullandığı soru kitapçığının türünü ve soruların cevaplarını cevap kağıdına işaretlemiş soru kitapçığını, cevap kağıdını, 2003-ÖSS sınava giriş ve kimlik belgesini eksiksiz salon görevlisine teslim etmiş ve sınav kurallarına uymuş olması gerekiyor. 
     Üniversitelerin yabancı dil ile ilgili programlarında okumak isteyen adaylar ayrıca 22 Haziran 2003 Pazar günü gerçekleştirilecek Yabancı Dil Sınavı'na YDS katılacaklar. 
     -SONUÇLAR- 2003-ÖSS'yi kazanmak için sözel, sayısal, eşit ağırlıklı ve dil puan türlerinin birinden 160 puan almak gerekiyor. Üniversitelerin lisans programlarını tercih edebilmek için de söz konusu puan türlerinin birinden en az 185 puan alma koşulu bulunuyor. 
     Sınav sonuçlarının, 2003 Temmuz ayının son haftası içinde adaylara duyurulması planlanıyor. Adaylar sonuçları, sınav sonuç gazetesi, 900'lü telefon hatları ve internet aracılığıyla öğrenebilecekler. Sonuç belgeleri ayrıca adayların adreslerine postalanacak. 
     
     YERLEŞTİRME HEYECANI BAŞLIYOR 

     Sınav stresleri bugün sona eren adayların ''yerleştirme'' heyecanı başlıyor. 
     ÖSYM, sınava giren tüm adaylara 2003 Yükseköğretim Programları ve Kontenjanları Kılavuzu gönderecek. ÖSS'yi kazanan ve meslek yüksekokullarına sınavsız geçiş yapacak adaylar, girmek istedikleri yükseköğretim programları için tercih formu doldurma işlemlerine başlayacaklar. Tercih formlarını doldurma işlemlerinin ardından üniversitelere yerleştirme yapılacak. ÖSYM, merkezi yerleştirme sonuçlarını, 2003 Ağustos ayı içinde açıklanacak. 
     Yerleştirme sonucunda devlet, vakıf ve KKTC'deki üniversiteler ile yurtdışındaki üniversitelerin lisans, önlisans ve özel yetenek programlarına toplam 400 bin 884 öğrenci alınacak. 
     YÖK, 2003-2004 eğitim-öğretim yılı için devlet üniversitelerinin lisans programlarında 161 bin 63, vakıf üniversitelerinin lisans programlarında 16 bin 500, KKTC'deki üniversitelerin lisans programlarında 9 bin 325, yurtdışındaki üniversitelerin lisans programlarında da 3 bin 112 olmak üzere 190 bin kontenjan ayırdı. 
     Devlet, vakıf ve KKTC'deki üniversitelerin önlisans programlarına toplam 198 bin, özel yetenek programlarına da 12 bin 884 öğrenci yerleştirilecek. 

     
</TEXT>
</DOC>
