<DOC>
<DOCNO> 182962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo22.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçeli futbolcular iddialı... Petkov Maça çıkıp, alacağız... 
</HEADLINE>
<TEXT>

     Fenerbahçe'nin yeni transferlerinden Petkov, hafta sonu Galatasaray ile oynayacakları derbi maçta ezeli rakiplerini yeneceklerini iddia etti. 
     Samandıra Tesisleri'nde antrenman sonrası takım arkadaşı Tomas ile basın mensuplarının sorularını yanıtlayan Petkov, derbinin önemli olduğunu, ancak diğer maçlardan farklı bir yönünün olmadığını söyledi. 
     Galatasaray'ı yeneceklerini savunan Bulgar futbolcu, ''Bu maç önemli, ancak normal bir maç. Sonuçta kazandığınızda 3 puan alıyorsunuz, 9 değil. Maça çıkıp, galibiyet alıp döneceğiz. 3 puan bizim için önemli, bunun için oynayacağız'' dedi. 
     Kırmızı kart cezalısı Tuncay'ın maçta oynayamayacak olmasının sarı-lacivertli takımı etkilemeyeceğini vurgulayan Petkov, ''Takımda 25 kişi var. Onun yerine oynayacak arkadaşımız görevini yapacaktır'' diye konuştu. 
     Gaziantepspor maçında ilk kez sarı-lacivertli formayı giyen Bulgar futbolcu, taraftarın statta yarattığı atmosferden oldukça etkilendiğini anlatarak, şöyle devam etti 
     ''Daha önce de 55 bin taraftara karşı oynadım. Ama Fenerbahçe taraftarının havası başka. Arkanda bir rüzgar gibi. Onların desteğiyle daha iyi oynuyoruz. İstanbulspor ve Bulgaristan Milli Takımı'nda 4-4-2 sisteminde oynuyorduk. Fenerbahçe'de de aynı yerimdeyim. Bu açıdan mevki olarak bir sorun yaşamıyorum. 5 yıldır Türkiye'deyim. Fenerbahçe'de de futbolcuların çoğu arkadaşım. Bu nedenle uyum sorunu yaşamıyorum.'' 
     
     TOMAS ''GALATASARAY VE BEŞİKTAŞ YORULACAK'' 
     Hırvat savunma oyuncusu Tomas ise lig mücadelesinde rakipleri Galatasaray ve Beşiktaş'a göre daha avantajlı olduklarını söyledi. 
     Galatasaray ve Beşiktaş'ın hem lig hem de Şampiyonlar Ligi maçları nedeniyle yorulacağını düşündüğünü belirten Tomas, ''Galatasaray ve Beşiktaş Şampiyonlar Ligi'nde mücadele ediyor. Bu onların yorgun düşmesine neden olacak. Bizim içinse bir avantaj'' diye konuştu. 
     Fenerbahçe ile ilgili sarı-lacivertli takımın eski futbolcusu Milan Rapaiç'ten bilgi aldığını anlatan Tomas, şunları söyledi 
     ''Beni Fenerbahçe'nin büyüklüğü konusunda bilgilendirdi. Fenerbahçe her zaman başarı isteyen, kazanmak isteyen bir takım. Bu da baskı yaratıyor. İlk maçta statta taraftarı görünce burada olmaktan dolayı büyük bir mutluluk duydum. Fenerbahçe ile başarı elde edersem çok mutlu olacağım. İlerleyen haftalarda oynayacağımı ümit ediyorum. Ama bunun kararını hocamız verecek. Takıma biraz geç katıldım. 6-7 gündür takımla çalışıyorum.'' Rapaiç'in derbi maçla ilgili olarak da kendisini bilgilendirdiğini kaydeden Tomas, ''Rapaiç çok büyük bir maç olduğunu söyledi. 80 bin kişinin önünde sıcak bir atmosfer olacak'' diyerek sözlerini tamamladı. 
     
</TEXT>
</DOC>
