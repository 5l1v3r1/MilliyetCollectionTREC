<DOC>
<DOCNO> 169190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/dunya/dun01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'nin yorumu 
</HEADLINE>
<TEXT>
ABD dünyayı korkutuyor 
     DIŞ HABERLER SERVİSİ 

     Associated Press haber ajansı, siyaset bilimciler ve eski devlet adamlarının görüşlerine yer verdiği analizde, "Tarihte hiçbir süper gücün, yeryüzünde ABD'nin bugün sahip olduğu ölçüde egemenlik kurmadığı" görüşünü savundu ve Amerikan hegemonyasının, diğer ülkeleri endişelendirdiğine, hatta korkuttuğuna dikkat çekti. 
     Barry Ranfrew tarafından kaleme alınan analizde, Romalılar da dahil olmak üzere hiç bir süper gücün, yeryüzüne 21. yüzyılın başlangıcındaki ABD kadar hakim olmadığı yorumu yapıldı. 
     AP'ye görüş bildiren ABD Dışişleri Bakanlığı eski müsteşarı James Rubin, ABD'nin, "kontrol dışı bir süper güç" olarak nitelendirildiğini ve kendi çıkarlarını her yasanın üzerinde görmesinin kaygı yarattığını söyledi. Irak savaşı ile birlikte, ABD'nin en yakın müttefiklerinin bile kaygılandığı belirtilen yorumda, ABD'nin dev gücü, silahlı kuvvetlerinin tüm dünyayı sarmış olmasına, Amerikan ekonomisinin dünya pazarındaki rolüne, Amerikan kültürünün, dünyanın tüm köşelerine yayılmış olmasına bağlandı. ABD Başkanı Bush'u ülkesinde popüler yapan basit ve doğrudan konuşmak gibi özelliklerinin yabancıları korkuttuğuna dikkat çekilen yazıda, Amerikan karşıtlığının moda haline geldiği de savunuldu. 
     

</TEXT>
</DOC>
