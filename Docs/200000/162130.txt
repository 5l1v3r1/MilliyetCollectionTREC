<DOC>
<DOCNO> 162130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/guncel/gun01.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Selamlık, gelinle damadı göremiyor 
</HEADLINE>
<TEXT>

Samsun’da Bakanlığın kontrolündeki öğrenci yurdunda düğünler harem-selamlık yapılıyor... Kadın ve erkeklerin birbirini görmemesi için aralarına 2 metre uzunluğunda paravan konuluyor... 
     ŞENOL ÇAKIR Samsun DHA 

     Milli Eğitim Bakanlığı kontrolündeki Samsun İlim Yayma ve Eğitim Vakfı Özel Erkek Öğrenci Yurdu’nun hafta sonları düğünler için kiralanan salonlarında harem - selamlık uygulaması yapılıyor. Erkeklerin sağda, kadınların sol tarafta oturduğu salonun ortasına iki metrelik paravan konuluyor. 
     Adalet Mahallesi’ndeki imam hatip lisesinin yanındaki beş katlı öğrenci yurdunun salonları hafta sonları hareml- selamlık düğünlere sahne oluyor. Yurtta, çeşitli liselerde okuyan 150 öğrenci barınırken, 250 ve 500 kişilik salonlarda da sünnet ve evlilik düğünleri yapılıyor. 150 - 500 milyon lira arasında kiraya verilen salona girişlerde erkekler sağa, kadınlar da sol tarafa yönlendiriliyor. Kadın ve erkeklerin birbirini görmemesi için, salonun ortasına 2 metre uzunluğunda seyyar paravanlar konuluyor. Böylece kadınlar ve erkeklerin birbirini görmesi engelleniyor. 
     Gelinle damatsa, kadınların bulunduğu bölümdeki bir masanın çevresine oturtuluyor. Erkekler gelin ve damadı, paravan olduğu için göremiyor. Kuran okunan düğünlerde misafirlere ayran ve tavuklu pilav dağıtılıyor. Eğlencenin olmadığı düğün yaklaşık bir saat sürüyor. Sünnet düğünleri de yine aynı şekilde yapılıyor. 
     Samsun İlim Yayma ve Eğitim Vakfı Özel Erkek Öğrenci Yurdu Müdürü Ali Yüksel ise, düğün sahibinin isteği üzerine, vakfa ait paravanların salonun ortasına konulduğunu söyledi. Yüksel, "Salonu kiraya veriyoruz. Düğün sahibi isterse göbek attırır, isterse mevlit okutur" dedi. 
     
     
     

</TEXT>
</DOC>
