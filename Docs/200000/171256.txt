<DOC>
<DOCNO> 171256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/ekonomi/eko01.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
1.4 milyar euro ciroya ulaşacağız 
</HEADLINE>
<TEXT>

   Yılın ilk altı ayında 17 bin araç satışıyla iç pazar, 427 milyon dolarla da ihracat lideri olan Ford Otosan'ın Genel Müdürü Turgay Durak, "Rakamlar 2003 hedeflerine yaklaştığımızın göstergesidir" dedi 
      LEVENT KÖPRÜLÜ 
   
   Yaşanan kriz dolu 2002'nin ardından, özellikle Autoshow 2003 Fuarı ve kısa süren Irak Savaşı ile birlikte piyasalarda oluşan olumlu hava, otomotiv sektöründe meyvalarını veriyor. Yılın ilk altı aylık bölümünde, sektörün iç pazar ve ihracat lideri olan Ford Otosan, 2003'ün tamamı için hedeflediği rakamlara adım adım ulaştığını açıkladı. 
   Yılın ilk altı ayını değerlendiren Ford Otosan Genel Müdürü Turgay Durak, otomotiv pazarındaki liderliklerinin güçlenerek devam ettiğini kaydetti. İlk 6 ayda pazarda yüzde 95.7'lik artışla 116 bin 660 adet araç satıldığını belirten Durak, aynı dönemde Ford'un perakende satışlarının geçen yılın aynı dönemine oranla yüzde 119 arttığını, 17 bin 368 adet araç sattıklarını kaydetti. Bu satış performansıyla yılın ilk yarısında toplam otomotiv pazarının lideri olduklarını kaydeden Durak, Transit'in 7 bin 331 adet, Transit Connect'in de 4 bin 758 adetle satışların lokomotifi olduğunu, 3 bin 947 adet otomobil, 857 Cargo kamyon ve 475 Ranger pikap sattıklarını bildirdi. 
   
   'İhracat da artıyor' 
   Durak, ilk yarıda ihracatlarının da arttığını belirterek, "Bu dönemde 30 bin 616 adedi Transit Connect ve 6 bin 107 adedi Transit olmak üzere toplam 36 bin 815 adet araç ihraç ettik ve 383 milyon euro ihracat cirosu elde ettik" dedi. Türk otomotiv sektörünün, geçen yıla kıyasla ihracatını önemli miktarda artırdığını ifade eden Durak, bu yılın sonunda toplam otomotiv ihracatının 5 milyar doların üzerine çıkacağını söyledi. 
   İlk altı aylık rakamların, 2003 yılı için belirledikleri hedefe adım adım yaklaştıklarının göstergesi olduğunu da vurgulayan Durak, "Amacımız, iç pazarda yaklaşık 50 bin adet araç satarak, ilk altı aydaki pazar liderliğimizi yıl sonunda da devam ettirmek. 100 bin adedin üzerinde üretim gerçekleştirerek, Ford Otosan'ın bugüne kadarki en yüksek üretim adedine ulaşmak" diye konuştu. Bu üretimin yaklaşık yüzde 70'ini ihraç ederek, yaklaşık 800 milyon euro ihracat cirosu elde etmeyi hedeflediklerini söyleyen Durak, "Toplamda yaklaşık 120 bin adet araç satarak yaklaşık 1.4 milyar euro ciro elde etmeyi hedefliyoruz" dedi. 
   
   Street Ka ve C - Max geliyor    Ford Otosan, bu yılın sonuna kadar üstü açık spor otomobil Street KA ile Focus'un MPV versiyonu olan C - Max'ı da yıl içinde satışa sunacak. İlk kez Autoshow Fuarı'nda Türk tüketicisinin beğenisine sunulan ve olumlu tepkiler alan Street Ka, bu ayın sonundan itibaren piyasada olacak. Aracın, sınırlı miktarlarda ülkemize getirilmesi planlanıyor. 
   Ford'un üretime hazır halini Cenevre Fuarı'nda sergilediği, yeni Focus platformu üzerine inşa ettiği yeni MPV Çok Amaçlı Araç sınıfı aracı C - Max ise, Türk tüketicilere ilk kez ağustos ayı sonundaki İzmir Fuarı'nda sergilenecek. 
   Ekim ayı civarında ise Türkiye'ye getirilmeye başlanacak. Bununla birlikte yenilenen Mondeo ile donanımları artırılan Focus da Ford Otosan'ın Türk pazarına sunacağı diğer araçlar olacak. 
   
   
</TEXT>
</DOC>
