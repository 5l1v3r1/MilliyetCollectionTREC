<DOC>
<DOCNO> 160062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/dunya/dun03.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyada Berlusconi istifası 
</HEADLINE>
<TEXT>

     DIŞ HABERLER SERVİSİ 

     İtalya'nın en yüksek tirajlı merkez sağ görüşlü Corriere della Sera gazetesinin Genel Yayın Yönetmeni Ferruccio de Bortoli'nin 50 önceki gün sunduğu istifasının arkasında Başbakan Silvio Berlusconi'nin baskısının olduğu iddia edildi. Fiat, Pirelli, Telecom İtalia gibi İtalya'nın en büyük endüstri devleri tarafından kontrol edilen Rizzoli Corriere della Sera RCS medya grubuna bağlı olan Corriere della Sera'nın 12 yıldır genel yayın yönetmenliğini yapan De Bortoli, yönetim kuruluna sunduğu istifa dilekçesinde, "kişisel sebeplerden" demekle yetindi. Günlük tirajı 700 bini aşan gazete, son haftalarda Berlusconi hükümetini eleştiren haberlere yoğunluk veriyordu. Berlusconi'nin haberlerden duyduğu rahatsızlığı, gazeteyi kontrol eden büyük endüstri firmalarının patronlarına ilettiği, bunun sonucunda yapılan baskılardan dolayı De Bortoli'nin istifasını sunmak zorunda kaldığı öne sürüldü. İtalyan Ulusal Basın Federasyonu FNSİ , Corriere della Sera gazetesinde yaşananların endişe verici olduğunu kaydederek, basın özgürlüğü ve çoğulculuk ilkesi için 3 günlük greve gidileceğini açıkladı. 
     

</TEXT>
</DOC>
