<DOC>
<DOCNO> 195823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun01.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün 'kurban' yüzü 
</HEADLINE>
<TEXT>

   Sinagogda terör kurbanlarını fotoğraflayan Alp Sime anlatıyor Odanın ortasında bir adam yerde oturuyordu. Yüzünün yarısı yoktu, iki eli açık sanırım dua ediyordu 
      
   Fotoğraf sanatçısı Alp Sime, patlamanın gerçekleştiği Neve Şalom Sinagogu'na yakın bir yerde oturuyor. Patlamanın olduğu saatte de evindeydi. Gürültüyle yatağından fırladı, fotoğraf makinesini kaparak olay yerine koştu. Ve "terörün kurban yüzünü" çekti... İşte, Sime'nin izlenimleri 
   "Evim, Neve Şalom Sinagogu'na sadece 10 dakika yürüyüş mesafesinde bulunan Nuri Ziya Sokak'ta bulunuyor. Patlamanın gerçekleştiği dakikalarda evde uyuyordum. Patlamanın şiddeti ve gürültüsüyle yataktan fırladım. Refleksle fotoğraf makinemi alıp sokağa çıktım. Dumanın geldiği yöne doğru koştum. 25 dakika sonra sinagogun bulunduğu sokaktaydım. 
   
   Başı arkaya doğru sallanıyordu 
   Sinagogun yaklaşık 20 metre uzağından itibaren parçalanmış cesetler ve yaralılarla karşılaşmaya başladım. Önce bir ceset, ardından bacak ve başka organlar... 25 yaşlarında genç bir kadın önümde son nefesini veriyordu. Ölmemişti, ama üzerine gazete sermişlerdi, parçalanmış organlarını kapatmak istemiş olsalar gerek... Yüzü görünüyordu. Nefes almaya çalıştığını ve başının arkaya doğru sallandığını fark ettim. 
   Bu arada, çevrede bulunan kişileri sürekli olarak sokaktan çıkarmaya çalışıyorlardı. 'Her an yeni bir patlama olabilir, hiç güvenli değil' diye bağırıyorlardı. 
   Sinagogun giriş kapısının olduğu bölüm, tamamıyla yok olmuştu. Yaralı bir adama yardım etmeye çalışılıyordu. Durumu çok ağır değildi, ancak acı içinde kıvranıyordu. 
   
   Belli ki şoktaydı 
   Musevilerin başlarına taktığı kipalar yerlere saçılmıştı. Dua bölümünde hasar yoktu, ancak geri kalan her şey yıkılmıştı. Yıkıntılar arasında merdivenden üst kata çıktım. Sokak tarafında olan kısımda, çatısı yıkılmış oda olduğunu tahmin ettiğim bir bölme vardı. Odanın ortasında bir adamın yerde oturduğunu gördüm. Arkası dönüktü. Yanına gittim, suratının neredeyse yarısı yoktu. Aşağıya 'yardım edin' diye bağırdım. Bu arada dört kare fotoğraf çektim. O ise ellerini iki yana açmıştı. Sanırım dua ediyordu. 
   Benim bağırmamla 'Ne oluyor ' diye tepki gösterdi. Sesi sakindi, belli ki şoktaydı. Ben konuştukça o 'Ne oldu' diye sayıklıyordu. Sonra gelen beş altı kişinin yardımıyla aşağıya taşıdık. 
   Yoğun bir gaz kokusu geldi, amonyak kokusu olabileceğini sonradan öğrendim. 'Yeni bir patlama olabilir' endişesi duydum. O sırada, dışarıda bekleyenleri 'Gaz kokusu var, burada durmayın' diyerek uyardım. Yürüyerek eve döndüm ancak sinagogdaki adamın yüzü aklımdan hiç çıkmadı." 
   
   
   
   
</TEXT>
</DOC>
