<DOC>
<DOCNO> 170956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo05.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Yıldızlar takım arıyor... 
</HEADLINE>
<TEXT>

     Birinci Süper Futbol Ligi'nde 2002-2003 sezonunda Beşiktaş, Fenerbahçe ve Galatasaray'da forma giyen toplam 6 futbolcunun yeni sezon öncesi durumları belirsiz. 
     Beşiktaş'ta sözleşmeleri sona eren Ali Eren Beşerler ve Tamer Tuna ile sözleşmesi sürmesine rağmen kendisine kulüp bulması bildirilen Tolga Doğantez, Fenerbahçe'de sözleşmesi biten Ceyhun Eriş, sözleşmesi devam edip kulüp bulması istenen Vladimir Beschastnykh ve Galatasaray'da sözleşmesi sona eren Suat Kaya, yeni sezon için henüz bir kulüple anlaşamadı. 
     
     TOLGA, HAYAL KIRIKLIĞI YARATTI 

     Uzun süre siyah-beyazlı ekibin formasını giyerek, taraftarların sevgisini kazanan Ali Eren, yeni sezon için yöneticilerle yaptığı görüşmelerde anlaşma sağlayamayınca Beşiktaş'la yollarını ayırmak zorunda kaldı. 
     Siyah-beyazlıların geçen sezonun başında Gençlerbirliği'nden büyük umutla transfer Tolga Doğantez ise performansıyla Teknik Direktör Mircea Lucescu'yu düş kırıklığına uğratarak, kadroda yer bulamadı. 
     Bir dönem ''Üç Büyükler''in transfer listesinde yer alan Tamer Tuna ise 2 sezon giydiği Beşiktaş formasıyla bekleneni veremeyince takım aramaya başladı. 
     
     BESCHASTNYKH, GOL SORUNUNU ÇÖZEMEDİ 

     Fenerbahçe'nin, kötü günler yaşadığı geçen sezonun devre arasında gol sorununu çözmek için kadrosuna dahil ettiği Rus futbolcu Vladimir Beschastnykh, 17 maçlık periyodu tek golle tamamlayınca yeni sezon kadrosuna alınmadı. 
     Ceyhun Eriş ise sol ayak bileğindeki sakatlık nedeniyle artroskopi olduktan sonra Fenerbahçe ile yeni sezon için sözleşme yenileyemedi. 
     Uzun yıllar Galatasaray formasını giyen ve sarı-kırmızılı ekibin geçen sezonlarda yurtiçinde ve Avrupa'da elde ettiği başarılarda büyük pay sahibi olan emektar Suat Kaya da ligin başlamasına kısa bir süre kala henüz herhangi bir kulüple anlaşma sağlayamadı. 

     
</TEXT>
</DOC>
