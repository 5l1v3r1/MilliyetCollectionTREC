<DOC>
<DOCNO> 174866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur06.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuma'da 28. sıradayız, ama 35 ülke arasında... 
</HEADLINE>
<TEXT>

     Öğrencilerin okuma becerilerini belirlemeye yönelik yapılan uluslararası araştırmaya göre, Türkiye, 35 ülke arasında 28. sırada yer alıyor. 
     Uluslararası Eğitim Başarılarını Belirleme Kuruluşu'nun IEA , Uluslararası Okuma Becerilerinde Gelişim Projesi PIRLS çerçevesinde, 35 ülkede ilköğretim 4. sınıf öğrencileri arasında araştırma yapıldı. 
     Türkiye'de 62 ilden 154 ilköğretim okulunda toplam 5 bin 390 öğrenci arasında yürütülen çalışma, Türk öğrencilerin okuma becerilerinin uluslararası standartların altında olduğunu ortaya koydu. 
     Öğrencilerin okuma becerileri ve alışkanlıklarına yönelik anketlerden çıkan sonuçlar şöyle 
     - PIRLS sonuçları ortalaması 500 iken, Türkiye ortalaması 449. 
     - En yüksek başarı puanına sahip ülke İsveç. İsveç'i Hollanda, İngiltere ve Bulgaristan izliyor. Letonya, Kanada, Litvanya, Macaristan, ABD, Almanya ve İtalya diğer ülkelerin çoğundan daha iyi performans gösteriyor. 
     - İsveç, okuma deneyimi açısından da en yüksek başarı ortalamasına sahip. İkinci sırada yer alan İngiltere'nin ardından Hollanda, ABD ve Bulgaristan geliyor. 
     - Bilgiyi elde etme ve kullanma amacıyla yapılan okuma faaliyetlerinde de yine İsveç diğer tüm ülkelerden daha iyi durumda. Hollanda, Bulgaristan, Letonya ve İngiltere de başarılı ülkeler arasında. 
     
     AİLELER ÇOCUĞU OKUMAYA YÖNELTMİYOR 
     -Ülkelerin tamamında, 4. sınıf kız öğrencileri, okuma yönünden erkek öğrencilerden ''anlamlı düzeyde'' daha başarılı. 
     - Okuma faaliyetlerine erken yaşta başlama ile 4. sınıf okuma becerilerinde kitap okuma, hikaye anlatma, şarkı söyleme, kelime oyunları oynama gibi başarı arasında pozitif ilişki var. 
     - Evlerinde çok çocuk kitabı bulunanlar, az çocuk kitabı bulunan öğrencilerden daha başarılı. 
     - Uluslararası ortalamada, öğrencilerin çoğunun evlerinde 25'ten fazla çocuk kitabı var. Türkiye'de, öğrencilerin yalnız yüzde 19'u, 25'ten fazla kitaba sahip. 
     - Uluslararası ortalamada evinde 0-10 arasında çocuk kitabı bulunan öğrenci yüzdesi yüzde 23 iken, Türkiye'de yüzde 56. Bu durum, ailelerin çocuklarına fazla kitap almadıklarını ve okumaya yöneltmediklerini gösteriyor. 
     - Okulöncesi eğitim almamış öğrencilerde, okuma becerisi en düşük düzeyde. 
     - Hemen hemen tüm ülkelerde en az 1 yıllık okulöncesi eğitim uygulanıyor. Yalnızca İran ve Türkiye'de okulöncesi eğitim almamış öğrenci sayısı oldukça yüksek. 
     
     OKUMA ÇALIŞMALARI, DERS KİTABINA DAYALI 
     Araştırmaya göre, uluslararası ortalama sınıf mevcudu 26 iken, Türkiye'nin ortalaması 35. Türkiye'de öğrencilerin yüzde 60'ı, mevcudu 31 ve daha kalabalık sınıflarda öğrenim görüyor. 
     Öğretmenlere yönelik yapılan anketlerde de, okullarda okuma eğitimi için kullanılan araç ve gereçler incelendi. 
     Buna göre, Türkiye'deki okuma çalışmaları daha çok ders kitaplarında bulunan metinlere dayalı yapılıyor. Program dışı etkinliklere çok az yer verilirken çocuk kitapları, gazete ve dergilerinden fazla faydalanılmıyor. 
     Raporda, sonuçların, ''Türk öğrencilerin okuma becerileri yönünden düşük düzeyde olduklarını'' gösterdiği belirtilerek, EARGED'in ulusal araştırmalarında da benzer sonuçların elde edildiğine işaret edildi. 
     Türkiye ile ilgili değerlendirmede, ''Okuma becerilerinin okul başarısı ve günlük yaşam için temel beceriler olduğu düşünülürse, önlemlerin alınması kaçınılmaz gözükmektedir'' ifadesine yer verildi. 
     
</TEXT>
</DOC>
