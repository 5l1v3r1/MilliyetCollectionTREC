<DOC>
<DOCNO> 184030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/spo04.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk aşkım ilk heyecan 
</HEADLINE>
<TEXT>

   Trabzon'un hocası, UEFA Kupası'ndaki Villarreal önünde teknik direktörlük kariyerine yeni bir halka ekleyecek 
      
   BORDO - Mavili takımda Villarreal maçı öncesi tüm hesaplar galibiyet üzerine yapılıyor. Rakibinin çok güçlü olduğunu vurgulayan Teknik Direktör Samet Aybaba, bu maçın kendisi açısından da ayrı bir önemi olduğunu ifade etti. Avrupa'daki ilk sınavına çıkacağını hatırlatan Aybaba, "Samsun maçının yarım saatlik bölümünde oynadığımız futbolu tekrarlamamız şart" dedi. 
   TECRÜBELİ çalıştırıcı, eksiklerine rağmen kaliteli bir takım olduklarını kaydederek, endişeleri bulunmadığını söyledi. Samet Aybaba, şöyle devam etti "Tecrübe eksiğimiz olduğu doğru. Ama hepsi alışacak. PAF takımındaki oyuncuları da kadroya aldım. Şimdi ortada 5 yıldır Avrupa'da oynamamış bir takım var. Bu takım çıkıp, Avrupa arenasında kendini kanıtlayacak". 
   
   İspanya'ya gittiler 
      SERKAN HACIOĞLU 

   BEŞ yıl aradan sonra Avrupa arenasına çıkacak olan Trabzonspor, Villarreal maçı için dün İspanya'ya uçtu. Kafilede ameliyat olduğu için ülkesinde bulunan Van de Paar ile genç oyuncu Emre Aygün yer almadı. Bordo-Mavili kafile İspanya'ya inişinde organizasyon bozukluğu nedeniyle havalimanında 45 dakika beklemek zorunda kaldı. 
   
   Kritik randevu 
   TRABZONSPOR'UN 26 Ekim'de yapılacak olağanüstü genel kurulunda başkanlığa aday olması beklenen Ahmet Ağaoğlu bugün Divan Kurulu Başkanı Nizamettin Algan ile bir araya gelip, nabız yoklayacak. Algan, "Teklif geldi, biz de kabul ettik" dedi. Divan Kurulu Genel Sekreteri Nevzat Şakar da, "Arzumuz, çok güçlü bir yönetim oluşması" diye konuştu. 
   
   
</TEXT>
</DOC>
