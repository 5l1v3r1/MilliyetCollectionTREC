<DOC>
<DOCNO> 174389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/siyaset/siy02.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tezkere sürprizine şaşırmayın' 
</HEADLINE>
<TEXT>

   Erdoğan, AKP yönetimini uyararak, "Irak'a asker gönderme konusunda sürpriz yapabiliriz. Tezkere ağustos sonu veya eylül başında gelebilir" dedi 
   ÖNDER YILMAZ Ankara 

   
   Başbakan Recep Tayyip Erdoğan, AKP yönetimini Irak'a asker gönderilmesini içeren tezkere konusunda uyararak, "Sürpriz yapabiliriz, şaşırmayın. Kararımızı somutlaştırmak üzereyiz, tezkere ağustos sonu veya eylül başında gelebilir" diye konuştu. 
   
   'Kayıtsız kalamayız' 
   Erdoğan başkanlığında dün toplanan AKP Merkez Karar ve Yürütme Kurulu MKYK başta Irak olmak üzere gündemdeki konuları ele aldı. Toplantının kapalı bölümünde konuşan Erdoğan, Irak'taki gelişmelere kayıtsız kalamayacaklarını belirterek, ABD'nin asker konusundaki talebine Türkiye'nin bölgede etkin rol üstlenmesi şartıyla sıcak baktıklarını dile getirdi. Erdoğan, Genelkurmay Başkanlığı, Dışişleri Bakanlığı ve MİT'in bölgeye ilişkin çalışmalarını hızlandırdığını, gelen raporlar doğrultusunda asker gönderme kararının somutlaştırılacağını belirtti. 
   
   Aykırı sesler 
   Toplantıda Dışişleri Bakanı Abdullah Gül de gelinen süreci özetledikten sonra, "Irak'ın yeniden yapılanması için askerimizin oraya gitmesini arzuluyoruz. Yoksa Irak'ın yeni düzeninde söz sahibi olamayız" diye konuştu. Gül, ABD'nin Pakistan askerlerinin Kuzey Irak'ta, Türk askerlerinin ise Sünnilerin yoğunlukta olduğu Bağdat çevresi ve orta Irak'ta konuşlandırmak istediğini kaydetti. 
   MKYK üyelerinin bazıları asker gönderme konusuna hükümeti uyardı. Başbakan Yardımcısı Abdullatif Şener, reddedilen tezkerede hükümetin yıprandığına dikkat çekerek, "Biz ABD'nin jandarması olmak istemiyoruz. Irak'ın istikrara kavuşması için orada olduğumuzu, kamuoyuna çok iyi anlatmak gerekir. Bu sadece hükümetin meselesiymiş gibi hareket etmek yerine Meclis'e getirmeliyiz" dedi. 
   
   'Önyargımız yok' 
   Toplantı sonrasında basın açıklaması yapan AKP Genel Sekreteri İdris Naim Şahin ise, "Partide eğilim, olayları yakından doğru izlemek, dünyayı doğru takip etmek ve ulusun menfaati açısından doğru kararı almaktan yanadır. Önyargılı bir tutumumuz yok. Kararın ne olacağı şartlara göre belirlenecektir. Şu an için net bir görüş oluşmadı. Sorun izleniyor. Doğru olan karar verilecektir" dedi. Şahin, AKP'li milletvekillerini ikna konusunda bir endişeleri olup olmadığına yönelik soruyu ise şöyle yanıtladı "Böyle bir endişe yok. Hükümetimiz bunu Meclis'e getirirse, grubun yapacağı, hükümetin görüşü doğrultusunda davranmak olur." 
   
   Erdoğan ulusa seslenecek 
   Başbakan Recep Tayyip Erdoğan, bugün 21.30'da TRT'den yayımlanacak bir "ulusa sesleniş" konuşması yapacak. 
   
   
</TEXT>
</DOC>
