<DOC>
<DOCNO> 182703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo16.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan'a hediye yağmuru... 
</HEADLINE>
<TEXT>

     Dünya ikincisi ve Avrupa şampiyonu milli atlet Süreyya Ayhan ile antrenörü Yücel Kop'a, Türk Kalp Vakfı tarafından başarı madalyası verilirken, üyeler de milli atleti hediye yağmuruna tuttu. 
     Vakfın Şişli Sağlık Merkezi konferans salonunda gerçekleştirilen organizasyona Süreyya Ayhan ile Yücel Kop'un yanı sıra Türk Kalp Vakfı Başkanı Çetin Yıldırımakın, Atletizm Federasyonu Genel Sekreteri Ayhan İnanlı ve ünlü piyanist Tuluğhan Uğurlu katıldı. 
     Ayhan ve antrenörü Kop'a başarı madalyalarını takan Çetin Yıldırımakın, 1500 metre Dünya ikincisi ve Avrupa şampiyonu sporcunun kendileri için büyük gurur kaynağı olduğunu belirterek, ''Sporun temelinde atletizm olmasına karşın, Süreyya Ayhan'a kadar Türkiye'nin bu dalda adı yoktu. Süreyya, Türkiye'nin kaderini değiştirdi'' dedi. 
     Türkiye'nin Avrupa Birliği yolundaki çalışmalarında Süreyya'nın aldığı başarıların katkısı olacağına inandığını da belirten Yıldırımakın, ''Bu tanıtımın Türkiye'ye getireceği kolaylıkları kısa zaman içinde fark edeceğiz'' diye konuştu. 
     Yıldırımakın, 28 Eylül Dünya Kalp Günü'nde bayanların katılacağı bir Süreyya Ayhan Koşusu düzenleyeceklerini sözlerine ekledi. 
     Süreyya Ayhan ise Türk Kalp Vakfı'nın kendilerine gösterdiği ilgiden dolayı yaşadığı mutluluğu dile getirerek, ''Kalbime en güzel kanı onlar pompalıyor. Ben onların kalplerini korumak için açık farklı dereceler yapıyorum'' dedi. 
     
     HEDİYE YAĞMURU 
     Türk Kalp Vakfı'nın başarı madalyası töreninde üyeler Süreyya Ayhan'ı adeta hediye yağmuruna tuttu. 
     Süreyya Ayhan'a madalya töreni sonrası piyano sanatçısı Tuluğhan Uğurlu, ''Senfoni Türk'' adlı eserinin CD'sini verirken, Türk Kalp Vakfı üyeleri de şampiyon atlete bir mutfak seti, Cartier marka bir saat ve el dokuması bir halı hediye ettiler. 
     Diğer yandan, organizasyon sonrası Süreyya Ayhan'ın hafif bir şekilde burnunun kanadığı ve elindeki kağıt mendille az miktardaki kanı temizlediği gözlenirken, antrenörü Yücel Kop, milli atletin kesinlikle önemli bir şeyi olmadığını söyledi. 
     
</TEXT>
</DOC>
