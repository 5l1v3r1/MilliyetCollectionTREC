<DOC>
<DOCNO> 199603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur19.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Galatasaray'ın başarısı ile UEFA hicap duymuştur 
</HEADLINE>
<TEXT>

     Milli Eğitim Bakanı Hüseyin Çelik, Galatasaray'ı, Juventus'u yenmesinden dolayı kutlayarak, ''Galatasaray'ın başarısından dolayı umuyorum ki UEFA hicap duymuştur'' dedi. 
     Çelik, Beşevler Spor Salonu'nda, Milli Eğitim Bakanlığı merkez teşkilatındaki birimler arasında düzenlenen ''80. Yıl Cumhuriyet Kupası Futbol ve Satranç Turnuvası''na katıldı. Turnuvanın açılışında konuşan Çelik, dün gece Galatasaray futbol takımının Juventus'u 2-0 mağlup ettiğini anımsatarak, Galatasaray'ı başarısından dolayı kutladı. 
     İstanbul'daki terörist saldırılarından dolayı UEFA'nın maçı ''tarafsız bir sahaya'' aldığını anımsatan Çelik, ''Galatasaray, bize bunu reva görenlere, eylemle en güzel dersi vermiştir'' dedi. 
     Çelik, ''Kendisini beğenmeyen İtalyanlar'a 2 golle cevap veren Hakan'ı da kutladığını'' dile getirdi. 
     
     ''LİSANSLI GÜREŞÇİYDİM'' 
     Sağlıklı bir vücut ve beyin için spor yapmanın önemini vurgulayan Çelik, kendisinin de lise yıllarında lisanslı bir güreşçi olduğunu kaydetti. Çelik, ''Herkes mutlaka spor yapmalı. Spor vücudu, satranç da beyni iyi çalıştırır'' diye konuştu. 
     Bakan Çelik, ''Türkiye'de en usta satranç oynayan kişilerin Van'ın Bahçesaray ilçesinde bulunduğu'' iddia etti. Burada 7'den 70'e herkesin satranç oynadığını belirten Çelik, bugün başlayacak satranç turnuvasını kazanacak kişileri onlarla satranç oynamaya davet etti. 
     Çelik daha sonra spor ayakkabısı giyerek, penaltı atışı yaptı. 
     Turnuvalar, 23 Aralık'a kadar sürecek. 
     
</TEXT>
</DOC>
