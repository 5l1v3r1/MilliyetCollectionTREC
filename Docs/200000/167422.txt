<DOC>
<DOCNO> 167422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/asiy.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerden YÖK Yasası'na gizlilik tepkisi 
</HEADLINE>
<TEXT>

Üniversitelerarası Kurul Başkanı Erem, YÖK yasa taslağının, yeniden görüşülmesini istedi. Alemdaroğlu da, "Hiçbir ülkede gizlilikle çıkan üniversite yasası olmamıştır" dedi 
     TAHSİN AKSU, GÜRKAN AKGÜNEŞ İstanbul 

     Üniversitelerarası Kurul Başkanı ve Marmara Üniversitesi Rektörü Prof. Dr. Tunç Erem, YÖK yasa taslağının yeniden gözden geçirilmesi, Üniversitelerarası Kurul'da ele alınıp görüşülmesi gerektiğini söyledi. Taslağın gizlilikle hazırlanmasından endişe duyduklarını belirten Erem, şöyle konuştu "Demokratik olacağız, üniversitelere oksijen vereceğiz derken, üniversitelere karbonmonoksit verilecek ve kaos yaratılacaktır. Danışılmadan çıkacak yasa yıkım yasası olacaktır. Taslağın kimlere hazırlatıldığını bile bilmiyoruz. Cumhuriyetin ve laikliğin yılmaz bekçileri üniversiteler, böyle bir muameleyi hak etmemiştir. Hedef kadrolaşmak mı " İstanbul Üniversitesi Rektörü Prof. Dr. Kemal Alemdaroğlu da, "Dünyanın hiçbir ülkesinde gizlilikle çıkan bir üniversite yasası olmamıştır. Totaliter dönemlerde de, Stalin döneminde de, Hitler döneminde de" dedi. Alemdaroğlu, ihtilal dönemlerinde bile olmayan bu gizliliğe Edebiyat Fakültesi koridorlarından feyz aldıklarını sanan kişilerin neden olduğunu söyledi. 
     
     YÖK Bilgi sızdırılıyor 
     Taslakla ilgili bilgi sızdırıldığını iddia eden Yükseköğretim Kurulu, rektörlerin görev sürelerinin sona ereceği varsayımının yer aldığı haberlerin, kurumsal yapıları etkilediğini belirtti. 
     
Bakan Çelik'ten YÖK'e eleştiri      MEHMET NİLKALI Nevşehir DHA 

     Milli Eğitim Bakanı Hüseyin Çelik, "Yasama yetkisi siyasi iradenindir. YÖK'teki bazıları, kendi statülerini ön planda tutmak için iddialarda bulunuyorlar" dedi. Çelik, Erciyes Üniversitesi Nevşehir kampus alanındaki temel atma töreninde YÖK Yasa Taslağı'na değindi. İsim vermeden YÖK Başkanı Kemal Gürüz'ü eleştiren Çelik, şöyle konuştu "Yasada öğretim üyelerinin ve yüzlerce bilim adamının katkısı var. Biz 40-50 kadar rektörü ziyaret edip görüşlerini aldık. YÖK'teki bazı insanlara 'gelin' dedik. Ama onlar 'Bizim yapacağımız katkı yoktur' dedi." 
     
Mezun oldu da bitti Maşallah      BURCUM DEVREZ İstanbul 

     Boğaziçi Üniversitesi'nin BÜ 136. dönem mezunları, Uçaksavar Spor Tesisleri'nde düzenlenen törenle diplomalarını aldı. Törende konuşan Rektör Prof. Dr. Sabih Tansal, "İleride Türkiye'nin kilit noktalarına gelecek olan bu gençler bizim yetiştirdiğimiz gençler diye şimdiden övünüyorum" dedi. 1968 yılı mezunu olduğunu belirten Toplum Gönüllüleri Vakfı Yönetim Kurulu Başkanı İbrahim Betil de konuşmasında, düşünce ve ifade özgürlüğünün kısıtlı olduğu o dönemde yaptığı mezuniyet konuşması nedeniyle fişlendiğini anlattı. Törende, TEMA Vakfı Başkanı Nihat Gökyiğit'e, Rektör Tansal tarafından "fahri doktora" unvanı verildi. Öğrenciler de yaptıkları ilginçliklerle törene renk kattılar. Bir erkek öğrenci, sünnet çocukları gibi vücuduna "Maşallah" yazısı taktı, bir kız öğrenci ise palyaço burnuyla diplomasını aldı. Diploma alan bin 950 öğrenci mezuniyet sevincini keplerini havaya fırlatarak kutladı. Törene ABD'nin İstanbul Başkonsolosu David Arnett da katıldı. 
     
Okullar 1 hafta geç açılacak      ANKARA Milliyet 

     Milli Eğitim Bakanlığı MEB , 2. ortalama yükseltme sınav sonuçlarının 7 Eylül'de açıklanacak olması nedeniyle, 2003-2004 öğretim yılının 8 Eylül yerine 15 Eylül'de başlamasını kararlaştırdı. Ders yılının da salı günü sona ermesi karara bağlandı. Milli Eğitim Bakanı Hüseyin Çelik yayımladığı genelgede, sorumlu sınıf geçenlerin not ortalamalarını yükseltmeleri için yeni sınav hakkı tanındığını,bu nedenle okulların yeni öğretim yılına daha iyi hazırlanabilmeleri için 2003-2004 öğretim yılının 15 Eylül'de başlayacağını bildirdi. Tüm okullarda, öğrenci kayıt ve kabulleri 14 Eylül'e kadar uzatılacak. 
     
TED üniversitesi geliyor      ANKARA Milliyet 

     Türk Eğitim Derneği TED Genel Başkanı Selçuk Pehlivanoğlu, Milli Eğitim Bakanlığı'nın inceleme başlatmasına rağmen tartışma yaratan 24 milyar liralık ana sınıfı ücretini düşürmeyeceklerini belirterek "Beş milyar olarak belirleseydik üç bin kişi başvururdu. Mevzuata uyup mezunlarımıza ayrıcalık yaptık" dedi.TED'in yükseköğretim alanında da eğitim vereceğini belirten Pehlivanoğlu, 2003 - 2004 öğretim yılında resmi kanallardan girişimlere başlayacaklarını belirterek "TED Üniversitesi, siyasal ve eğitim alanında ağırlık verecek. Bilim kurullarımız çalışıyor" diye konuştu. 
     

</TEXT>
</DOC>
