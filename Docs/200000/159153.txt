<DOC>
<DOCNO> 159153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/spor/aspo.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
GALATASARAY'DAN ÖZÜR DİLERİM 
</HEADLINE>
<TEXT>

Şampiyonluğu Kumkapı'da ailesi ve dostlarıyla kutlayan Teknik Direktör Lucescu sadece Beşiktaşlı değil, Galatasaraylı taraftarlarla da sarmaş dolaş oldu, zaman zaman gözleri doldu... Rumen hoca, "Sizleri üzdüğüm için özür diliyorum" dedi. Büyük sevgi gördüğü Siyah-Beyazlı kulübe ihanet etmeyeceğini, bir yıl daha kalacağını söyledi 
     BİLAL MEŞE 

     Duygulu anlar 
     KUMKAPI, önceki gece tarihi görüntülere sahne oldu, yer yerinden oynadı. Beşiktaş Teknik Direktörü Mircea Lucescu, Galatasaraylılar'ın favori eğlence mekanı Çapari Restorant'ta şampiyonluğu, eşi, torunları ve yakın dostlarıyla birlikte kutladı. Siyah - Beyazlı takımın şampiyonluk gecesine katılan ve ardından da soluğu Kumkapı'da alan başarılı teknik adam, aşırı sevgi ve ilgi nedeniyle zaman zaman duygulu anlar yaşadı. 
     
     'Gururluyum' 
     GALATASARAY'DAKİ başarı dolu günlerin fotoğrafları önünde kadehini Beşiktaş'ın şampiyonluğuna kaldıran ve iki ayrı takımı üst üste şampiyon yaparak yeni bir rekora imza atan Lucescu, "Onurluyum, gururluyum. Bu büyük başarıda emeği geçenlere, alın teri dökenlere gönül dolusu teşekkür ediyorum. Bir yıl daha Beşiktaş'tayım. Hele hele beni bağrına basan, attığım her adımda inanılmaz sevgi gördüğüm Beşiktaş'a ihanet etmem" diye konuştu. 
     
     'Yolun yarısı bitti' 
     YAKLAŞIK beş saat Çapari Restorant'ta şarap içerek şampiyonluğu kutlayan Lucescu'ya Galatasaraylı ve Fenerbahçeli futbolseverler de büyük ilgi gösterdi. Sarı - Kırmızılı taraftarlarla sarmaş - dolaş olan Rumen hocanın, "Sizleri üzdüğüm için özür diliyorum" diye konuşması uzun süre alkışlandı. Teknik Direktör Mircea Lucescu, "Bu sevgi seline layık olabildiysem ne mutlu bana. Yolun yarısını geçtim, şimdi sıra Şampiyonlar Ligi'nde" dedi. 
     
     'Hedefler büyüdü' 
     FUTBOLUN ilginç bir oyun olduğuna dikkat çeken Rumen hoca, Beşiktaş'ı Şampiyonlar Ligi'nde büyük hedeflere ulaştırmak için gecesini - gündüzüne katacağını söyledi. Lucescu, "Bu zoru kolay başarmadık. Hep birlikte inandık, başardık. En kötü günlerimizde omuz omuza verdik, birbirimize güvendik, tüm zorlukları aştık, mutlu sona ulaştık. Böylesi bir ekibe teknik patronluk yaptığım için ayrı bir onur duyuyorum. Hedef büyeteceğiz" ifadelerini kullandı. 
     
     'Müthiş bir aile kurduk' 
     UZUN maratonda Başkan Serdar Bilgili ve yönetiminden büyük destek gördüklerine de işaret eden Lucescu şöyle konuştu "Camianın destek ve sevgisini boşa çıkarmadık. Başkan ve yönetim de bu başarıda büyük pay sahibidir. Elbette bu uğurda alın teri döken futbolcularımla da ayrıca gurur duyuyorum. Onları ne kadar övsem azdır. Bu zorlu maratonun savaşcıları oldular, yılmadılar. Taraftarıyla, yönetimiyle, futbolcusuyla müthiş bir aile kurduk." 
     
     Başarının sırrı 
     ŞAMPİYONLUKTA güvenin yanısıra istikrarın da önemli rolü olduğuna dikkat çeken ünlü çalıştırıcı, "Her alanda olduğu gibi başarıda da istikrar çok önemlidir. Sezon başından bu yana sakatlıklar ve cezalarla boğuştuk, zaman zaman kısıtlı kadroyla mücadele etmek zorunda kaldık. Tüm zorlukları karşılıklı güven duygusuyla aştık. Sorunları içimizde demokratik bir şekilde çözdük. Başarımız asla rastlantı değildir, inancın ve güvenin zaferidir" diye konuştu. 
     
Kaptan hocasını anlattı Hem baba, hem dostTayfur, Lucescu gibi teknik adam görmediğini söyledi, "Sorunları daima çözmesini bildi. Ceza yolunu tercih etmedi. Tüm takımın arkasında durdu" dedi 
     BEŞİKTAŞ'IN istikrar sembolü oyuncularından Kaptan Tayfur Havutçu, 100. yılda gelen şampiyonluğu ekip olayına bağladı. Teknik Direktör Mircea Lucescu'nun kaliteli bir hoca olduğuna dikkat çeken Tayfur Havutçu, "İnsan olarak mükemmelin ötesinde. Hem baba, hem arkadaş. İşini seviyor, takım içinde seviliyor, müthiş saygı duyulan bir isim. Teknik yönü ise herşeyin üzerinde. Bir rakibi bu kadar detaylı analiz eden teknik adam görmedim" dedi. 
     LUCESCU'NUN ligi ve rakipleri yakından tanımasının büyük avantaj olduğunu belirten Tayfur Havutçu, "Elbette her ailede sorunlar yaşanır. Bizde Ümraniye'de sorunlar yaşadık, gergin ortamlar oldu. Ne var ki Lucescu bu sorunlara farklı yaklaştı, ceza yolunu tercih etmedi. Oturduk, konuştuk, çözümler ürettik, hatalarımızı masaya yatırdık, sorunları birlikte aştık. Herkes düşüncesini söyledi, herkes haddini bildi" diye konuştu. 
     BAŞARININ temelinde yatan diğer bir faktörün ise karşıklıklı güven olduğuna dikkati çeken tecrübeli kaptan şöyle devam etti "Takımın teknik patronu Lucescu'dur. Yerine göre baba gibi davrandı, yerine göre de hesap sordu. En önemlisi güvendiği kişilerin hep arkasında durdu. Karşılıklı güven ortamı bizi böylesi anlamlı bir yılda şampiyonluğa taşıdı. Cezalar ve sakatlıklar en büyük handikapımız oldu. Forvette de büyük sıkıntılar yaşadık." 
     

</TEXT>
</DOC>
