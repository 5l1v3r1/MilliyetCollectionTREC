<DOC>
<DOCNO> 150127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yazar/bila.html </URL>
<DATE> 2003/04/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kerkük'te yönetim 
</HEADLINE>
<TEXT>

     Türkmenler bir yandan can ve mal güvenliklerini korumak için uğraşırken, bir yandan da Talabani liderliğindeki KYB'nin Kerkük'te kurmaya çalıştığı yönetime karşı siyasi mücadele içindeler. 
     Özmen'in verdiği bilgiye göre, Talabani, Kerkük'ün düşmesinden çok önce Kerkük'e ilişkin bir yönetim planı yaptı ve peşmergelerin Kerkük'e girmesiyle birlikte bunu uygulamaya koyuldu. Talabani'nin ABD askerleri gelinceye kadar yaptığı düzenlemeler içinde Kerkük'e vali ve belediye başkanı atadığı, ABD askeri geldikten sonra ilan ettiği sivil komisyon marifetiyle de atamalarını sürdürdüğü haber veriliyor. Örneği Kerkük'e sular idaresi müdürü, elektrik idaresi müdürü gibi görevliler atamış. 
     Peki bu sivil komisyon içinde Türkmenler var mı Bu atamalar geçerli mi 
     Özmen bu sorumuza şu karşılığı veriyor 
     - Biz bu komisyona isim bildirmedik. Çünkü, bu Talabani'nin kendi yönetimini kabul ettirme ve Kerkük'e hakim olma planının bir parçasıdır. Biz bu nedenle bu komisyonu reddettik ve bu tavrımızı da ABD'li yetkililere söyledik. 
     Özmen, bu gelişmeler üzerine Irak Türkmen Cephesi lideri Sanan Ahmet Ağa'nın, Kuzey Irak'ta ABD birliklerinden sorumlu General Henry Osman'la görüştüğü bilgisini verdi. Özmen'in aktardığına göre, General Osman, Sanan Ahmet Ağa'ya, Talabani'nin kurduğu yönetimin geçersiz olduğunu iletmiş. General Osman, Kerkük'te idarenin buradaki birliklerin komutanı ABD'li general olduğunu, Talabani komisyonunun yetkili olmadığını da bildirmiş. 
     Türkmenler, General Osman'ın verdiği yanıtlar nedeniyle biraz daha rahatlamış görünüyorlar. ABD askerlerinin Türkmen mahallelerinde devriye gezmeye başladığını bildiriyorlar ama bunu yeterli güvence olarak da görmüyorlar. Kendi olanaklarıyla güvenlik önlemi almaya çalışıyorlar. 
     Türkmenlerin beklentisi, Ankara'nın, Talabani, Barzani ve ABD üzerindeki baskısını sürdürmesi. Kerkük ve Musul'da Talabani ve Barzani'nin bir oldu bitti yapmasına izin verilmemesi. 
     
     







</TEXT>
</DOC>
