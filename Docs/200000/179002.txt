<DOC>
<DOCNO> 179002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur09.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi nikahsız hamileler yeşil kartla doğum yapamayacak 
</HEADLINE>
<TEXT>

     Kars Doğum ve Çocuk Bakımevi Hastanesi'nde, hamile olan ve nüfus kağıdında bekar görünen kadınlara, resmi olarak eşleri bulunmadığı için yeşil kartla doğum yaptırılamadığı, bu imkandan yararlanabilmesi için hamile kadının evlenmesi gerektiği belirtildi. 
     Kars Doğumevi Başhekimi Dr. Bahar Kulu, doğum yapmak için hastanelerine gelen kadınların yaklaşık yüzde 50'sinin yeşil kartlı olduğunu söyledi. 
     Ancak söz konusu kadınların bir kısmının yeşil kartlarında resmi olarak bekar göründüklerini anlatan Kulu, bu şekilde gelen ''bekar hamileler''i yeşil kart ile doğum yaptıramadıklarını ifade etti. 
     
     ORTADA BABA OLMALI 
     Kulu, bekar hamilenin hastanede yeşil kartını kullanarak doğum yapması için ortada babanın olması gerektiğini belirterek, aksi halde kadının, yeşil karttan yararlanamayacağını kaydetti. 
     Yeşil kartla doğum yapması için kadının öncelikle resmi olarak evli olmasının altını çizen Kulu, ayrıca kartın da kadının eşinin üzerine olması gerektiğini dile getirdi. 
     Ellerinde yeşil kartlarıyla gelen bekar anne adaylarına doğum yaptırtmak için ücret almaları gerektiğini anlatan Kulu, şöyle devam etti 
     ''Söz konusu kadınların maddi durumları da iyi değil. Ancak yeşil kartları geçersiz olduğu için bizim onlardan para almamız gerekiyor. Parayı ödeyemedikleri zaman biz de borçlarını ödemeleri için senet yapıyoruz. Bir kısmı da Sosyal Yardımlaşma ve Dayanışma'dan para alabiliyor.'' Kulu, bekar anne adaylarına yeşil karttan bu şekilde yararlanamayacağını, resmi nikah yaptırmaları gerektiğini anlattıklarını kaydederek, ''Bazı bekar hamile kadınlar, bu uyarımızın ardından yeşil karttan yararlanmak için daha hastanede yatarken nikah işlemlerini yaptırıyor'' dedi. 
     
     KART EŞİNİN ÜZERİNE OLMALI 
     Kars Sağlık Müdürü Dr. Türker Bahçeli de, resmi olarak bekar bir kızın anne ve babasının üzerine kayıtlı olduğunu söyledi. 
     Bahçeli, söz konusu kişinin bekar ama gebe olduğu zaman ise yeşil karttan yararlanması için resmi olarak eşinin olması ve yeşil kartın da eşinin üzerine yapılması gerektiğini vurguladı. Bahçeli, resmi olarak eşi bulunmayan hamile kadının doğum hastanesinde yararlanması için para ödemesi gerektiğini de sözlerine ekledi. 
     
</TEXT>
</DOC>
