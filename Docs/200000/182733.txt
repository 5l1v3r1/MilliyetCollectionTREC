<DOC>
<DOCNO> 182733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur19.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent Organizatörleri lanetliyorum 
</HEADLINE>
<TEXT>

     Şarkıcı Haluk Levent, Almanya'da terör örgütü PKK KADEK tarafından düzenlenen festivalde konser vermesine ilişkin olarak, ''Sanatçıları kullanan organizatörleri lanetliyorum'' dedi. 
     Balıkesir'in Burhaniye İlçesi'ndeki yazlık evinde tatilini geçiren Haluk Levent, gazetecilere yaptığı açıklamada, Gelsenkirchen kentinde verdiği konserden dolayı büyük üzüntü duyduğunu söyledi. 
     Birçok sanatçı gibi, 10 yıldır Almanya'da çeşitli konserler verdiğini ve bu konserlerin niteliğini bilemediğini ifade eden Levent, Almanya'daki organizasyona ilişkin şöyle konuştu 
     ''Son konser de öyleydi. Bizi aldılar kulise götürdüler. Çıktık şarkı söyledik. Dinleyicilerin ellerinde bayraklar vardı ve sallıyorlardı. Organizatörlerle konuştuk. Niye bizi zora sokuyorsunuz diye. Onlar da, insanların ellerinden bayrakları alamayacaklarını söylediler. Avrupa'da çok sayıda örgüt ve bayrak var. Bunların hepsini anlamıyor ve tanıyamıyorum. Konser anında tepki göstererek insanları galeyana getiremeyiz. Organizatörler tarafından kullanılıyoruz. Sanatçıları kullanan organizatörleri lanetliyorum.'' Haluk Levent, bundan sonra Avrupa'da vereceği konserlerin yerini ve organizatörleri iyi araştıracağını kaydetti. 
     
</TEXT>
</DOC>
