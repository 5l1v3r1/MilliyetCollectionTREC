<DOC>
<DOCNO> 170792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur30.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıda, yeni bir tezkere krizi mi var 
</HEADLINE>
<TEXT>

     AK Parti Grup Başkanvekili Salih Kapusuz, Irak'a asker gönderilmesi talebinde ''Ciheti askeriyenin görüşünün çok daha önemli olduğunu'' söyledi. 
     TBMM'de gazetecilerle sohbet eden Kapusuz, Irak'a asker gönderilmesi konusunda Türkiye'nin iradesinin netleşmesinin önemli olduğunu belirterek, bunun tespitinden sonra prosedürde sorun yaşanmayacağını kaydetti. Hükümet'in konuyu henüz müzakere etmediğini vurgulayan Kapusuz, ''Bu taleple ilgili olarak ciheti askeriyenin bu konudaki düşünceleri çok daha önemli'' görüşünü ifade etti. 
     Hükümet'in bu konuda bir karara varmasının ardından gereğinin yapılacağını kaydeden Kapusuz, Süleymaniye olayından sonra bu yönde bir tezkerenin TBMM'den geçmesinin zor olup olmayacağı sorusuna, şu karşılığını verdi 
     ''Bu konuda Hükümet iradesini hangi istikamette koyarsa, o yönde karar çıkar. Şekli olarak yapılacak işler ayrı... Zamanlama yapılır. Bunlar öyle çok hızlı verilecek kararlar da değil, hassas bir konu. Görev yapması istenen askerin yaklaşımı nedir, devlet olarak buna nasıl bakıyoruz ve Hükümet de konunun nasıl yapılmasını istiyor Bunlar kesinleşmeden konuşmak doğru olmaz. Hükümet cenahında yapılan bir çalışma varsa bilmiyoruz. Ayrıca, bize intikal eden bir şey de yok. Bildiğimiz, basına da yansıdığı kadarıyla sadece ABD'lilerin asker talebi...'' Kapusuz, bir soru üzerine, konunun Meclis gündeminde olmadığını belirtti. Asker gönderilmesi konusunda TBMM'den geçen tezkerenin yeterli olup olmadığı sorusuna Kapusuz, ''Asker göndermek konusunda 6 ay süreyle çıkarılmış bir tezkere var. Ama talep edilen süreyle ne kadar örtüşüyor bilemem. Türkiye böyle bir karar verir mi, verirse ne kadar süreyle düşünülür, Türkiye tek başına mı isteniyor Bunların hiçbiri bilinmiyor. Bunlar netleşmeden asker göndermeyi konuşmak doğru değil'' karşılığını verdi. 
     
</TEXT>
</DOC>
