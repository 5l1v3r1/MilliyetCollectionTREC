<DOC>
<DOCNO> 151687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo48.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Benimle ilgili haberlere artık son verilsin 
</HEADLINE>
<TEXT>

     Ankara Şoförler Odası Başkanı Ahmet Çiçek ve yönetim kurulu üyeleri, Gençlerbirliği Kulübü'ne moral ziyaretinde bulundu. 
     Kulüp Başkanı İlhan Cavcav ve Teknik Direktör Ersun Yanal ile biraraya gelen şoförler, Trabzonspor ile yarın yapılacak Türkiye Kupası finali öncesi kırmızı-siyahlılara moral vermek amacıyla bu ziyareti gerçekleştirdiklerini belirtirken, futbolcular için getirdikleri 2 tepsi baklavayı kulübe teslim ettiler. 
     Başkan Cavcav, halkla bütünleşen bir topluluğun Gençlerbirliği'ne destek vermesinin mutluluk verici olduğunu belirterek, ''Desteğinizle İstanbul dükalığına son vereceğiz'' dedi. 
     
     YANAL'DAN TRANSFER SÖYLENTİLERİNE CEVAP 
     Kendisi hakkında, özellikle basın yayın organlarında Fenerbahçe ile anlaştığı yönündeki haberlerin Gençlerbirliği Kulübü'ne büyük zarar verdiğini belirten Teknik Direktör Ersun Yanal, ''Hiç kimse ile transferimi konuşmadım'' dedi. 
     Trabzonspor ile yapacakları, kendileri açısından çok önemli bir final maçının motivasyonu ve gururu içinde olduklarını ifade eden Yanal, ''Futbol kariyerimdeki ilk kupa finalime çıkıyorum. Futbolcularımın da bunu hak ettiğini ve bu olayı anlamlandıracaklarını düşünüyorum. Kupayı almamız lig için de büyük bir moral ve motive kaynağı olacak. Benimle ilgili haberlere artık son verilmesi lazım. Gençlerbirliği ile 3 yıllık sözleşmem var ve bunun irdelemesini yapmayalım'' diye konuştu. 
     
     SAMET AYBABA UNSURU 
     Kulüp Başkanı İlhan Cavcav ise yarın kupa finalinde karşılaşacakları Trabzonspor ile Gençlerbirliği'nin ligin en iyi futbol oynayan ekipleri olduğuna dikkati çekerek, ''Finaldeki tek dezavantajımız Teknik Direktör Samet Aybaba'' dedi. 
     Geçen sezon Gençlerbirliği'ne kupayı kazandıran Aybaba ile bu sefer yine finalde, ancak rakip olarak karşılaşmalarının kaderin bir cilvesi olduğuna işaret eden Cavcav, ''İki takımın da iyi futbol oynayacağını düşünerek, Antalya seyircisini karşılaşmaya davet ediyorum. İyi oynayan ve hak eden kazansın'' diye konuştu. 
     Cavcav, Teknik Direktör Yanal ile ilgili olarak basında çıkan haberlere ilişkin de şunları söyledi 
     ''Gençlerbirliği Kulübü'ne, Başbakan veya başka yerden hiçbir öneri gelmedi. 2 yıllık mukavelemiz daha var ve Yanal'ı hiçbir yere vermek niyetinde değiliz. Ayrıca, Başbakan Erdoğan'ın böyle bir ifade kullandığına inanmıyorum. Bu tip haberler hem Fenerbahçe'ye, hem Gençlerbirliği'ne, hem de ülkeye zarar verir.'' 
     





</TEXT>
</DOC>
