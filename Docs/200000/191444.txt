<DOC>
<DOCNO> 191444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur08.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı gerçek Atatürk'ü yabancı yazarlar daha iyi yazdı .. 
</HEADLINE>
<TEXT>

     Dokuz Eylül Üniversitesi DEÜ Atatürk İlkeleri ve İnkılap Tarihi Enstitüsü Müdür Yardımcısı Yrd. Doç. Dr. Kemal Arı, Türkiye Cumhuriyeti'nin Kurucusu, Ulu Önder Atatürk ile ilgili biyografi çalışmalarının, yabancı yazarlarca daha iyi yapıldığını söyledi. 
     ''O'nu tanıma yolunda yaptıklarımız ne kadar yeterli'' sorusuyla bu konuda bir tartışma başlatan Yrd. Doç. Dr. Arı, şunları kaydetti 
     ''Batı ülkelerinde kişiler ve kurumlar, büyük tarihsel kişiliklerini tanıma yolunda, önemli bilimsel çalışmalar yapmakta, bu çalışmaların içinde biyografiler önemli bir yer tutmaktadır. Atatürk'ü çok sevdiğimizi söylediğimiz Türkiye'de, onca araştırma enstitüleri, üniversiteler, dernekler gibi kurumlar olmasına karşın, dört başı mamur bir Atatürk biyografisi bile yazılamamıştır. Ludwig, Lord Kinros, Mango, Mac Fie ve Villalta gibi yabancı yazarlar, Atatürk'ün hayatını bizden daha iyi anlatmışlardır.'' Arı, Ata'sını tanımak amacıyla O'nun için yazılan biyografilere yönelecek Türk çocuklarının, kütüphane raflarında İngiliz, Fransız, hatta Arjantinli yazarların eserlerini bulacaklarını, yabancıların yazdığı kadarıyla ve onların anladıkları biçimiyle öğrenmek zorunda kalacaklarını belirtti. 
     
     ROMANTİK ÜSLUPLA YAZILAN TEK ADAM DIŞINDA... 
     Bu yazarların içinde, Harold Armstrong'un önyargılar ve karalamalarla dolu Bozkurt adlı kitabının da bulunduğunu kaydeden Kemal Arı, sözlerini şöyle sürdürdü 
     ''Şevket Süreyya Aydemir'in Tek Adam adlı üç ciltlik yapıtı dışında, ne yazık ki, doyurucu bir Atatürk biyografisi yok. Türk kültür yaşamı içinde, çok önemli ve saygı duyulan bir kişilik olan Aydemir'in, çalkantılı bir hayatı olmuş, turancılıktan, sosyalizme, sosyalizmden, Kemalizme kadar uzanan çok geniş bir yelpazede fikirleri ve ideolojik yaklaşımları değişmiştir. Gazeteci diliyle ve romantik bir üslupla yazılan bu kitabı da iyi ki, Şevket Süreyya Aydemir kaleme almış. Bu kitaptan ve bir iki basit deneme çalışma dışında, bir Türk tarafından yazılan elle tutulur başka yapıt bulunmuyor.'' Bunun büyük bir eksiklik olduğunu dile getiren Yrd. Doç. Dr. Arı, Türk kültür dünyasının, bu konuda ''sınıfta kaldığını'' savundu. Arı, ''Eğer yabancıların Atatürk gibi bir lideri olsaydı, sırf hayatını anlatan yüzlerce kitap yazmış olurlardı'' dedi. 
     Atatürk hakkında yazılan biyografi niteliğindeki eserlerin başlıcalarını, Lord Kinross, A.L. Macfie, Andrew Mango, Emil Ludwig ve Jorge Blanco Villalta'nın ''Atatürk'' adını verdikleri kitapları oluşturuyor. 
     
</TEXT>
</DOC>
