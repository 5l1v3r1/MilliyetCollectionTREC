<DOC>
<DOCNO> 183600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko05.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı ihracatçının "kur" sıkıntısı... 
</HEADLINE>
<TEXT>

     Marks Spencer, Nike, Schlafgut, Zara, Gap, Banana Republic ve Sara Lee gibi dünyaca ünlü markalara üretim yapan Yeşim Tekstil A.Ş.'nin Genel Müdürü Şenol Şankaya, zararına satış yaptıklarını ve şirketlerin pazar kaybetmemek için sermayelerini tükettiğini ifade ederek, ''KOBİ'ler sipariş almamaya başladı. Bu siparişler Hindistan, Mısır ve Uzak Doğu ülkelerine kaydı ve kaymaya devam ediyor'' dedi. 
     Şankaya, ABD Doları kurunun, 1 milyon 370 bin lira seviyelerine kadar gerilediğine dikkat çekerek, TL'nin geçen yılın mart ayına göre yüzde 23 daha değerli olduğunu belirtti. 
     Bunun yanı sıra, yüksek enerji fiyatları, SSK primleri, işçi ücretleri ve vergilerin hazır giyim ve tekstil sektörünün rekabet gücünü kırdığını kaydeden Şankaya, ''Kimse bu yükü kaldıramıyor. Mevcut şartlarda sektör ne kadar gider bilmiyoruz. Biz de şaşkın gözlerle izliyoruz'' görüşünü dile getirdi. 
     Şankaya, sektörün geleceğine yönelik belirsizliklerin arttığını, mevcut durumun daha fazla devam edemeyeceğini anlatarak, şu görüşleri savundu 
     ''Zararına satış yapıyoruz. 20 yılda kazandığımız pazarı kaybetmemek için sermayemizi yiyip bitiriyoruz. Tabi, bu ne kadar daha devam eder Orası merak konusu. KOBİ'ler sipariş almamaya başladı. Bu siparişler Hindistan, Mısır ve Uzak Doğu ülkelerine kaydı ve kaymaya devam ediyor. 
     Olumsuzluk özellikle Ağustos'un ikinci yarısında hissedildi. Eylül sonrası tablonun daha kötü olacağı görülüyor. Bu şarlarda ihracatçının 2004'e nasıl çıkacağını çok merak ediyoruz. Maliyetlerde indirim değil, artış var. Dolar 1 milyon 370 bine indi. İşçilik, enerji zamları kambur olarak duruyor. Dolayısıyla, ekim ve kasım ayları çok riskli. Korkarım ki önümüzdeki aylarda işçi çıkarmalar ivme kazanacak.'' Şankaya, ''Dolar kuru, 1 milyon 600-1 milyon 700 bin seviyelerinde kalsaydı, sektör aylık yüzde 40 oranında ihracat artışını kolaylıkla yakalayabilirdi'' derken, mevcut durumun devamı halinde, bugünkü seviyelerin dahi aranacağını dile getirdi. 
     Ayakta kalabilmek için çok sayıda fabrika ve atölyenin kayıtdışına yöneldiğini anlatan Şankaya, Yeşim Tekstil olarak her alanda tasarrufa giderek mücadele ettiklerini söyledi. 
     Şankaya, ülke genelinde 25 tedarikçi firma ile çalıştıklarını ve kendilerinden yüzde 20-25'e varan oranlarda indirimler talep ettiklerini kaydederek, buna rağmen, fiyat tutturmakta zorlandıklarını vurguladı. 
     Yıl sonu itibariyle yüzde 20'lik artışla 240 milyon dolar ihracat hedeflediklerini belirten Şankaya, ''Bu olumsuz şartlar olmasaydı, yüzde 20'lik büyümeyi rahatlıkla yüzde 35'e çıkarabilirdik'' dedi. 
     
</TEXT>
</DOC>
