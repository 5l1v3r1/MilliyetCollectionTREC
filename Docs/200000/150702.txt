<DOC>
<DOCNO> 150702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun39.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de ilk silahlı yolcu uçağı pilotları sefere hazırlanıyor 
</HEADLINE>
<TEXT>

     ABD'de terörle mücadele eğitimlerini tamamlamak üzere olan ilk grup yolcu uçağı pilotu, bellerinde yarı otomatik tabancalarıyla uçuşa hazırlanıyor. 
     Federal hükümetin Glynco'daki eğitim merkezinde verilen eğitimin yarın tamamlanmasının ardından 46 pilot Pazar günü ilk seferlerine çıkacak. 
     Ulusal Güvenlik Komitesi'nde yer alan emekli Kaptan Pilot Steve Luckey, eğitimlerini tamamlamak üzere olan pilotlar için, ''Dövüşüyorlar ve ateş ediyorlar. Çakı gibi oldular'' dedi. 
     Amerikan Kongresi nezdinde pilotların silah taşımaları için lobi yapan ve bunda başarılı olan Luckey, yoğun silah ve yakın dövüş eğitiminin ardından pilotların her yerlerinin yara bere içinde kaldığını, bazılarının hafif şekilde sakatlandığını, ancak hepsinin pilot kabinini koruyacak düzeyde eğitim aldıklarını belirtti. 
     Terörle mücadele uzmanları, programa seçilen pilotların çoğu için bu eğitimin yabancı olmadığını, çünkü bunların güvenlik gücü ya da ordu kökenli olduklarını ifade ederken, bazılarınınsa ilk kez silah kullandıklarını kaydettiler. 
     Bir sonraki eğitim programının Temmuz ayı ortasında başlatılması öngörülüyor. Ülkedeki pilotların 3'te 1'ine denk gelen yaklaşık 30 bin pilotun 5 yılda, uçakta silah taşır hale gelmeleri planlanıyor. 
     





</TEXT>
</DOC>
