<DOC>
<DOCNO> 199597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur13.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı Prof.Gürüz'ün görev süresi Cuma günü sona eriyor 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Kemal Gürüz'ün görev süresi, 5 Aralık 2003 Cuma günü sona erecek. 
     Prof. Dr. Gürüz, Cumhurbaşkanı kontenjanından YÖK üyeliğine seçildiği için Prof. Dr. Gürüz'ün yerine üyeliğe getirilecek kişi de doğrudan Cumhurbaşkanı'nca atanacak. 
     8 yıldır YÖK Başkanlığı'nı yürüten Prof. Dr. Gürüz, ODTÜ'de öğretim üyesiyken bu göreve ilk kez 1995 yılında atanmıştı. Prof. Dr. Gürüz, 5 Aralık 1999'da aynı göreve ikinci kez getirilmişti. 
     YÖK'te şu anda, Prof.Dr. Kemal Gürüz'ün dışında, Prof.Dr.Aybar Ertepınar, Bener CORDAN, Prof. Dr. Barbaros Günçer, Prof.Dr. Tahsin Kesici, emekli Hava Korgeneral Erdoğan Öznal, Prof. Dr.Tuğmaç Sayraç, Tevfik Altınok, Prof. Dr. Ramazan Arslan, Prof. Dr. Ülkü Azrak, Prof. Dr. Aysel Çelikel, Özgün Ökmen, Prof. Dr. Öktem Vardar, Prof. Dr. Alpaslan Işıklı, Prof. Dr. Ali Ekrem Özkul, Prof. Dr. Ömer Faruk Batırel, Prof. Dr. Selçuk Öztek, Prof.Dr. Şevket Ruacan, Prof. Dr. Süleyman Sağlam, Prof. Dr. Türkan Saylan ve Prof. Dr. Burhan Şenatalar görev yapıyor. 
     Bu arada, Üniversitelerarası Kurul kontenjanından görev yapan ve görev süresi 14 Kasım'da sona eren Prof. Dr. Köksal Baloş'un yerine henüz atama yapılmadı. 
     
     NASIL ATANIYOR 
     Yükseköğretim Kanunu'na göre, YÖK Genel Kurulu Cumhurbaşkanı'nca, rektörlük ve öğretim üyeliğinde başarılı hizmet yapmış profesörlere öncelik vermek suretiyle seçilen 7, Bakanlar Kurulu'nca üst düzeydeki devlet görevlileri veya emeklileri arasından seçilen 7, Genelkurmay Başkanlığı'nca seçilen 1 ve Üniversitelerarası Kurul'ca, kurul üyesi olmayan profesör öğretim üyelerinden seçilen 7 olmak üzere toplam 22 kişiden oluşuyor. 
     Bakanlar Kurulu, Genelkurmay Başkanlığı ve Üniversitelerarası Kurul'ca seçilen adayların üyeliği, Cumhurbaşkanı'nın onayıyla kesinleşiyor. 
     Cumhurbaşkanı, genel kurul üyeleri arasından 4 yıl süreyle bir başkan seçiyor. Kanun ve yönetmelik hükümleriyle Yükseköğretim Genel Kurulu ve Yürütme Kurulu kararlarının uygulanmasından sorumlu olan başkan, seçimi kurula verilen akademik personelin ve diğer kişilerin atamalarını yapıyor. 
     
</TEXT>
</DOC>
