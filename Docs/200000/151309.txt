<DOC>
<DOCNO> 151309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun15.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Safranbolu, Japon çizgi romanına mekan oldu.. 
</HEADLINE>
<TEXT>

     Karabük'ün tarihi evleriyle ünlü şirin ilçesi Safranbolu, Japonya'da ''Manga'' adı verilen ve özellikle gençler arasında büyük ilgi gören çizgi romanlardan birine mekan oldu. 
     Eserleri Japonya'da sevilerek okunan ve ödüller kazanan manga yazarı Chie Shinohara'nın kaleme aldığı, baş kahramanları Japon kızı Erina ile Alp isimli Türk genci olan macera türündeki ''Şafak Aslanı'' isimli manganın ilk bölümü yayınlandı. 
     Türkiye hayranı olan Shinohara, 7 yıl boyunca yayınlanarak bir rekora imza atan ve toplam 11 milyon satan, Hititleri konu alan ''Kızılırmak Kıyısında'' isimli çizgi romanıyla Japonya'da ''En İyi Manga'' ödülünün sahibi. 
     Shinohara, A.A muhabirine yaptığı açıklamada, bu çizgi romanın geçen yıl sona ermesinin ardından, yine Türkiye'yi konu alan bir başka eser yaratmak amacıyla tarihi evlerine büyük ilgi duyduğu Safranbolu'da incelemeler yaptığını söyledi. Daha önce birkaç kez ziyaret ettiği Safranbolu'yu son ziyaretinde çizgi romanı için çalışmalar yaptığını anlatan Shinohara, ''Şafak Aslanı'nı çizerken Türkiye'nin güzellerini Japonlara aktarmak istedim. Umarım bunda başarılı olurum'' diye konuştu. 
     Shinohara, ''Şafak Aslanı''nı, çok sevdiği macera ve gerilim türünde çizmeyi tercih ettiğini belirterek, yeni çizgi romanının kaç bölüm devam edeceğine henüz karar vermediğini söyledi. Shinohara, ''Şafak Aslanı''nın, dergi olarak yayınının sona ermesinin ardından, kitap haline getirileceğini bildirdi. 
     
     ''ANADOLU'DA KAYBOLMAK'' 
     ''Şafak Aslanı''nın kapağındaki, İngilizce ''Anadolu'da Kaybolmak'' ve Japonca ''Erina'nın Gerilimli Gezisi Başlıyor'' başlıkları ile padişah tuğralı ilginç bir Türk takısı dikkat çekiyor. 
     Mangada, Erina İzumi adındaki bir Japon kızı, evine gelen Japon polisinden, ağabeyi Takashi İzumi'nin, bir cinayetin şüphelisi olarak Türkiye'de polis tarafından arandığını öğrenir. 
     Takashi İzumi, 2 yıl önce, Afganistan ve Irak'tan Türkiye'ye akın eden çok sayıda mülteciye yardım etmek üzere, yeni işe başladığı şirketteki görevini bırakarak, İstanbul'a bir yardım kuruluşuna bağlı olarak çalışmaya gitmiştir. Fakat kendisi gibi yardım kuruluşunda görevli Mihail Shimkin adlı bir Rus'un öldürülmesinden dolayı Türk yetkilileri tarafından şüpheli olarak aranan Takashi ortadan kaybolmuştur. 
     ''Hürriyet'' adlı yardım kuruluşunun temsilcisi Sean Sinclair, Japonya'ya gelerek Erina'yı ziyaret eder ve birlikte Türkiye'ye gitmeye ikna eder. Kendisiyle aynı organizasyonda çalışan Takashi'nin suçsuz olduğuna inanan Sinclair, Erina'nın Türkiye'ye gittiğini duyan ağabeyinin ortaya çıkacağını ve aklanması için fırsat doğacağını düşünmektedir. Erina, Sinclair ile birlikte İstanbul'a doğru yola çıkacağı sırada Takashi'den mektup alır. Mektup içinde bir muska kolye de bulunmaktadır. Erina, muska kolyenin Safranbolu imalatı olmasından dolayı, Takahashi'nin bu ilçede olabileceğini düşünür. Erina, bu varsayımla ağabeyine bir an önce kavuşmak için tek başına Safranbolu'ya doğru yola çıkar. Ancak, takip edildiğini farkeden Erina, kaçan birinin ardından koşar. Tam o sırada ağabeyine Japonya'yı terk ederken hediye ettiği muskayı yerde bulur. Ağabeyinin yakınlarda bir yerde olduğunu düşünür. Düşüren kişinin ardından koşarken ka fasına vurularak bayıltılır. Boş bir kulübeye atılır ve kulübe ateşe verilir. Erina kurtulmak için çırpınırken, Takashi ile aynı yardım kuruluşunda çalışan Alp adlı bir Türk genci aniden ortaya çıkar ve onu kurtarır. Erina şaşırmıştır. Alp acaba düşmanı mı yoksa dostu mudur 
     ''Şafak Aslanı''nın ilk sayısı, gelecek ayki bölümde Erina'nın macerasının süreceği belirtilerek sona eriyor. 
     Mangada, Erina'nın macerası okuyucuya aktarılırken, İstanbul'un eşsiz güzellikleri, Asya ile Avrupa'yı bağlayan bir köprü olması, kentin tarihi dokusu ve boğaziçi mükemmel çizgilerle yansıtılıyor. 
     Bu arada, çizgi romanın kapağında, okuyucular arasından başvuran 5 kişiye Erina'nın taktığı Türk işi kolyenin hediye edileceği duyurusu da yer alıyor. 
     





</TEXT>
</DOC>
