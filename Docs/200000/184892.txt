<DOC>
<DOCNO> 184892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy04.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saylan, Gürüz'ün istifasını istedi 
</HEADLINE>
<TEXT>

   YÖK'ün tasarıya şartlı destek vereceği kararının alındığı toplantıda üye Türkan Saylan, "Gerginliğin asıl nedeni Gürüz" dedi 
   BAHAR ATAKAN 

   
   Yükseköğretim Genel Kurulu, yaptığı ılımlı açıklamayla Erdoğan'ın rektörlere "edepsiz" demesiyle yükselen tansiyonu düşürdü ve Yükseköğretim Kanunu Tasarı Taslağı'na şartlı destek vereceğini bildirdi. Kurul, YÖK Başkanı Kemal Gürüz'ün rahatsızlığı nedeniyle Başkan Vekili Bener Cordan başkanlığında 5 saat süren bir toplantı yaptı. Kurulun oybirliğiyle aldığı kararı duyuran Cordan şöyle konuştu "Başta YÖK olmak üzere Üniversiteler Arası Kurul'un başlattığı sürecin devamına ve desteklenmesine karar verildi. Uzlaşmayla tasarının çıkarılması sağlanmalı. Bunun için ödenek ve kadro sıkıntıları bir an önce giderilmeli. Olumlu sonuca ulaştırılmak isteniyorsa huzurlu ortam sağlanmalı. Olumsuz davranışlardan kaçınılarak, olumlu ortamın oluşturulmasına katkı sağlanması çok önemli." Kurul'da Gürüz'ün istifasını isteyen üye Türkan Saylan ise, "Gerginliklerin baş nedenlerinden biri Gürüz. Başkanın istifası için önerimi verdim gelmeyince şaşırdım" dedi. 26 fakülteye dekan atamasının yapıldığı Kurul'un çok rahat geçtiğini belirten Saylan, Erdoğan'ın açıklama-larını da talihsizlik olarak niteledi. 
   
   Başdanışman Dinçer arabulucu olacak    ABDULLAH KARAKUŞ 

   Başbakan Erdoğan'ın Başdanışmanı Prof. Dr. Ömer Dinçer, hükümetle rektörler arasında başlayan kavgada ve YÖK tasarısının tamamlanmasında arabulucu olacak. Geçmişte başta Marmara Üniversitesi olmak üzere birçok üniversitede öğretim üyeliği yapan Dinçer'e, YÖK tasarısının bitirilmesinde inisiyatif verilecek. Kamu Yönetimi Reformu ile Düzenleyici ve Denetleyici Kurumların Kuruluş ve Görev Esasları Hakkındaki Kanun tasarılarının hazırlanması çalışmalarını yöneten Dinçer, YÖK tasarısı kapsamında öğretim üyeleriyle görüşecek. 
   Çeşitli üniversitelerde yönetim, organizasyon ve örgütsel davranış konularında ders veren Dinçer, bir süre önce Erdoğan'ı personel seçimi konusunda uyarmıştı. 
   
   
</TEXT>
</DOC>
