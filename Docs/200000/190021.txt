<DOC>
<DOCNO> 190021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/guncel/gun20.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Diyanet'in fitre bedeli 3.5 milyon    OKTAY ENSARİ DHA 

   Diyanet İşleri Başkanlığı Din İşleri Yüksek Kurulu, müftülüklere bir yazı göndererek, Ramazan'da oruç tutamayanlar için ödeyecekleri fitre miktarını en az 3.5 milyon lira olarak belirledi. Kayseri İl Müftüsü Necmettin Nursaçan, sağlık sorunu olduğu için oruç tutamayanların fakir veya muhtaç kişilere daha önce kendi inisiyatiflerine göre ödeme yaptığını ve Din İşleri Yüksek Kurulu'nun farklı uygulamaları ortadan kaldırmak için fitre miktarı belirlemeye başladığını söyledi. 
   'FAZLA DA OLABİLİR' 
   Geçen yılki miktarın 3 milyon lira olduğunu hatırlatan Nursaçan, isteyenlerin belirlenen rakamın üstünde de ödeme yapabileceğini belirterek, "Fitre miktarında en az iki öğün yemek göz önüne alınmıştır" dedi. Nursaçan, kalp, şeker ve tansiyon gibi kronik sağlık sorunu bulunanların oruç tutmalarının sakıncalı olduğunu da belirterek, "Birçok hasta, sağlığı bozuk olduğu halde oruç tutmakta ısrar ederek vücudunu zora sokmaktadır. Doktorun oruç tutmasında sakınca bulduğu kişiler, günlük fitre vererek bu dini vecibeden muaf olabilir" diye konuştu. 
   
   İnşaat duvarı çöktü 1 ölü    ANKARA'da bir inşaatın istinat duvarı çöktü. Göçük altında kalan bir işçi yaşamını yitirdi. Başkent Etlik Şafaktepe Mahallesi 92. Sokak 26 numaradaki inşaatın temel çalışması için kazı yapan işçilerden Ali Okuz 44 , çöken istinat duvarının altında kalarak hayatını kaybetti. 5 çocuk babası Okuz'un cesedi, itfaiye ekiplerinin bir saate yakın çalışmasıyla göçük altından çıkarıldı. İnşaatın kazı çalışmasını yapan kepçe operatörü ise gözaltına alındı. 
   
   Genç kızı bıçaklayıp cepini çaldılar    İSTANBUL Edirnekapı'da surların yakınındaki boş bir arazide önceki akşam Yasemin Bakoğlu isimli genç bir kız, vatandaşlar tarafından ağır yaralı olarak bulundu. Hastaneye kaldırılırken kan kaybından ölen 23 yaşındaki Bakoğlu'nun 11 yerinden bıçaklandığı tespit edildi. Tecavüze uğramadığı anlaşılan genç kızın sadece cep telefonunu çalan saldırganların yakalanması için operasyon başlatıldı. 
   
   Bingöl'de çatışma 1 terörist vuruldu    BİNGÖL'de güvenlik güçlerinin düzenlediği operasyonda PKK KADEK'li bir terörist öldürüldü. Bir ihbarı değerlendiren Bingöl İl Jandarma timleri, Bingöl ile Karlıova arasında bulunan Karacehennem Ormanları'nda önceki gece 01.00 sıralarında operasyon düzenledi. Jandarmanın "teslim ol" çağrısına teröristler ateşle karşılık verdi. Çıkan çatışmada bir PKK'lı törerist öldürüldü. Yaralandığı tahmin edilen üç terörist ise, karanlıktan yararlanarak kaçtı. 
   
   İstanbul'da 5 PKK'lı yakalandı    ZEYTİNBURNU'nda PKK KADEK'e yönelik gerçekleştirdiği operasyonda, örgüt adına patlayıcı atma ve korsan gösteri düzenleme eylemlerine karıştıkları öne sürülen 5 kişi yakalandı. Bu kişilerin, Telsiz Mahallesi'ndeki bir bankanın otomatik para çekme makinesine 8 Ekim 2003'te patlayıcı madde atma ile üç ayrı korsan gösteri eylemlerine karıştıkları öne sürüldü. Örgüt üyelerinin evlerinde yapılan aramada da bol miktarda örgütsel doküman ele geçirildiği belirtildi. 
   
   Fidyecilere 36'şar yıl hapis cezası    KARTAL'da fidye amacıyla işadamı Mahmut Kesen'in Can 14 ve Canan Kesen 9 isimli çocuklarını kaçırdıkları iddiasıyla yargılanan Serkan Bozkuş ve Erdal İspirli dün Kartal 1. Ağır Ceza Mahkemesi'nde hakim karşısına çıktı. Çocukları fidye için kaçırmadıklarını belirten Bozkuş ve İspirli, "şahsi hürriyeti bağlayıcı muvakkat cezaların birleştirilmesi halinde tatbik edilecek cezanın ağır hapiste 36 yılı geçemeyeceği" hükmü uyarınca 36'şar yıl hapis cezasına çarptırıldı. 
   
   Ortadoğu'da nefes kesen bir macera    YAZAR Yazar Bülent Ruscuklu'nun, Ortadoğu'daki bir operasyonu konu alan "Casuslar Savaşı" adlı kitabı Bulut Yayıncılık tarafından yayımlandı. Geçtiğimiz günlerde raflarda yerini alan "Casuslar Savaşı", kaynayan kazan Ortadoğu'daki bir operasyonu konu ediniyor. Türkiye-Suriye ilişkilerinin en gergin olduğu zamana denk düşen olaylar, Suriye'de bir darbeyle iktidarın değişmesi üzerine başlıyor. Yazar, Türkiye'nin, yeni oluşumun kendisine zarar vereceğine ilişkin istihbaratın ışığında duruma müdahalesinin öyküsünü anlatıyor. 
   
   'Dur' ihtarına ateş açıldı    Mardin'in Derik ilçesi Kovalı köyü yakınlarında 13 Ekim'de meydana gelen çatışmaya ilişkin tartışmalar sürüyor. Yaralanan beş köylüden Ramazan Demir'in yaşamını yitirmesine neden olan olay konusunda, İnsan Hakları Derneği temsilcileri, "Çatışma olmadığı, evlerine dönen insanların üzerine ateş açıldığı" açıklamasını yapmıştı. Bağbozumu nedeniyle gece geç saatlere kadar arazide çalıştıkları belirtilen köylülere ateş açıldığı yolunda jandarmayı suçlayıcı açıklamalara dikkat çeken askeri yetkililer ise, şunları söylediler 
   "Askeri birliklere pusu kurulduğu istihbaratı üzerine önlem alınmıştı. Tarladan dönen köylüleri taşıdığı öne sürülen minibüs, gece yarısına doğru pusuya karşı önlem alan güvenlik güçlerinin konuşlandığı bölgeden geçerken 'Dur' ihtarı yapıldı. Köylüler genellikle gece yarısından çok önce tarladan döndükleri için minibüs kontrol edilecekti. Ancak 'Dur' ihtarının ardından minibüsün olduğu taraftan ateşlenen silah nedeniyle karşı ateş açıldı." 
   
   
   
</TEXT>
</DOC>
