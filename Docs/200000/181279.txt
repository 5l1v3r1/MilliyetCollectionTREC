<DOC>
<DOCNO> 181279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko24.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan TL'den 6 sıfır atacağız 
</HEADLINE>
<TEXT>

     Maliye Bakanı Kemal Unakıtan, Ağustos sonu itibarıyla konsolide bütçe giderlerinin 92.1 katrilyon lira, konsolide bütçe gelirlerinin 63.6 katrilyon lira ve faiz dışı fazla tutarının da 15.5 katrilyon lira olduğunu açıkladı. Bakan Unakıtan, TL'den 6 sıfır atılması için çalışmaların da başladığını belirtti. 
     Unakıtan, Ocak-Ağustos dönemine ait bütçe uygulama sonuçları ve kamu sosyal tesislerinin satışı ile ilgili bilgi vermek üzere düzenlediği basın toplantısında, son zamanlarda bu rakamlar üzerinde bazı yanlış analizler yapıldığını gördüğünden dolayı bu toplantı düzenlendiğini bildirdi. 
     Bakan Unakıtan, hükümetin en önemli politikasının açıklık olduğunu, bütün rakamları toplumla paylaştıklarını ve bundan sonra da paylaşarak götürmek istediklerini ifade ederek. ''Yani biz geniş katılımcı politikalarımıza devam etmek istiyoruz, bu en önemli hedeflerimizden bir tanesi'' dedi. 
     
     TL'DEN 6 SIFIR ATILMASI 

     Toplantıda, 2003 yılı bütçesinin hedefleri konusunda da hatırlatma yapan Unakıtan, gelirlerin 100.8 katrilyon lira, toplam bütçe giderlerinin de 145.9 katrilyon lira olarak bağlandığını, faiz dışı bütçe fazlasını da 2003 yılı sonu itibarıyla 20.3 katrilyon lira olarak hedeflendiğini kaydetti. 
     Bakan Unakıtan, Ağustos sonu itibarıyla gerçekleşen uygulamalar konusunda ise şu bilgileri verdi 
     ''2003 yılı Ağustos sonu itibarıyla konsolide bütçe giderleri 92.1 katrilyon lira oldu. Gelirler ise 63.6 katrilyon lira. Yani hedef sene sonunda 100.8 idi, bunun 63.6 katrilyon lirası gerçekleşmiş oluyor. 
     Yine Ağustos ayı sonunda bütçe faiz dışı fazla tutarı 15.5 katrilyon liradır. Ağustos sonunda 5 katrilyon 35 trilyon lira olarak gerçekleşen faiz dışı fazla bugüne kadar ulaşılan en yüksek tutardır. Faiz dışı fazlada bugüne kadar en yüksek tutar Ağustos ayında gerçekleşti. İlk yedi aylık dönemde 10.4 katrilyon lira olan faiz dışı fazla Ağustos sonu itibarıyla 15.5 katrilyon liraya ulaştı.'' 
Bakan Unakıtan, TL'den sıfır atılmasıyla ilgili olarak da, "2004 sonunda TL'den altı sıfır atmak için çalışmaları 15 ay öncesinden başlatmak lazım. Teknik çalışmaları başlattık" dedi. 
     
     ANORMAL DURUM YOK 

     Bakan Unakıtan, faiz dışı fazlaya bakarak, Ağustos ayında harcamalar kısıldı, orada güzel katı bir fren yapıldı, ondan dolayı da bu faiz dışı fazlayı da yakaladı şeklinde bir düşünceye girilmemesini özellikle belirtmek istediğini ifade etti. 
     Unakıtan, şunları kaydetti 
     ''Bu faiz dışı fazla, birden bire meydana gelen bir husus değil. Gelirlerin de harcamaların da aylar itibarıyla kendilerine göre eğrileri var. Bazı aylarda vergiler daha fazla toplanıyor, bazı aylarda harcamalar daha fazla yapılıyor, bazı aylarda daha az yapılıyor. Bunu Maliye yıllardan beri tecrübesinden, tahminlerinden kaynaklanan eğirler vardır, bu eğrilere göre tahminlerimiz bugüne kadar tutmuştur. Ağustos'ta anormal, beklenmeyen bir şeyler meydana gelmemiştir. Ama bir-iki puan daha fazla olmuştur. Tahsilatlar fazla olmuştur ama anormal şeyler değildir. Onun için bu rakam beklediğimiz, daha önce de bütçe rakamlarında tahmin ettiğimiz rakamlardır.'' 
     
     HARCAMALAR 

     Bakan Unakıtan, yine bu yılın ilk yedi aylık dönemde 82.6 katrilyon lira olan harcamalar toplamının, Ağustos sonu itibarıyla 92.1 katrilyon liraya ulaştığını bildirdi. 
     Böylece harcamaların yüzde 63.1'lik kısmının gerçekleştiğini belirten Unakıtan, ''yalnız geçen yılın aynı döneminde bu oran yüzde 71.6 idi. Yani bu sene demek ki biz geçen yıla göre oransal olarak harcamalarımız daha az oldu. tahminlerimiz de buydu'' dedi. 
     2003 yılı 8 aylık harcama tutarının yüzde 47.7'sini faiz ödemelerinin oluşturduğunu, bu rakamın geçen yıl aynı dönemde yüzde 49.1 olduğunu vurgulayan Bakan Unakıtan, faiz harcamalarının da oaransal olarak planlandığı şekilde düşürüldüğünü söyledi. 
     Unakıtan, ''Böylece faiz harcamalarının toplam harcamalar içindeki oranı azalmış, buna mukabil faiz hariç harcamaların oranı artmıştır'' dedi. 

     
</TEXT>
</DOC>
