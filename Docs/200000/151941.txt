<DOC>
<DOCNO> 151941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/dunya/adun.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garner'ın Kerkük gafı 
</HEADLINE>
<TEXT>

Barzani ve Talabani ağzıyla konuşan 'Irak valisi' Erbil'de düzenlediği basın toplantısında, Kerkük için 'Kürt kenti' ifadesini kullandı 
     NAMIK DURUKAN Erbil 

     ABD'nin Irak'taki geçiş hükümetinin başına getirmeyi planladığı Emekli General Jay Garner, Kerkük kentini "Kürt kenti" olarak nitelendirdi. Önceki gün Kuzey Irak'ın Süleymaniye kentinde Kürt liderlerle görüşen Jay Garner, dün İngiliz yardımcısı Tim Cross'la birlikte Erbil'e geçti. Yerel hükümet başkanı Neçirvan Barzani'nin karşıladığı Garner, bir ilkokulu ziyaret ettikten sonra parlamento binasına geçti. Coşkulu bir kalabalık tarafından çiçeklerle karşılanan Garner'a ulaşmak isteyen Kürtler izdiham yarattı. Ezilme tehlikesi geçiren ve şaşıran Garner, "Vatanına hoş geldin" pankartıyla selamlandı. 
     Garner, burada düzenlediği basın toplantısında, çok sayıda Türkmen ve Arap kökenli Iraklının da yaşadığı Kerkük için Mesud Barzani ve Celal Talabani'nin ağzıyla konuştu. Garner da onlar gibi Kerkük'ün Kürt kenti olduğunu ileri sürdü. Jay Garner, Kerkük'te yönetimin nasıl olacağına ilişkin bir soruya, "Kerkük meselesi yeni yönetimin işidir. Kürt kenti Kerkük'ün kimin yönetimine geçeceği daha sonra ele alınacak" yanıtını verdi. 
     Koalisyon güçlerinin, Türkiye ile güçlü bir ilişkisi bulunduğunu da belirten Garner, Türkiye ile ilişkilerinin yeni Irak rejiminin kurulmasıyla da devam edeceğini kaydetti. 
     


DÜNYA 













</TEXT>
</DOC>
