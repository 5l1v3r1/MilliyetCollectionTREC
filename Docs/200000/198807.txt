<DOC>
<DOCNO> 198807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun13.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer ABD ve İngiltere, Guantanamo konusunda anlaştı 
</HEADLINE>
<TEXT>

     İngiltere'de yayımlanan The Observer gazetesi, İngiltere ve ABD'nin, Guantanamo'da bulunan İngiliz vatandaşı terör zanlılarının ülkelerine iadesi konusundaki ilkeler üzerinde anlaşmaya vardıklarını öne sürdü. 
     Gazete, anlaşmaya imzaların atılması için şu anda ABD'nin iki seçenek arasındaki son kararını vermesinin beklendiğini belirtti. Observer, ''ABD'nin İngiltere ile arasında bu konuda yükselen tansiyonu düşürmek istediğini ve bunun için de anlaşmanın bir an önce imzalanacağını'' yazdı. 
     ABD'nin şu anda 9 İngiliz tutuklunun hangi aşamada İngiltere'ye gönderileceğine karar vermeye çalıştığını belirten Observer, ''ABD bu zanlıların suçlarını kabul edip ABD'de yargılanıp, cezalarını çekmek üzere ülkelerine iadesi ya da hiç yargılanmadan ülkelerine gönderilmesi seçeneği üzerinde duruyor'' iddiasında bulundu. 
     Gazete, bu kişilerin İngiltere'ye gönderilmeleri halinde Londra yakınındaki en yüksek güvenlikli hapishane olan Belmarsh'a konulacaklarını da ileri sürdü. 
     
</TEXT>
</DOC>
