<DOC>
<DOCNO> 160165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun21.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Avrupa'ya güçlü ittifak taahhüdü 
</HEADLINE>
<TEXT>

     ABD Başkanı George Bush, Avrupa'ya güçlü ittifak taahhüt etti. 
     Bush, çıktığı Avrupa ve Ortadoğu turunun ilk durağı Polonya'nın Krakow kentinde yaptığı konuşmada, ''Birlik ve ortak amaç gördük. Hem sağlıklı, hem de ihtilaf yaratacak tartışmalar da gördük'' dedi. 
     George Bush, ''ABD, güvenliğin teminatı, insan özgürlüğünün artırılması ve dünya barışını korumak için güçlü bir Avrupa ittifakını taahhüt ediyor'' şeklinde konuştu. 
     Terörizme karşı küresel işbirliği çağrısında bulunan Bush, ''ittifak içinde bölünme yaratmanın zamanı olmadığını'' söyledi. 
     Bush, Filistin Başbakanı Mahmud Abbas tarafından İsraillilere yönelik saldırılara karşı çıkan taahhütlerinin, Ortadoğu barışı için ''umut verici bir işaret'' olduğunu kaydetti. 
     Üçüncü Dünya ülkelerindeki fakirliğin azaltılmasına yardımcı olmak için küresel serbest ticaretin genişletilmesi çağrısında da bulunan Bush, Amerika ve Avrupa'nın, küresel ticari engelleri kaldırmak için gösterilecek çabalara önderlik etmesi gerektiğini belirtti. 
     Bush, özgür ticaretin olduğu bir dünyanın, milyonlarca kişiye refah getirebileceğini söyledi. 
     
</TEXT>
</DOC>
