<DOC>
<DOCNO> 193726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun25.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Irak'ta bütün halklar aynı hukuka sahip olsun" 
</HEADLINE>
<TEXT>

     Irak Kürdistan Demokrat Parti IKDP lideri Mesut Barzani, Irak'ta bütün halkların aynı hukuka sahip olması gerektiğini söyledi. 
     Irak'ın kuzeyinde Erbil'de Mesut Barzani başkanlığında 28 siyasi parti toplantı yaparak, Irak merkezi yönetimi ve ''Kürdistan Federasyonu''nun oluşturulması için görüş birliğine vardıklarını açıkladılar. 
     Toplantıyla ilgili IKDP'nin yayın organı Habat gazetesine bir değerlendirme yapan Barzani, vilayetlerin federasyon olmasını istemediklerini belirtti. 
     Irak'ın içinde hep birlikte çalışıp, Kürt, Türkmen, Arap, Asuri ve Keldaniler'in ve tüm Iraklıların yeni yapılanmada faydalı olması gerektiğini ifade eden Barzani, ''Irak ne Kürt'ün, ne Arap'ındır. Irak bütün Iraklılarındır'' dedi. 
     Barzani, şunları söyledi 
     ''Bizim Irak'ta hakkımız var. Irak'ta şimdi de federasyon için önemli çalışmalar yapmamız gerekir. Irak'ta merkezi hükümet ve kuzeyde Kürdistan federasyonu olsun. Çünkü biz Kürdistan siyasetini temsil ediyoruz. Kaç yıldır bu milletimiz zulüm gördü. Şimdi de bu milletin hakkı var bizim üzerimizde, onun için bu toplantıyı yapıyoruz. 
     Aramızdaki sorunları kaldırıp Irak'ın kuzeyinde federasyon kurmak için çalışalım. Hepimiz biliyoruz Irak azat oldu. Bazı oyunlarla bizi silmek istediler. Irak'ta şu an bulunan komisyonda Türkmen, Kürt, Arap ve Asuri var. Hep birlikte çalışıyoruz. Artık Saddam rejimi de kalmadı. Şu anki durum bizim için çok önemliydi. Ama bu durum yine yeterli değil, daha da iyileştireceğiz. Şimdi biz,Irak kimliğimizi ispatlayalım herkese. 
     Irak'ın yönetimi merkezi olmasın, vilayetlerinde federasyon olmasını istemiyoruz. Birtakım problemler var onları görmek lazım. O problemleri de Irak halkı halledecektir. Irak halkı kendi geleceğine kendisi karar vermelidir. Irak'ta bütün halklar aynı hukuka sahip olmalıdır. Tarihin hakikatinde Kürtler, Türkmenler, Keldaniler ve Asuriler büyük zulme uğramışlardır. Bugün de bizler azınlıklara zulüm yapamayız. Herkes kendi topraklarına dönsün Araplaştırma siyaseti de bitsin.'' 
     
     TERÖR MESELESİ 
     IKDP Lideri Mesut Barzani, partilerle hep birlikte toplanıp Irak'ta gün geçtikçe büyüyen terör meselesini halletmek istediklerini kaydederek, şöyle dedi 
     ''Partilerden benim istediğim, toplanarak bir anlaşma yapıp Irak'ta büyük sorun olan terör meselesini çözelim. Bu da hepimizin çalışmasıyla olur. Bu meydanda eski hesapları açmaya gerek yoktur. Kardeşlik ve gönül birliğiyle çalışmak gerekir. Şimdi çalışıp 2 Kürt idaresini birleştirelim. Bundan, bütün Irak ve Kürdistan istifade etsin. Kürdistan federasyonunun Irak içinde olması gerekir. Bu 28 parti Kürdistan federasyonunu oluşması için görüş birliğine vardılar. Şimdi biz önümüzdeki günlerde Türkmen ve Asuri partileriyle de toplantı yapacağız.'' 
     
</TEXT>
</DOC>
