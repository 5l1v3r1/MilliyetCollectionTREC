<DOC>
<DOCNO> 173158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/guclu.html </URL>
<DATE> 2003/08/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'te tansiyon yükseliyor 
</HEADLINE>
<TEXT>

   
   YÖK konusunda dananın kuyruğu bu ay sonunda kopacak. Milli Eğitim Bakanı Hüseyin Çelik, 20 Ağustos'a kadar üniversitelerden bir yanıt alamazsam yasa tasarısını aynen Meclis'e göndereceğim diyor. Rektörler ise üniversiteler tatildeyken, yetkili kurullarını toplayıp bu tarihe kadar bir karar çıkartmalarının mümkün olmadığı görüşündeler. Anlayacağınız iki taraf da ipi geriyor. Dahası YÖK'ü de işin içine katarsak üç taraf da yani hükümet, üniversiteler ve YÖK, hiçbiri de bu konuda samimi değil. Yalan makinesine bağlansalar, emin olun, kırmızı ışık hiç sönmez. 
   Rektörler, bakan bey içeride bizimle konuşurken başka, dışarıdayken başka şeyler söylüyor. Bu bir defa olmadı. Sürekli böyle. Biz kendisine bu saatten sonra nasıl inanacağız derken, Bakan Çelik de rektörlerin kendisi ile birlikteyken farklı, YÖK Başkanı Gürüz ile birlikteyken farklı bir tutum sergilemelerinden yakınıyor. YÖK'te de durum farklı değil. Hükümet ile işi olan üyeler ayrı telden, hükümete karşı olanlar ayrı telden çalıyor. Doğrular ile yanlışlar öylesine birbirine karşıtı ki artık hangi konuda kime güveneceğinizi biz de şaşırdık. 
   Daha önce de yazdım. Üniversiteler ile hükümet arasında ciddi bir arabulucuya ihtiyaç var. Kadir Erdin'in başkanlığını yaptığı Öğretim Üyeleri Derneği bu konuda bir ilk adım attı. Bakalım ne kadar başarılı olacak 
   Başka sivil toplum örgütleri de bu amaçla çalışmalar yapıyor. Ancak, YÖK ve hükümet, bu at gözlüklü tavırlarında ısrar ettiği sürece ne kadar başarılı olurlar tahmin etmek çok zor. 
   YÖK konusunda yapılacak en iyi icraat, bir çerçeve yasa çıkartılarak üniversitelerin kendi misyonları paralelinde gelişmelerine destek olmaktır. Onun ötesinde atılacak her adım derin yaralar açar. 
   Boğaziçi Üniversitesi ile Sütçü İmam Üniversitesi'ni aynı yasa ile yönetmek ne kadar zor ise yüksek lisan ve doktora üzerine yoğunlaşmak isteyen ODTÜ ile lisans eğitimine ağırlık veren İstanbul Üniversitesi'ni aynı kefeye koymak da bir o kadar zor. Elma ile armudu toplamak gibi bir şey. Hele hele devlet üniversiteleri ile özel üniversitelere aynı yasayı dayatmak, yanlışların en büyüğü. 
   YÖK de, hükümet de üniversitelere özerklik kazandırma konusunda samimi değil. Üniversitelerin, hükümet tasarısı ile ilgili olarak, yağmurdan kaçarken doluya tutulduk demeleri bu yüzden. Her iki taraf da üniversiteleri kendi kontrolü altına almak istiyor. Sonra da takiye yapıp biz özgür, özerk üniversiteden yanayız diyorlar. Hem de hiç yüzleri kızarmadan. 
   Üniversitelerarası Kurul önceki gün Ankara'da toplandı. Toplantının sabahki bölümüne Bakan Çelik, öğlenden sonraki bölümünü de YÖK Başkanı Gürüz katıldı. Böyle devlet yönetimi mi olur Bir araya gelmeden nasıl çözecekler bu sorunu 
   Üniversitelerarası Kurul'un görüşü de genel hatları ile belli oldu. Yaptıkları açıklama ortada 
   Yasa tasarısı yükseköğretim sistemini siyasi iktidarın etki alanına alma amacı taşıyor. Akademik özerkliği ortadan kaldırıyor. Yükseköğretimin gerçek ihtiyaçlarına cevap vermekten uzak. Üniversiteleri daha da geriye götürecek bir yapı içinde. Atamalar durduruldu. Sistemi kilitleyecek mali ve idari dayatmalar getiriyor. 
   Mesaj açık ama nedense Bakan Çelik bu mesajı bir türlü algılamıyor. Aslında algılıyor da işine gelmediği için görmezlikten geliyor. 
   Özetin özeti Ağustos sonunda gerginliğe hazır olun. 
   
      
   
</TEXT>
</DOC>
