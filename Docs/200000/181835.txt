<DOC>
<DOCNO> 181835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/spo15.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Tekvandoda firar    TEKVANDO Federasyonu Başkanı Cengiz Yağız ile yaşadıkları sorunlardan sonra Milli Takım kadrosundan çıkarılan Dünya Şampiyonu sporcular Ayşenur Taşbakan ve Kadriye Selimoğlu, Avustralya vatandaşlığına geçiyor. Yağız'ın kendilerinden haraç istediği yönünde iddialarda bulunan iki sporcu, pazartesi günü Avusturalya Başkonsolosluğu'na giderek, vatandaşlık başvurusunda bulunacak. 
   
   Sarı mayo Mutlu'nun    CUMHURBAŞKANLIĞI 39. Uluslararası Türkiye Bisiklet Turu'nun 4. etabında sarı mayoyu, BRİSA Spor'dan Mert Mutlu'nun giyeceği bildirildi. Balıkesir-İzmir etabını 3. sırada tamamlayan Mutlu, genel bireysel klasmanda ilk sıraya yükseldi. Genel takım sıralamasında BRİSA Spor birinci, Bulgaristan ikinci, Mısır ise üçüncü sırada yer alıyor. 
   
   Minderde yeni heyecan    TÜRKİYE'NİN yedi sporcuyla katılacağı 37. Dünya Serbest Güreş Şampiyonası bugün ABD'nin New York kentinde start alacak. Organizasyona sporcularını göndermek isteyen Irak takımı ise vize problemi ile karşılaştı. ABD'li yetkililer, Irak Milli Takımı'nın New York'a gelmesi için çaba gösterdiklerini ama Ürdün'deki ABD Büyükelçiliği'nin gerekli belgeleri vermesini beklediklerini söyledi. 
   
   Çim kayağına paydos    KAYAK Federasyonu Başkanı Erdoğan Üstünsoylu, Bursa'daki dünyanın ikinci çim kayağı pistinin bakımsızlıktan kullanılamaz durumuna geldiğini, bu nedenle faaliyeti durdurduklarını açıkladı. Üstünsoylu, "Japonya'nın ardından en iyi piste sahibiz. Ancak bakımsızlığa yenik düştük. Yeni bir pist yapılana kadar faaliyetlerden vazgeçtik" dedi. 
   
   Çin'e izin çıktı    DÜNYANIN en çok izlenen spor organizasyonlarından biri olan Formula 1 Dünya Şampiyonası'nda, 2004 yılı yarış takvimi açıklandı. Buna göre Çin Halk Cumhuriyeti ve Bahreyn, gelecek yılki yarışlara ilk kez ev sahipliği yapacak. Sigara reklamı yasağı bulunmasından dolayı daha önce takvimden çıkarılan Belçika, yeniden listeye girerken Kanada ise programa alınmadı. 
   
   Kerem'e operasyon    İSVEÇ'TE düzenlenen 2003 Avrupa Basketbol Şampiyonası'na katılan 12 Dev Adam'ın guardı Kerem Tunçeri dün Metropolitan hastanesinde ayak parmağından operasyon geçirdi. Ameliyattan dolayı 10 gün basketboldan uzak kalacak olan Kerem'in sağlık durumunun iyi olduğu açıklandı. 
   
   
</TEXT>
</DOC>
