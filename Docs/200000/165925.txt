<DOC>
<DOCNO> 165925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur34.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yaşın üzerindeki 2 kişiden birinde var Hipertansiyon... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Nefroloji Bilim Dalı Başkanı Doç. Dr. Şükrü Ulusoy, hipertansiyonun, 50 yaşın üzerinde her iki kişiden birinde görüldüğünü söyledi. 
     Ulusoy, Sağlık Fuarı 2003 etkinlikleri kapsamında düzenlenen ''Hipertansiyon'' konulu bilgilendirme toplantısında, hipertansiyonun, kan basıncının vücutta yüksek olması durumu olduğunu belirtti. 
     Kan basıncı değerinin normalin üzerine çıkmasına hipertansiyon denildiğini kaydeden Ulusoy, ''Büyük 12, küçük 8 mmHg'nin altında ise normal tansiyon kabul edilmektedir. Tansiyon hastalığı tanısı ne kadar çabuk konulur ve tedaviye başlanırsa, organlara zarar verme olasılığı o kadar azalmış olur'' dedi. 
     Tansiyonun tüm sistemi ve organları etkileyen, toplumlarda sık görülen bir hastalık olduğunu ifade eden Ulusoy, ''Hipertansiyon 50 yaşın üzerinde her iki kişiden birinde görülmektedir. ABD'de 100 hastadan 25'i tedavi görebiliyor, bizim ülkemizde ise bu rakam daha da düşük'' diye konuştu. Bir insanın gün içindeki kan basıncının sabit olmadığını, yapılan aktivitelere göre dalgalanma içinde seyrettiğini dile getiren Doç. Dr. Şükrü Ulusoy, ''Tansiyon sağlıklı insanlarda normal sınırları aşmazken, hipertansiyonu olan kişilerde, hasta sabitken bile dalgalanma görülür. O zaman bu kişinin tansiyon hastası olduğu söylenebilir. Hastalarda tansiyon yükselmesi kontrol altına alındığı takdirde kişi sağlıklı kişiler gibi yaşayabilir'' dedi. 
     Hipertansiyonun yüzde 90 oranında irsi olduğunu, normal şartlarda görülme sıklığının ise yüzde 20 olduğunu vurgulayan Doç.Dr.Ulusoy, şöyle devam etti 
     ''Hipertansiyon hastalarında kan basıncını düşürmek gerekir. Kan basıncının düşürülmesiyle hastada inme riski yüzde 35-40, kalp yetmezliği ise yüzde 50 oranında azalır. Kişinin tansiyonu 12-8 mmHg'in üzerinde seyretmeye başladığında kişiye ilaçsız tedavi metotların uygulanmalıdır. Bunlar, hastanın ideal kilosuna getirilmesi, bol sebze ve meyve diyeti uygulanması, diyetteki tuz azaltımı, egzersiz ve alkol alımının azaltılmasıdır. Tuzla tansiyon arasında bağlantı var. Bu sebeple tansiyon hastası için, günde 4-5 gram tuz idealdir.'' Doç. Dr. Ulusoy, hipertansiyonun halsizlik, çarpıntı, başağrısı, burun kanaması, görme bozuklukları, ayaklarda şişlikler gibi belirtilerinin olabileceğini kaydetti. 
     
</TEXT>
</DOC>
