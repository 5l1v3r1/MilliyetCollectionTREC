<DOC>
<DOCNO> 175635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/yasam/yas20.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Hafta sonu Türkiye kavrulacak    Avrupa'yı kavuran 'cehennem sıcakları' yurdumuza yaklaşıyor. Hava sıcaklığı, hafta sonundan itibaren özellikle yurdun güney, iç ve batı bölgelerinde 4 - 5 derece artarak mevsim normallerinin üzerine çıkacak. Meteoroloji Genel Müdürlüğü Hava Tahminleri Şube Müdürü Mehmet Yayvan, Orta Avrupa'yı etkileyen sıcakların hafta sonu Balkanlar'a doğru kayacağını belirterek, "Marmara'da sıcaklık 32 - 33 derece olurken, Ege'de 40 dereceye kadar çıkabilecek" dedi. Yayvan, sıcak havanın oluşturacağı olumsuz şartlara karşı vatandaşları uyardı. 
   
   Zabıtalara köfteci dayağı    Eminönü'de günlük olağan denetimlerini yaptıkları sırada bir köfte arabasına el koymak isteyen İstanbul Büyükşehir Belediyesi zabıta ekiplerine işportacılar saldırdı. Taşlı saldırıda biri ağır üç zabıta memuru yaralandı. Atılan taş başına isabet eden zabıta memuru Ensar Güneş, Esnaf Hastanesi'ne kaldırılarak müşahade altına alındı. İstanbul Büyükşehir Belediyesi Zabıta Müdürü Ali Fırat, zabıtaları ziyaret etti. 
   
   Promosyon anlaşmazlığı çete savaşına dönüştü    Ataköy'de beş gün önce iki otomobilden karşılıklı ateş açılması olayını araştıran polis, 15 kişiyi gözaltına aldı. "Yeşil" kod adlı Mahmut Yıldırım'ın oğlu Murat Yıldırım ile "Drej Ali" lakabıyla tanınan Ali Yasak'ın kardeşi Mehmet Yasak'ın ise arandığı belirtildi. Gözaltına alınanlar arasında işadamı Hasan Şahin, gümrük şirketi sahibi Mustafa Atmacagil ve Ali Yasak'ın şoförü Tuncer Kalaycı da bulunuyor. Şahin'in, Sabah Gazetesi'nin promosyon olarak dağıtmak istediği telefonun ithalatını üstlendiği, gümrük işleri için Mustafa Atmacagil'le anlaştığı, ancak gümrükte sorun yaşanınca gazeteyle anlaşmasının feshedildiği belirtildi. Şahin'in, Atmacagil'den zararını karşılamasını istediği kaydedildi. Atmacagil'in de arabuluculuk için Mehmet Yasak'ı devreye soktuğu öne sürüldü. Şahin'in ise Murat Yıldırım'dan arabulucu olmasını istediği iddia edildi. Tarafların, Ataköy'de bir çay bahçesinde buluştukları, anlaşmaya varamadıkları, daha sonra da çatışma çıktığı belirtildi. 
   
   Çal canavarı 17 yıl sonra öldürüldü    Denizli Çal'a bağlı Dağmarmara köyünde 1986'da kaçırdığı kızla evlenemeyince akraba 3 aileden 9 kişiyi hunharca öldüren ve aftan yararlanarak cezaevinden çıkan Nurettin Akşit, yengesi ve kuzenlerini öldürdüğünde henüz 18 aylık bebek olan üniversite öğrencisi Adnan Ünal tarafından av tüfeği ve tabancayla vurularak öldürüldü. Katliamda ailesinin 6 ferdini yitiren Ahmet Ünal'ın oğlu Adnan Ünal 19 , cinayet zanlısı olarak, olaydan 4 saat sonra yakalandı. İlk ifadesinde cinayeti tek başına ve intikam amacıyla işlediğini söyleyen Ünal, "Karşılaştık. Vicdanın rahat mı diye sordum. Bana 'Beni tehdit etme, ben senin bütün sülaleni temizledim, seni de öldürürüm' dedi. Ben de bu sözleri duyduktan sonra silahıma ondan önce davrandım ve öldürdüm. Ben onu vurmasaydım, o beni öldürecekti" dedi. Ailesinin intikamını aldığını söyleyen Ünal, "Bu caninin yaşamaya hakkı yoktu" diye konuştu. 
   
   
</TEXT>
</DOC>
