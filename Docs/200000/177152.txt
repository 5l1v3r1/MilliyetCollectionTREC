<DOC>
<DOCNO> 177152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun03.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu intihar komandosunun evini yıktı... 
</HEADLINE>
<TEXT>

     İsrail ordusu, Kudüs kentindeki intihar saldırısını düzenlediği bildirilen Filistinli militan Raed Abdulhamid Mask'ın evini yıktı. 
     Mask'ın El Halil'deki evini ablukaya alan onlarca İsrail askeri, bu sabah patlayıcılarla evi yerle bir ettiler. 
     Evin yıkılacağını tahmin eden Mask'ın ailesinin, Kudüs'teki intihar saldırısından sonra evi terkettiği bildiriliyor. 
     Filistinli aşırı dinci Hamas örgütü, 29 yaşındaki Mask'ın, İsrail askerlerince öldürülen bir arkadaşının intikamını almak için saldırı düzenleyeceğini söylediği bir video kaseti, intihar saldırısından sonra dağıtmıştı. 
     Mask'ın, geçen hafta İsrail askerleri tarafından öldürülen Filistinli militan grup İslami Cihad'ın El Halil sorumlusu Muhammed Sider'in arkadaşlarından olduğu belirtiliyor. 
     Kudüs'teki saldırıda aralarında 3 aylık bir bebeğin de bulunduğu 6 da çocuk ölmüştü. 
     
</TEXT>
</DOC>
