<DOC>
<DOCNO> 191035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo14.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep'te M.Polat ve Hasan Özer oynuyor 
</HEADLINE>
<TEXT>

     Ligin son 4 haftasında 12 puan toplayarak çıkışa geçen ve bu başarısını UEFA Kupası'nda 2. tura geçerek süsleyen Gaziantepspor, hafta sonunda ligin yenilgisiz lideri Beşiktaş ile yapacağı karşılaşmada, 4 maçlık galibiyet serisini sürdürmeyi istiyor. 
     Kulüp başkanı Celal Doğan, Beşiktaş ile normal bir lig maçına çıkacaklarını, ortamı gerecek ve tartışmalara yol açabilecek beyanlardan kaçındıklarını, yalnızca galibiyet serisini sürdürme amacı taşıdıklarını söyledi. 
     Beşiktaş'ın geniş ve güçlü bir kadrosu bulunduğunu ve siyah-beyazlı ekibin sonucu her an etkileyebilecek ayaklara sahip bulunduğuna dikkati çeken Doğan, şöyle konuştu 
     ''Hayal dünyasında olmamak gerek, bizim ayaklarımız yere basıyor. Hedefleri olan, ancak sabırlı olan bir ekibiz. İşimizin çok zor olduğunu biliyoruz. Genç ve mütevazı, kısıtlı bir kadro imkanına sahibiz. Ama bu Beşiktaş'a teslim olacağımız anlamına gelmemeli. Özellikle kendi evimizde 3 büyüklere karşı daha iyi oynuyoruz. Bunu gözardı etmemek gerek. Taraftar desteğiyle yakaladığımız başarılı yükseliş grafiğini Beşiktaş maçında da sürdürmek istiyoruz. Galibiyetten başka bir düşünce taşımıyoruz. Beşiktaş, gerçekten iyi takım, ancak bizim de onlardan kalır bir tarafımız yok.'' 
     
     SAĞLAM ''DERSİMİZİ İYİ ÇALIŞTIK'' 
     Celal Doğan Tesisleri'nde Beşiktaş maçının hazırlıklarını sürdüren Gaziantepspor'da, tek hedef zorlu 90 dakikadan galibiyetle ayrılabilmek. 
     Beşiktaş'ı çok iyi analiz ettiklerini, zaaflarını ve iyi yönlerini iyi bildiğini ifade eden teknik direktör Nurullah Sağlam da, ''Galibiyet serimizi ve çıkışımızı sürdürmek istiyoruz. İşimiz gerçekten çok zor, ama bir hedef varsa, zorlukları da aşmak durumundayız'' dedi. 
     Beşiktaş'ın, 42 maçta yalnızca 1 yenilgi aldığına dikkati çeken Sağlam, ''Ligde zor-kolay takım kavramı ortadan kalktı. Futbol, tıpkı bir santraç oyunu gibi, hamleleri doğru yaparsanız, oyunu da kazanırsınız. Sürpriz maçlara hazırlıklı olmalıyız. Rakibi iyi etüd ettik, dersimizi iyi çalıştık inancındayım. Özellikle oyuncularımın hırsı ve çalışma temposu beni mutlu ediyor. UEFA Kupası'nda alınan iyi sonuç ve son Samsunspor deplasmanında alınan 3 puan bize ilaç gibi geldi'' diye konuştu. 
     Beşiktaş'ın, Avrupa Şampiyonlar Ligi maçı nedeniyle Gaziantep'e yorgun geleceğini, ancak rakibin geniş ve güçlü bir kadroya sahip olduğunu vurgulayan Sağlam, şöyle devam etti 
     ''Beşiktaş'ın iyi ve kötü yönlerini çok iyi biliyoruz. Sparta Prag'a şanssız bir biçimde kaybettiler. Gaziantep'e Yorgun gelecekler, moralleri bozuk olacak biçiminde ucuz ve futbolda olmayan beyanatlara girmemek gerek. Sonuçta Beşiktaş ile oynuyorsunuz. Ama ortada çarpıcı bir gerçek var, o da şu güçlü rakibimiz ligde 12 yıldır Gaziantepspor'u deplasmanda yenemiyor. Mircea Lucescu yönetimindeki Beşiktaş'ın ligde yenemediği tek takım Gaziantepspor. Bu istatistiki bilgilerden yola çıkarak, stresli geleceklerini biliyoruz. Ama sahaya çıkıp oynayacak 11 futbolcuma büyük görevler düşüyor. İnandık, başaracağız.'' Sağlam, sakatlığı düzelen Hasan Özer ile Mehmet Polat'ın büyük olasılıkla Beşiktaş maçında forma giyeceğini, Mustafa Şahintürk'ün ise belindeki sakatlığın sürdüğünü sözlerine ekledi. 
     
</TEXT>
</DOC>
