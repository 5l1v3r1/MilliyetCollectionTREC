<DOC>
<DOCNO> 157451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun03.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM futbol takımı KKTC'de... 
</HEADLINE>
<TEXT>

     Tokat Milletvekili Mehmet Ergün Dağcıoğlu, KKTC'nin Kıbrıs Rum kesimi ile sınır kapılarını açmasının ardından Kuzey ve Güney Kıbrıs'ta duyulan sevince Türkiye'nin de ortak olduğunu, KKTC gibi Türkiye'nin de Kıbrıslı Rumlara kapılarını açtığını belirtti. 
     TBMM Futbol Takımı, Cumhuriyet Meclisi Başkanı Vehbi Zeki Serter'in davetlisi olarak KKTC'ye geldi. 
     Tokat Milletvekili ve TBMM Hesaplarını İnceleme Komisyonu Başkanı Mehmet Ergün Dağcıoğlu başkanlığındaki heyeti Geçitkale Havaalanı'nda, Türkiye'nin Lefkoşa Büyükelçisi Hayati Güven, KKTC Cumhuriyet Meclisi Hukuk ve Siyasi İşler Komitesi Başkanı Girne Milletvekili İlker Nevzat ve diğer yetkililer karşıladı. 
     İlker Nevzat, karşılamada yaptığı açıklamada, TBMM üyelerini KKTC'de görmekten büyük mutluluk duyduklarını ifade ederek, ''Türkiye ile KKTC arasındaki ilişkilerin sosyal boyutunun bir parçası olan bir futbol maçı için biraraya geldiklerini'' kaydetti. Nevzat, ''Ancak önemli olan ilişkilerinmizin gelişmesi, yoğunlaşması ve daha sık ve suretli bir şekilde birbirimizle işbirliği içerisinde olmamızdır'' dedi. 
     Dağcıoğlu da, KKTC'ye kalabalık bir milletvekili heyetiyle gelmekten mutlu olduklarını belirterek, ''Ülkeler arası ilişkiler sadece siyasi ilişkiler değil, sosyal aktiviteler, sportif aktiviteler, kültürel aktiviteler ve onların dışında da ticari aktiviteler ulusların birbirleriyle daha çok kaynaşmasının, yakınlaşmasının zeminini hazırlıyor'' dedi. 
     ''Dünyanın yeni bir yapılanma sürecinde olduğunu ve değişik entegrasyonların söz konusu olduğunu'' dile getiren Dağcıoğlu, Türkiye'nin Avrupa Birliği AB ile ilgili uyum çalışmalarında Kıbrıs'ın önemli bir gündem maddesi olarak yer aldığını söyledi. Dağcıoğlu, KKTC Cumhurbaşkanı Rauf Denktaş'ın önderliğinde KKTC hükümetinin geçen ay, KKTC ile Rum kesimi arasındaki sınır kapılarını açmasıyla Kuzey ve Güney Kıbrıs'ta duyulan sevince Türkiye'nin de ortak olduğunu vurguladı. 
     Dağcıoğlu, Başbakan Recep Tayyip Erdoğan'ın da dün, KKTC'nin olduğu gibi Türkiye'nin de Kıbrıslı Rumlara kapılarını açtığını açıkladığını anımsatarak, Başbakan Erdoğan ile Dışişleri Bakanı ve Başbakan Yardımcısı Abdullah Gül'ün Kıbrıs Türk halkına selam ve sevgilerini getirdiğini kaydetti. 
     19 Mayıs Atatürk'ü Anma Gençlik ve Spor Bayramı'nı KKTC'de kutlamaktan mutluluk duyduğunu ifade eden Dağcıoğlu, ''Yarın yapacağımız futbol karşılaşmasının dünya uluslarına çok önemli mesaj göndereceğini ve dostluğumuzu kardeşliğimizi bir kez daha teyiden ifade edeceğinin altını çiziyorum'' diye konuştu. 
     
</TEXT>
</DOC>
