<DOC>
<DOCNO> 159502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, Şampiyonlar Ligi finali için İngiltere'ye gitti 
</HEADLINE>
<TEXT>

     Birinci Süper Futbol Ligi'nin son haftasında Gaziantepspor ile karşılaşacak olan Galatasaray'da, futbolculara dayanıklılık testi uygulandı. 
     Gaziantepspor maçı hazırlıklarına bu akşam başlayan sarı-kırmızılı futbolcular, 1 saat 10 dakika süreyle testten geçti. Gaziantepspor maçından sonra 1 Temmuz'a kadar izin verilecek futbolcuların lig sonundaki durumuyla, izin sonrası durumlarını karşılaştırabilmek amacıyla testin uygulandığı bildirildi. 
     Bu arada, Milan ile Juventus takımları arasında yapılacak Avrupa Şampiyonlar Ligi finalini izlemek üzere, UEFA'nın davetlisi olarak İngiltere'de giden Fatih Terim, futbolcularının başında bulunamadı. 
     
     İNTERNET SİTESİNDEN AÇIKLAMA 
     Galatasaray Kulübü'nün resmi internet sitesinden yapılan açıklamada, Beşiktaş'ın şampiyonluk kutlaması sırasında Galatasaray aleyhine yapılanların üzüntü yarattığı bildirildi. 
     Açıklamada, ''Galatasaray'ı kaybedilen şampiyonluk değil, rakibin şampiyonluk gecesinde yaşananlar yaraladı. Galatasaray taraftarı, ezeli rakibinin gecesinde yaşananlardan utanç duydu ve kulübümüzü, dergimizi ve resmi sitemizi telefon, faks ve e-posta yağmuruna tuttu'' denildi. 
     Açıklamada şunlar kaydedildi 
     ''Türk futbolunda fair-play tohumlarının yeşermesine ön ayak olan başkanın kulübüne, teknik direktörüne, futbolcusuna, taraftarına, tüm camiasına canlı yayında küfürler edenler ve sevinçle histeriyi birbirine karıştıranların, Türk futbolunda verdikleri dostluk, barış ve sportmenlik mesajlarının ne kadar gerçeklik ve samimiyet taşıdığı, Galatasaraylılar ve gerçek sporseverler tarafından tekrar gözden geçirilecektir. 
     Galatasaray'ın tarihinde şerefli ikincilikler, gönüllerin şampiyonu yoktur. Türk futbolunda son 11 yılda 7 şampiyonluk yaşayan, UEFA Kupası ve Süper Kupa'yı müzesine götüren, 3. yıldızı sahada göğsüne takan, bu ülkenin tek dünya markası olan Galatasaray'a en mesut oldukları gecede hakaret edenler ve bu hakaretleri habercilik olarak değerlendirip 70 milyon insanın evlerine taşıyanlara, bunu bir kez daha hatırlatmak isteriz.'' 
     
</TEXT>
</DOC>
