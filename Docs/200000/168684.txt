<DOC>
<DOCNO> 168684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yazar/guclu.html </URL>
<DATE> 2003/07/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hükümetin YÖK beceriksizliği 
</HEADLINE>
<TEXT>

     YÖK revizyonu, AKP iktidarının en iddialı olduğu konulardan birisiydi. Acil Eylem Planı'nda da yer aldı. Ancak attıkları her adım geri tepiyor. Çünkü çok beceriksizce hareket ediyorlar. Önce Erkan Mumcu, ardından Hüseyin Çelik. Adeta çarşafa dolandılar. Bireysel olarak baktığınızda her ikisi de deneyimli, birikimli ve kararlı. Ama YÖK konusunda çok başarısız bir sınav verdiler. Sanıyorum bunun en önemli nedeni de parti içi müdahale. Kafalarındakinden çok kendilerine dayatılanı yapmaya çalışıyorlar. Ama sonuç alamıyorlar. Çünkü doğru olanı yapmaktan çok seçmene selam peşindeler... 
     YÖK yasasının değiştirilmesini istemeyen yok gibi. Cumhurbaşkanı'ndan araştırma görevlisine kadar herkes artık bu dayatmacı yasanın ve YÖK Başkanı Gürüz'ün değişmesini istiyor. Ama AKP iktidarı bu konuda öylesine beceriksiz ki her defasında Gürüz daha da güçleniyor. Görünen o ki görev süresi dolduğu için sonbaharda kendiliğinden gidecek... 
     Aslında YÖK yasasının ciddi bir revizyondan geçmesini YÖK de istiyor. Aradaki güven bunalımı olmasa iktidar, YÖK ve üniversiteler el ele verip Türkiye'yi zıplatacak çağdaş bir yasa çıkarabilirler. Ama ortada öylesine bir güvensizlik var ki bunu aşmaları çok zor gözüküyor. 
     AKP Meclis'teki oy üstünlüğüne bakarak ben ne istersem yaparım tavrında. Dayatmacı. Tıpkı eleştirdiği YÖK gibi. YÖK, ise bir başka lem. Uzlaşma noktaları arayacağına işi iyice yokuşa sürüyor. İktidar hata yaptıkça adeta zil takıp oynuyor. Bu arada üniversitelerin sorunları ikiye, üçe katlanmış hiç umurunda değil. 
     Bu süreçte en aklı başında tavır sergileyen taraf, hem hükümetten hem de YÖK'ten darbe üstüne darbe yiyen üniversiteler ve rektörler. Giderek inisiyatifi ele alıyorlar. Ne hükümetin dümen suyuna giriyorlar ne de artık eskisi kadar YÖK'ün güdümündeler. 
     Bu noktadan sonra artık herkesin şapkasını önüne koyup düşünmesi gerekiyor. İpleri daha da germenin ne iktidara, ne YÖK'e, ne de üniversitelere bir faydası var. Dayatmacı olan kaybeder. Ama belli ki h l gerekli dersler alınamamış. Tasarı mı, yoksa taslak mı, ne olduğu h l anlaşılamayan yasa teklifinin, bir daha görüşülmek üzere Bakanlar Kurulu'na getirilmesi konusunda bile objektif olamıyorlar. Her üç taraf da zafer kazandık edasında. Hükümet, bak işte üniversiteler artık bizimle görüşüyor. Yola geldiler havasında. YÖK, bize dokunanın eli yanıyor. Mumcu'dan sonra Çelik de yolcu aymazlığında. Üniversiteler ise ne şiş yansın ne de kebap arayışında. 
     Özetin özeti AKP, YÖK konusundaki beceriksizliğine artık bir son vermeli. Yarattığı güven bunalımından nasıl kurtulabilirimin yollarını aramalıdır. Eğer bunu başarabilirlerse YÖK ve üniversiteler de dahil toplumun her kesiminden destek bulabilirler. Ama bu şipşak tasarılar ve YÖK dayatmacılığı ile olmaz. Sabır ve üniversite sorunlarına canı gönülden destek, onlar için önemli bir ilk adım olabilir .. 
     
     

</TEXT>
</DOC>
