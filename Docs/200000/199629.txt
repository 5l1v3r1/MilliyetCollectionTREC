<DOC>
<DOCNO> 199629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/dunya/dun01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ı Osmanlı gibi 3'e bölelim 
</HEADLINE>
<TEXT>

      NEVSAL ELEVLİ Londra 

   
   Irak'ta işleri bir türlü düzene sokamayan ve normal hayata dönüşü sağlayamayan ABD'nin, son çare olarak Arapların tarihi alışkanlıklarına uygun olarak güçlü bir lider arayışına girdiği, ülkeyi Osmanlıların yaptığı gibi 3'e bölerek yeni bir yapı oluşturmaya hazırlandığı ileri sürüldü. 
   İngiliz "The Times" gazetesinin yazarlarından Simon Jenkins, dünkü yazısında Bush yönetiminin Irak politikasındaki değişikliklere işaret etti. Jenkins, işgal sonrasındaki 6 aylık dönemde yaşananların Amerikalı strateji uzmanlarına gereken adımların atılmasını dayattığını söyledi. Jenkins özetle şunları yazdı 
   "Daha önceki planlarda Arap dünyası için demokrasi vahası olarak düşünülen Irak için yeni planlar yapan gerçekçi Amerikalı uzmanlar artık Arapların seveceği cinsten 'bıyıklı ve sert' bir lider arıyor. Savaşın mimarları Donald Rumsfeld ve Paul Wolfowitz türünden idealistler zemin kaybediyor. Pentagon'un konsülü Paul Bremer gidici, tıpkı Irak Geçici Yönetim Konseyi gibi. İpler, Irak'ın yeni patronu Bob Blackwill'in elinde. Blackwill, sadece ABD Ulusal Güvenlik Danışmanı Condoleezza Rice'a hesap veriyor. 
   Şimdi Washington'un tek kaygısı, işleri yüzüne gözüne bulaştırmadan, yeni bir Vietnam yaratmadan Irak'tan çıkmak. 
   Bu nedenle tarihten ders çıkarılacak. Ülkeyi 3'e bölerek yöneten Osmanlılar iyi bir örnek. Kuzeyde Kürtler, güneyde Şiiler ve ortada Sünniler ayrı bölgeler olabilir. Reelpolitiğin gerektirdiği en makul çözüm Irak'ın düzgün bir şekilde parçalanması." 
   
   
   
   
</TEXT>
</DOC>
