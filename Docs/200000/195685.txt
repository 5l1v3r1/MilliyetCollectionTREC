<DOC>
<DOCNO> 195685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/bila.html </URL>
<DATE> 2003/11/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş'ın formülü 
</HEADLINE>
<TEXT>

   
   Başbakan Recep Tayyip Erdoğan bugün KKTC'yi ziyaret edecek. KKTC'nin kuruluş yıldönümü törenlerine katılacak. Kuşku yok ki KKTC Cumhurbaşkanı Rauf Denktaş'la Kıbrıs sorununu ve izlenebilecek politikaları da detaylı şekilde ele alacak. 
   KKTC Cumhurbaşkanı Denktaş, Annan planıyla ilgili kaygılarının dikkate alınması halinde görüşme yapılabileceğini de açıkladı. Gerek Ankara'da Dışişleri Bakanlığı'nda, gerekse KKTC'de alternatif çözüm formülleri ve planları üzerinde çalışılıyor. Bu çalışmalar Annan planından da esinleniyor. 
   KKTC Cumhurbaşkanı Rauf Denktaş'ın danışmanı Prof. Dr. Mümtaz Soysal da bu çalışmaları doğrulayan açıklamalar yaptı. Prof. Dr. Soysal'ın açıklamaları KKTC'nin Kıbrıs'ta Belçika modeline yakın durduğu şeklinde yansıdı. 
   Prof. Dr. Soysal'la, Denktaş ve KKTC'nin üzerinde çalıştıkları modelin ana hatlarını konuştuk. Soysal şu bilgiyi verdi 
   "Belçika modeli yanlış anlaşılmalara yol açabilir. Biz devlet yapısı olarak Belçika modelini savunmuyoruz. Sadece Avrupa Birliği ile ilişkiler açısından bir örnek olarak söyledim. Belçika'da iki bölge vardır. AB gerektiğinde bu bölgelerle temasa geçer. Sadece bir bölgeyi ilgilendiren konuları o bölgeyle konuşur. Bunu söyledim. Biz bölge değil iki ayrı devlet kabul edilsin istiyoruz." 
   Prof. Dr. Soysal, sıcak durdukları formülü şöyle özetledi 
   "Avrupa Birliği'ne karşı bir tek Kıbrıs devleti olur. Bu çatı devlettir. Bunun altında yine iki ayrı devlet bulunur. Bu formüle göre KKTC ve Rum devleti varlıklarını sürdürür. Ayrı yönetimleri olur. Ancak birlikte oluşturacakları tek bir Kıbrıs devleti çatı görevi görür. AB'ye karşı bir devlet bulunur. Ama eğer sadece Türk tarafını ilgilendiren bir konu varsa AB onu KKTC ile, sadece Rum tarafını ilgilendiren bir konu varsa Rum devletiyle konuşur. Ortak konular ise çatı devlet üzerinden görüşülür. Bizim kastettiğimiz model budur." 
   Soysal, alternatif çözüm modeliyle ilgili bilgi verirken şu konulara dikkat çekti 
   "Annan planının da uygulanabilecek yönleri elbette dikkate alınır. Örneğin çatı devlette cumhurbaşkanlığını dönüşümlü olarak öngörüyor Annan planı. Biz de dönüşümlü başkanlığı savunuyoruz ama biz eşit sürelerle dönüşüm öneriyoruz. Annan planında ise süreler Türk tarafı aleyhine öngörülüyor. Bu ve benzeri konularda Annan planından esinlenilebilir ama Türk tarafının önerilerinin de dikkate alınması gerekir." 
   Prof. Dr. Soysal, ayrıca Türk tarafına çok sayıda Rum'un yerleştirilmesi, Türk tarafından çok fazla toprak ödünü istenmesi gibi taleplere de karşı olduklarını vurguladı. 
   Soysal'a göre Türk tarafı her zaman çözümden yana oldu ve sürekli öneriler geliştirdi. Çözümün esasını oluşturacak yaklaşım ise iki devletin varlığının kabul edilmesi, iki toplumlu gerçeğin kabul edilmesi... 
   Denktaş ve Soysal'ın, yeni süreçte yaklaşımlarının esasını bu oluşturuyor. 
   
      
   
   
</TEXT>
</DOC>
