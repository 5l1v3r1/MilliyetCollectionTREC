<DOC>
<DOCNO> 175953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo06.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Ogün'ün 3 maçlık cezasına itiraz edecek 
</HEADLINE>
<TEXT>

     Konyaspor yönetimi, geçen hafta sonu oynanan Konyaspor-Trabzonspor maçında gördüğü kırmızı karttan sonra hakeme hakaret ettiği gerekçesiyle 3 maç oynamama cezası alan Ogün için itiraza hazırlanıyor. 
     Kulüp Basın Sözcüsü İbrahim Kaplan, Futbol Federasyonu Profesyonel Futbol Disiplin Kurulu'nun PDFK , Trabzonspor maçında kırmızı kart gören Ogün'e 3 maç oynamama cezası verdiğini anımsattı. 
     Maçın hakeminin raporunda, Ogün'ün kırmızı karttan sonra hakarette bulunduğunun belirtildiğini, bu nedenle PDFK'nın dün yaptığı toplantıda bu cezayı verdiğini ifade eden Kaplan, ''3 maç oynanama cezasını, beklenmedik, çok ağır bir ceza olarak görüyoruz. Ogün gibi bir futbolcunun bu kadar uzun süre sahalardan uzak kalması, takımda oldukça büyük sıkıntılar yaratır. İlgili mercilere gerekli itirazda bulunarak, Ogün'e verilen bu ağır cezayı iptal ettirmeye çalışacağız'' dedi. 
     Öte yandan, takımın Elazığspor maçı hazırlıklarını tamamlayarak, bugün yola çıktığını bildiren Kaplan, ''Deplasmandan en az 1 puan ile dönmeyi hedefliyoruz. Lige iyi başlayan iki ekip açısından da oldukça zorlu geçecek maçta gülen taraf olmayı istiyoruz'' diye konuştu. 
     
</TEXT>
</DOC>
