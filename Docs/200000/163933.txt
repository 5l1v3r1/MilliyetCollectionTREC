<DOC>
<DOCNO> 163933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko31.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İş yeri adresleri değişen ÇEAŞ çalışanları kapıda kaldı... 
</HEADLINE>
<TEXT>

     Enerji ve Tabii Kaynaklar Bakanlığı'nın sözleşmesini feshettiği Adana'daki Çukurova Elektrik'te çalışanların büyük bölümünün bünyesinde yer aldığı kuruluşun, yeni adresinde faaliyet göstereceğine ilişkin tebligatı alan işçilerin, kilitli kapıyla karşılaşınca bu durumun tespiti amacıyla mahkemeye başvurdukları bildirildi. 
     Türkiye Elektrik Su ve Gaz İşçileri Sendikası Tes-İş Adana 1 No'lu Şube Başkanı Mustafa Öğüt, Çukurova Elektrik bünyesindeki ''May Madencilik Yatırım Müşavirlik ve Ticaret A.Ş.''de görevli ve sayılarının 900 civarında olduğu belirtilen işçilere, işyerinin yeni adresinde göreve başlamaları konusunda tebligat göndermeyi sürdürdüklerini söyledi. 
     Noter kanalıyla gönderilen tebligattaki adrese giden işçilerin kilitli kapıyla karşılaştıklarını ifade eden Öğüt, ''Kapının girişinde de şirket adının yazılı olduğu A-4 büyüklüğündeki kağıttan başka bir şey yok'' dedi. 
     Öğüt, şirket işçileri kendilerine üye olmamalarına rağmen sendika olarak gerekli çalışmaları yaptıklarını, ancak, işyerinin kilitli olduğunun tespiti için noter arayışından sonuç alamadıklarını ifade ederek, şunları söyledi 
     ''Anlayamadığımız nedenle işyerine noter götüremeyince genel merkezimizin hukuk müşavirleri ile görüştük. Onlar da bu tespitin mahkeme kanalıyla yapılabileceğini bildirince, gerekli başvuruda bulunduk. Bugün ya da yarın mahkeme kararının çıkacağını tahmin ediyorum.'' 
     
     İŞÇİLER SÖZLEŞMEYİ FESHEDİYOR 
     Öğüt, kendilerine başvuran şirket çalışanlarına yardımcı olmak amacıyla hukuk müşavirleri tarafından hazırlanan matbu yazıyı verdiklerini belirterek, işçilerin gerekçelerini anlatarak sözleşmelerini feshettiklerini bildirdi. 
     Öğüt, işçilerin işverene noter kanalıyla gönderdikleri yazıda, şunların yazılı olduğunu belirtti 
     ''Tarafıma noter kanalıyla yapılan ve yeni işyerimiz olarak bildirilen Fuzuli Caddesi Galleria İş Merkezi Kat 1 No 56 adresine gittim. Bugüne kadar mesleğimle ilgili tarafıma tebliğ edilen tüm görevlerde iş hukuku açısından sadakat ve verimlilik ilkelerine bağlı olarak çalıştım. Ancak, yeni adreste belirtilen işyerinde gerek çalışma koşullarının değişmesi, gerekse çalışma şartları ve işin niteliğinin değişmiş olması hizmet akdinde yer alan mesleğim ve görevimle ilgili şartlarla bağdaşmadığından ve ayrıca işyerinin kapalı olmasından dolayı hizmet akdimi her türlü yasal haklarım saklı kalmak şartıyla feshediyorum.'' 
     
     ÇALIŞANLARIN DURUMU 
     Öğüt, Çukurova Elektrik'te çalışan 33 üyelerinin bulunduğunu hatırlatarak, ''Biz, yaşanan gelişmelerden işçilerin zarar görmemesini istiyoruz'' dedi. 
     Çalışanların bundan böyle devlet güvencesi altında olacaklarına inandığını vurgulayan Öğüt, konuşmasını şöyle sürdürdü 
     ''Çalışanların yanı sıra, Uzan'lar yönetime geldikten sonra işten atılan yaklaşık 150 arkadaşımızın da mağduriyetlerinin giderilmesini istiyoruz. Bu taleplerimizi dile getirmek için önümüzdeki günlerde Türk-İş ile birlikte, işten atılan arkadaşlarımızın da bulunduğu ortamda Çukurova Elektrik önünde basın toplantısı düzenleyeceğiz.'' 
     
</TEXT>
</DOC>
