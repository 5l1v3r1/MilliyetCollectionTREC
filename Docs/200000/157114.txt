<DOC>
<DOCNO> 157114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo24.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol Milli Takımı Eylül'e hazır... 
</HEADLINE>
<TEXT>

     Avrupa Bayanlar Voleybol Şampiyonası'nı bu yıl eylül ayında Ankara ve Antalya'da düzenleyecek olan Voleybol Federasyonu, Avrupa Voleybol Konfederasyonu CEV Başkanı Andre Meyer ile asbaşkanı Jan Hronek'e organizasyon hakkında sunumda bulundu. 
     İstanbul Polat Renaissance Oteli'nde gerçekleştirilen ve basın memsuplarının da katıldığı toplantıda, CEV başkanına 20-28 Eylül tarihleri arasındaki organizasyon hakkında geniş bilgi verildi. 
     Şampiyonanın maskotunun Ankara Kedisi olacağı açıklanırken, amblemi de toplantıya katılanlara gösterildi. 
     Şampiyonada A ve B gruplarının bulunacağı, bu gruplarda İtalya ve Rusya'nın seribaşı olacağı, 18 Haziran'da yapılacak kura çekiminde Türkiye'nin yer alacağı grubun Ankara'da kalacağı, diğer grup maçlarının Antalya'da yapacağı açıklandı. 
     
     BAŞKAN CAN ''HAZIRIZ'' 
     Voleybol Federasyonu Başkanı Prof.Dr.Hüsnü Can, şampiyonaya dört dörtlük hazır olduklarını söyledi. 
     Çalışmaları çok hassas yürüttüklerini ve her türlü ayrıntıyı düşündüklerini anlatan Can, ''Hiçbir eksiğimiz yoktur. Türkiye'nin tanıtımını en iyi şekilde yapacağız. Ancak şampiyona öncesinde bir tek eksiğimiz tanıtım. O'nu da Hüsnü Can'ın bir televizyonu olmadığı için iyi yapamıyoruz. Basından bu konuda destek bekliyoruz'' dedi. 
     Can, milli takımın hazırlık programının bugüne kadarki en iyi program olduğunu savunarak, ''2003'de başarısızlık olursa bu benden kaynaklanmaz. Biz yapabileceğimizin en iyisini yapıyoruz. Bundan sonrası sporculara kalıyor. Sonuçta sahaya sporcular çıkıyor. Sakatlıklar meydana gelirse sonuncu bile olabiliriz. Birçok faktör maçların seyrini etkiliyor'' diye konuştu. 
     
     MEYER ''BAYANLARDA TEK TAKIM'' 
     CEV Başkanı Andre Meyer ise kendisine yöneltilen sorular üzerine, Türkiye'nin gelecek sezon bayanlarda Avrupa Şampiyonlar Ligi'ne 1 takımla katılacağını söyledi. 
     Erkeklerde Türkiye'nin ligde yine 2 takımla yer alacağını anlatan Meyer, ''Bayanlarda Şampiyonlar Ligi'ne katılmaktan vazgeçen herhangi bir takım olduğunda, bir Türk takımını daha alabiliriz. Ancak şu anda katılma koşullarını yerine getirebilen yalnızca 1 Türk takımı var'' diye konuştu. 
     Meyer, Türkiye'de televizyonlarda voleybolla ilgili çok sayıda program yapılmasını da överek, Türkiye'nin bununla gurur duyması gerektiğini bildirdi. 
     Türkiye'de bayan voleybolunun son derece güçlü olduğunu dile getiren Meyer, şöyle konuştu 
     ''Voleybolun güçlü ülkelerinde dahi her sezon bir bayan takımı Dörtlü Final'e kalamıyor. Ama Türkiye bunu başarıyor. Ayrıca kulüpler basında çok iyi Dörtlü Final organizasyonları düzenlediniz. Seyirciniz çok fantastik ve ilgili. Voleybol Federasyonu'nuzla da ilişkilerimiz son derece iyi. Şampiyonayı, koşulların elverdiği en iyi biçimde yapacağınızdan eminiz. Türkiye, ekonomik açıdan güçleneceği ilerki yıllarda çok daha fazla organizasyonlar düzenleyecektir, ben bunun güvencesini veriyorum.'' 
     
</TEXT>
</DOC>
