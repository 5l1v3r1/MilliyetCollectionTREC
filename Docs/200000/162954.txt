<DOC>
<DOCNO> 162954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko34.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Genel Sekreteri Merkez Bankası, stersten iyi karar veremiyor 
</HEADLINE>
<TEXT>

     Türkiye İhracatçılar Meclisi TİM Genel Sekreteri Prof. Dr. Emre Alkin, Eylül ayında ''Çözüm İhracatta Kampanyası'' başlatacaklarını bildirdi. 
     Prof. Dr. Alkin, Japan Tobacco İnternational JTI , TİM, Dünya Gazetesi ve Ege İhracatçı Birlikleri EİB işbirliğiyle İzmir Hilton Otel'de düzenlenen ''Türkiye Geleceği İhracattadır'' toplantısında, dış ticaret, cari işlemler ve ödemeler dengesinde bir iyileşmenin gözlemlenmediğini belirtti. 
     Yabancı sermaye ile Türk sermayesinin biraraya gelerek, IMF ve Dünya Bankası'nı aktif kur politikası için ikna etmeleri gerektiğini kaydeden Prof. Dr. Alkin, Türkiye'de ihracatçıların ülke ekonomisine yaptığı katkıların yeterince bilinmediğini savundu. 
     Prof. Dr. Alkin, Eylül ayında ''Çözüm İhracatta Kampanyası'' başlatacaklarını bildirerek, şunları söyledi 
     ''İhracatçıyı halka tanıtacağız. İhracatçılar, Türkiye ekonomisini 3 yıldır sırtında taşıyor. İhracatçı kimdir, ne iş yapar, ne kazandırır, bunların anlatılması için kampanya başlatacağız. İhracatçı kötü tanınıyor. Kampanya kapsamında toplantılar yapacağız ve televizyonlarda kısa filmler yayınlatacağız.'' Türkiye'deki ilk bin ihracatçının envanterini çıkaracaklarını, zaman içinde bu sayıyı ilk 5 bine kadar genişleteceklerini dile getiren Alkin, şimdiye kadar böyle bir çalışma yapılmadığını söyledi. 
     
     ''MERKEZ BANKASI STRES ALTINDA'' 
     Toplantı sonrasında gazetecilerin Merkez Bankası ile ilgili sorularını da yanıtlayan Prof. Dr. Alkin, Merkez Bankası'nın stres altında ''iyi karar'' veremediğini öne sürdü. Merkez Bankası'nın Mart ayında risk almayarak, faizleri düşürmediğini belirten Prof. Dr. Alkin, şunları kaydetti. 
     ''Faizleri radikal şekilde 5 puan, 5 puan düşürmesi gerekirdi. O zaman döviz dengelenirdi. Merkez Bankası, kendi oranlarının piyasayı en kuvvetli etkilemesi gereken yerde, hiçbir şey yapmadı. Faize karşı hassasiyetin düştüğü yerdeyse gitti faizleri düşürdü. Bu, geç kalıyor, oyunu iyi okuyamıyor demek. Kötü bir oyuncu olduğunu gösteriyor. Baskı altındayken arkadaşlar iyi çalışamıyor. Zamanlama hatası yaptılar. 2001 yılında kriz yönetimi açısından kötü puan aldılar. O yorgun ve tedirgin kadro, aynı kadro. Tamamen yanlış içindeler. Binlerce kişi sadece enflasyonu hedeflemiyor ki. Başı boş bıraktılar piyasayı.'' 
     
     JTI KÜRESEL YÖNETİM KURULU ÜYESİ HAYAMİCHİ 
     JTI Küresel Yönetim Kurulu Üyesi Nabuhiro Hayamichi de Türkiye'deki yatırımlarında son teknolojiyi kullandıklarını belirtti. 
     Torbalı'daki sigara fabrikasındaki üretimin büyük bölümünü ihraç ettiklerini, yıllık ihracatın 100 milyon dolar civarında olduğunu ifade eden Hayamichi, Toyota'dan sonra Türkiye'de en fazla yatırım yapan Japon şirketi olduklarını kaydetti. 
     Yabancı Sermaye Derneği YASED Genel Sekreteri Abdurrahman Arıman da 50 yılda Türkiye'ye gelen yabancı sermaye miktarının 17 milyar dolar olduğunu, Çin'de bu miktarın iki ayda gerçekleştiğini söyledi. 
     Hükümetin yabancı sermayenin önünü açmak için çalışmalar yaptığına işaret eden Arıman, ''Uzun yıllardan sonra ilk defa bir hükümet, taahhütlerini süratle yerine getirmeye başladı. Hükümetin, yabancı sermayenin önünü açacak yasaları hızlı bir şekilde çıkarmaya başlaması olumlu bir gelişmedir'' diye konuştu. 
     EİB Başkanlar Kurulu Başkanı Servet Eröcal ise ekonominin nefes alır duruma gelmesi ve büyük hedeflere ulaşılması için tek çıkış yolunun çalışmak, üretmek ve ihracat yaparak, kaynak yaratmak olduğunu belirtti. 
     
</TEXT>
</DOC>
