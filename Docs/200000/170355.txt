<DOC>
<DOCNO> 170355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/spo02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'I DÜŞÜNÜN 
</HEADLINE>
<TEXT>

Fenerbahçe Teknik Direktörü Daum, dünkü çalışmada futbolcularını farklı bir yöntemle motive etti, "Her atağınızı Galatasaray maçının son dakikasında yakaladığınız fırsat gibi görün" dedi 
     YUSUF KOBAL 

     Takımı ateşliyor 
     YENİ sezon hazırlıklarını Almanya'da sürdüren Fenerbahçe'de dün Daum şovu vardı. Alman teknik adam antrenmanda ilginç sözleriyle oyuncularını hırslandırdı. Daum, "Farzedin ki bu atak, Galatasaray ile oynadığınız maçın son dakikasında yakaladığınız son fırsat. Ona göre değerlendirin. Sakın kaçırmayın. Her pozisyonda bunu düşünmenizi istiyorum" diye bağırdı. 
     
     'Biz kaliteliyiz' 
     DAUM, herkesten kaliteli ve farklı olduklarını da söyledi. Alman hoca bağırmaktan adeta yorgun düştüğü çalışmada şu ifadeleri kullandı "Ciddi olun, iyi pas verin. Gole giderken dalmayın. Topu kaleye isabet ettiremeyen cezasını çeker. Sert ortalar yapın. Boş olan arkadaşınızı seçin, topu ona sert biçimde gönderin ve nereye orta yaptığınızı bilin, ölçün." 
     
Fenerbahçe'de tempo arttı      SARI - Lacivertli takım Almanya kampının beşinci gününde iki antrenman yaparak hazırlıklarını sürdürdü. Çalışmaya 21 futbolcu katılırken, yapılan çift kale maçı Hooijonk'un takımı 4 - 3 kazandı. Hollandalı futbolcu iki şık golüyle alkış aldı. Öte yandan Serhat bir süre takımla birlikte çalışırken, sakat olan Ali Güneş ve Erman salonda kondisyon depoladı. Bu arada yedek üye Rahmi Eyüboğlu dün istifa ettiğini açıkladı, ancak ardından istifasını geriye aldı. 
     
Bingöl çıkarmasıBaşbakan Recep Tayyip Erdoğan ve bakanlarla birlikte Bingöl'e giden Aziz Yıldırım, depremde yıkılan okula 200 milyar liralık yardım yaptı 
     Çeki teslim etti 
     FENERBAHÇE Başkanı Aziz Yıldırım dün Başbakan Recep Tayyip Erdoğan ile birlikte gittiği Bingöl'de, depremzedeler için 200 milyar lira bağışta bulundu. Yıkılan Çeltiksuyu İlköğretim Okulu'nun yeniden yapımı için Fenerbahçe - Diyarbakırspor maçının hasılatını bağışlayacaklarını açıklayan Yıldırım, sözünü tuttu ve çeki dün Erdoğan'a teslim etti. 
     Başkan'dan jest 
     TEMEL atma töreninde konuşan Fenerbahçe Başkanı, Bingöl halkına başsağlığı diledi ve yaşanan acılar nedeniyle üzgün olduğunu dile getirdi. Yıldırım, "Hasılat 38 milyar gelince az bulduk. Yönetim Kurulu olarak bunu 100 milyar olarak belirledik. Ben de şahsım olarak 100 milyar bağışladım. Bu yardımımız sizlerin acısını paylaşmak içindir" dedi. 
     
REBROV Almanya'da      DAHA önce kadro dışı bırakılan ve kendisine takım bulması istenen Ukraynalı Rebrov önceki gece kafileye katıldı. Daum'un isteği üzerine Almanya kampına giden yıldız futbolcu takımla birlikte antrenmana çıktı. Hazırlık maçlarında özellikle sağ kanatta sıkıntı yaşayan Alman hocanın, yıldız futbolcuyu çift kale maçta bu bölgede denemesi dikkat çekti. 
     
Taraftarın bayram günü      FENERBAHÇELİ taraftarlarca "Dünya Fenerbahçeliler Günü" olarak kabul edilen 19 Temmuz bugün çeşitli etkinliklerle kutlanacak. Sarı - Lacivertliler'in gece bir eğlence merkezinde buluşacağı bildirildi. Öte yandan yönetim kurulu mesaj göndererek, bugün için Fenerium mağazalarında yüzde 19.07 oranında indirim yapılacağını açıkladı. 
     
Kara dosya yolda FIFA, Brezilya Futbol Federasyonu ve Corinthians kulübüne gönderdiği yazıda, Fabio Luciano'nun cezasının Türkiye'ye de uygulanacağını bildirdi 
     MEHMET ÇİFTÇİ 

     Fener'e kötü haber 
     FENERBAHÇE'NİN yeni transferi Luciano'ya ülkesinde verilen cezanın, Türkiye'de de uygulanmak zorunda olduğu ortaya çıktı. FIFA, ülke federasyonu ve Corinthians'a gönderdiği resmi yazıda 9 Temmuz'daki Santos maçındaki olaylar nedeniyle Luciano'ya verilen cezanın gittiği ülkede de aynen uygulanacağını bildirdi. Öte yandan Sambacı, cezaya itiraz etti. 
     
     Roque yakın takipte 
     CORİNTHİANS Başkan Yardımcısı Antonio Roque ise Luciano'ya verilen cezanın ağır olduğunu belirterek, indirim isteyeceklerini açıkladı. Roque, "Haksızlık yapılıyor. Avukatlarımıza direktifleri verdik. Bizden ayrılmış olsa da Luciano'nun hakkını koruyacağız. Ancak indirim olsa bile FIFA'nın tavrı çok açık. Ceza Türkiye'de de uygulanacak" diye konuştu. 
     

</TEXT>
</DOC>
