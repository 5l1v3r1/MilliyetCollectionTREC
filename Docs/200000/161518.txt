<DOC>
<DOCNO> 161518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo26.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray resmen Olimpiyat Stadyumu'nda... 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu aylık olağan toplantısı yapıldı. Toplantıda, İstanbul Atatürk Olimpiyat Stadı'nın 2 yıl süreyle Galatasaray Kulübü tarafından kullanımı ile ilgili resmi protokol imzalandı. 
     Ataköy Olimpiyatevi'nde gerçekleştirilen toplantıda, Atatürk Olimpiyat Stadı'nın Galatasaray Kulübü tarafından, futbol takımının maçlarını oynama konusunda kullanım hakkı sözleşmesi Devlet Bakanı ve Başbakan Yardımcısı Mehmet Ali Şahin, İstanbul Büyükşehir Belediye Başkanı Ali Müfit Gürtuna ve Galatasaray Kulübü Başkanı Özhan Canaydın tarafından imzalandı. 
     Sözleşme dahilinde sarı-kırmızılı kulübün 2003-2004 ve 2004-2005 sezonları içinde Atatürk Olimpiyat Stadı'nı kullanacağı, tarafların anlaşmaları halinde sözleşmenin uzatılabileceği ve Galatasaray'ın müsabaka programı dışında stadın tüm kullanım hakkının İstanbul Olimpiyat Oyunları Hazırlık ve Düzenleme Kurulu'na ait olduğu açıklandı. 
     Devlet Bakanı ve Başbakan Yardımcısı Şahin, Atatürk Olimpiyat Stadı'nın bu şekilde Türk sporuna kazandırıldığını ifade ederken, İstanbul Büyükşehir Belediye Başkanı Ali Müfit Gürtuna da yarından başlamak üzere stadın bağlantı yolları, çevre düzenlemesi, elektronik bilet geçiş sistemi ve skorbordunun yapımının üstlenildiğini kaydetti. 
     
     ''2005 ŞAMPİYONLAR LİGİ FİNALİNİ ALMAK İÇİN ÇALIŞACAĞIZ'' 

     Galatasaray Kulübü Başkanı Özhan Canaydın ise Türkiye için büyük bir değer olan Atatürk Olimpiyat Stadı'nın tanıtımını büyük bir onurla yapacaklarını belirterek, ''UEFA Asbaşkanı Şenes Erzik'ten almış olduğumuz bir müjdeyle, 2005 yılında Avrupa Şampiyonlar Ligi'nin final maçını bu stada almak için çalışmalara başlayacağız'' dedi. 
     Canaydın, rüzgar panellerinin finansmanın Galatasaray Kulübü tarafından karşılanacağını anlatırken, Ali Sami Yen Stadı'nın ne zaman yıkılacağı ve kredi alımı konusunda sorun yaşanıp yaşanmadığı şeklindeki bir soruyu da ''Gereken açıklamalar, gerektiği zaman yapılır'' diye yanıt verdi. 
     Başkan Canaydın, Atatürk Olimpiyat Stadı'na sarı-kırmızlı taraftarların ulaşmada sıkıntı çekebileceklerinin hatırlatılması üzerine ise ''Zaten stadın etrafında yepyeni bir profil var. Eğer bunu değerlendirebilirsek, önemli bir kitle kazanmış oluruz'' diye konuştu. 
     
     İSTANBUL, 2012 OLİMPİYAT OYUNLARI'NA DA ADAY 

     İstanbul Olimpiyat Oyunları Hazırlık ve Düzenleme Kurulu'nun bugünkü toplantısında, İstanbul'un 2012 Olimpiyat Oyunları'na da aday olması için karar alındı. 
     Devlet Bakanı ve Başbakan Yardımcısı Mehmet Ali Şahin, 2012'de Olimpiyat Oyunları'nı İstanbul'da düzenlemek için ümitli olduklarını ifade ederek, bugünkü toplantıda da adaylık başvurusu yapılması kararını aldıklarını söyledi. 
     
     OLİMPİYAT MEŞALESİ 3-10 TEMMUZ'DA İSTANBUL'DA 

     Öte yandan, 2004 Atina Olimpiyat Oyunları Organizasyon Komitesi Operasyonlar Müdürü Simon Wadley, bu yıl İstanbul'un da programa alındığı Olimpiyat Meşalesi ile ilgili bilgi verdi. 
     Meşalenin 70 gün boyunca 6 kıtada 31 kenti gezeceğini ve 3-10 Temmuz tarihleri arasında da İstanbul'da olacağını anlatan Wadley, İstanbul'un son derece güzel ve tarihi bir kent olduğunu kaydederek, ''Eğer meşalenin programında İstanbul olmasaydı büyük bir eksiklik olurdu'' dedi. 
     Daha sonra meşale turu programıyla ilgili prosedürlerin kabulüne ilişkin, Devlet Bakanı ve Başbakan Yardımcısı Mehmet Ali Şahin ile İstanbul Büyükşehir Belediye Başkanı Ali Müfit Gürtuna tarafından imzalanan iyi niyet protokolü, Atina'ya gönderilmek üzere Wadley'e teslim edildi. 
     
</TEXT>
</DOC>
