<DOC>
<DOCNO> 197222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/guclu.html </URL>
<DATE> 2003/11/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Terörü tam unuttuk derken 
</HEADLINE>
<TEXT>

   
   Türkiye terörü çok farklı boyutlarda yaşadı. On binlerce vatandaşımızı kurban verdik. Şimdi tüm dünyayı bir alev topu gibi sarmakta olan uluslararası terörün en önemli mağdurlarından birisi de yine biziz. Bunu da elbette atlatacağız. Ama sanki faturası yine ağır olacak. 
   Geçen cumartesi günkü sinagog olaylarından sonra, İstanbul Valisi, Emniyet Müdürü ve Başbakan Erdoğan'ın olaya yaklaşımları, daha önceki terör olaylarından hiç ders almadığımızın çok önemli birer göstergesiydi. Umarız bundan sonra atacakları her adım, duygusallıktan ve şovmenlikten uzak olur... 
   
   Televizyonlar şen şakrak 
   Türkiye, yediden yetmişe kan ağlıyor. Canlı yayınlarda terörün vahşeti bütün çıplaklığı ile saniye saniye gösteriliyor. Haber kanallarını ya da haber programlarını izleyenler endişe içinde. Ama ya diğer kanallar ve diğer programlar .. Sululuk, pespayelik almış başını gidiyor. Normal zamanlarda belki bu kadar dikkat çekmiyordu. Ama diğer kanallarda terörün yarattığı vahşet anlatılırken, sululuğu ilke edinmiş kanalların hiçbir şey olmamışçasına yayınlarına devam etmesi bağışlanamaz. Kanalları değiştirirken karşılaştığınız birkaç saniyelik görüntüler bile insanı çileden çıkartmaya yetiyor. Matem yapmasalar da yayınlarına biraz olsun çekidüzen verebilirler. 
   
   Vahşet görüntüleri 
   Televizyon ve gazetelerdeki vahşet görüntüleri pek çok insanımızı olağanüstü derecede rahatsız ediyor. Medya kuruluşlarından bazıları olaya duyarlılıkla yaklaşıyor. Resim seçiminde dikkatli davranıyor. Ama bazıları öylesine hoyratça yayıncılık yapıyor ki kafalarda bir daha silinmeyecek derin izler bırakıyor. 
   Psikologlar bu görüntülerin özellikle çocukları çok etkilediği görüşünde. Anne babalardan çocuklarını bugünlerde ekranlardan ve bazı gazetelerden uzak tutulmalarını istiyorlar. 
   Medyamız keşke mahkeme kararları olmaksızın kendi iç denetimi ile bu zor günleri atlatabilse. Delillerin duyurulmasıyla ilgili olarak getirilen yayın yasağı, umarız terör görüntülerinin yayımlanmasını da beraberinde getirmez. Çünkü o zaman da medyanın çalışma alanı iyice kısıtlanmış olur. 
   Batılı medya kuruluşlarının çoğunda pedagog ve psikologlar da görev yapıyor. Hangi haber, hangi görüntü, izleyenleri ve okuyanları, nasıl etkiler Bu konuda editörleri yönlendiriyorlar. Bazen de son söz hakkı onlarda oluyor. Her ne kadar dikkat edenlerimiz olsa da biz daha bu konuların çok uzağındayız. 
   
   Telefonlar yine çalışmadı 
   Depremde yaşadığımız en büyük şoklardan birisi de ulaşım olanaklarının bir anda yok olmasıydı. Telefonlar çalışmadı. Ulaşım felç oldu. Güya yaşanılan bu sıkıntıların ardından acil eylem planları hazırlandı. Ama son iki terör olayında da görüldü ki alınan tüm tedbirler yetersiz. 
   Telefonlar yine çalışmadı. Trafik tıkanıklığı nedeni ile acil yardımlar yine ulaşamadı. Anlaşılan o ki daha çalışmamız gereken çok ders var. 
   Özetin özeti Türkiye, depremle olduğu gibi terör ile birlikte yaşamaya da alışmalı. Olmaması en büyük dileğimiz. Ama ya olursa İşte ona da hazırlıklı olmamız gerekiyor. Hem de tüm kurum ve kuruluşlarımız ile. Eleştiri en kolayı. Peki ya birey olarak, kurum olarak, devlet olarak üzerimize düşeni, yeterince yerine getirebiliyor muyuz Asıl önemli olan o. 
   
      
   
</TEXT>
</DOC>
