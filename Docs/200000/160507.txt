<DOC>
<DOCNO> 160507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun18.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de yalnızca kadınların konuştuğu Nushu dili artık sözlükte... 
</HEADLINE>
<TEXT>

     Çin'de yalnızca kadınlar arasında kullanılan dil bir sözlükte toplandı. 
     Çin'in orta kesimindeki Hunan eyaleti ile güneyindeki Guangxi Zhuang Özerk Bölgesi'nde yüzyıllarca kadınlar arasında haberleşmek amacıyla kullanılan ve Nushu adı verilen dile ait bugüne kadar 1800 kelime tespit edilebildi. 
     Bu bölgelerde yaşayan Yao milliyetinden kadınlar bu yazıyı genellikle ipek veya nakış üzerine işlediler. 
     Nushu ile ilgili araştırma yapan uzmanlar, bu yazı türünün dünyada kullanılan ilk dil türlerinden biri olduğunu, ancak ne zaman ortaya çıktığını kesin olarak tespit edemediklerini belirttiler. 
     Arkeologlar, 3000 yıl öncesine ait Yin Harabeleri'nde hayvan kemiği ve kaplumbağa kabuğu üzerine yazılmış Nushu örnekleri buldular. 
     Artık yok olmak tehlikesiyle karşı karşıya bulunan Nushu dilinin sözlüğünü, 78 yaşındaki Zhou Shuoyi, 50 yıl süren çalışmayla hazırladı. 
     Sözlükte, bugüne kadar tespit edilebilen kelimelerin yazılışları, okunuşları ve Çince karşılıkları yer alıyor. 
     Sözlüğü yayınlayan Jiangyong Kültür Ofisi yetkilileri, Halkın Günlüğü gazetesinde yer alan açıklamalarında, sözlüğün yayınlanmasının Nushu dilinin yaşamasında önemli rol oynayacağını belirttiler. 
     Öte yandan, Hunan eyaletinde bulunan Jiangyong ilçesinde bu dil ile ilgili belgelerin sergilendiği bir müze açılacağı bildirildi. 
     Nushu ile ilgili belgelerin toplanması ve sergilenmesi için yerel hükümet tarafından 9 milyon yuan 1.7 trilyon TL ayrıldı. Bu çalışmaları ABD'den Ford Vakfı da destekliyor. 
     
</TEXT>
</DOC>
