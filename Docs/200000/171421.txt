<DOC>
<DOCNO> 171421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo02.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Milli Olimpiyat Komitesi Başkanı Sinan Erdem öldü... 
</HEADLINE>
<TEXT>

     Türkiye Milli Olimpiyat Komitesi TMOK Başkanı Sinan Erdem, tedavi gördüğü Paris'te öldü. 
     Bir süre önce ameliyat olan Erdem'in, bu sabaha karşı Paris'te vefat ettiği açıklandı. 
     76 yaşında hayata gözlerini yuman Sinan Erdem'in karaciğerindeki tümör nedeniyle bir süre önce Fransa'da ikinci kez ameliyat olduğu öğrenildi. Dün gece sağlık durumu ciddileşen Sinan Erdem'in yoğun bakıma alındığı, ancak doktorların bütün çabalarına rağmen bu sabaha karşı vefat ettiği bildirildi. 
     
     ÖZGEÇMİŞİ 

     9 Mayıs 1927 tarihinde Manisa'da doğan Sinan Erdem, ilköğrenimini İstanbul Yeşilköy İlkokulu'nda, ortaokul ve liseyi Galatasaray Lisesi'nde tamamladı. İstanbul Üniversitesi Hukuk Fakültesi'nden mezun oldu. 
     Spor hayatına 1943 yılında voleybol ve tenis oynayarak başlayan Erdem, profesyonel voleybol kariyerine 1949'da Beyoğluspor Kulübü'nde başladı ve 1951 yılında Galatasaray Kulübü'ne geçti. Voleybol Milli Takımı'nda uzun yıllar forma giydi. 12 kez milli oldu. Milli Takım kaptanlığı ve antrenörlük yaptı. 
     1957-67 yılları arasında Türkiye Voleybol Federasyonu'nda genel sekreterlik yaptı. 1966 yılında Uluslararası Voleybol Federasyonu'na FIVB üye oldu ve 1972'den 1984'e kadar Organizasyon Komitesi Başkanlığı yaptı. 1975-1982 yılları arasında Türkiye Milli Olimpiyat Komitesi TMOK genel sekreter yardımcılığı yaptı. 1977 yılında Galatasaray Kulübü Divan Heyeti'ne girdi. 1982-1989 tarihleri arasında TMOK genel sekreterliği yaptı. 1982'de İslam Oyunları Konfederasyonu Yönetim Kurulu Üyesi, 1983'de ise Akdeniz Oyunları Teknik Komite Üyesi olarak görevde bulundu. 1987-88 sezonunda İstanbul Yeşilyurt Spor Kulübü Başkanlığı'nı üstlendi. 1988 Seul Olimpiyat Oyunları sırasında yapılan Uluslararası Olimpiyat Komitesi toplantısında adı geçen komiteye üye oldu. Aynı yıl Akdeniz Oyunları Yönetim kurulu Üyeliğine sçildi. 
     Meksika, Münih, Montreal, Moskova, Los Angeles Olimpiyat Oyunları'nda teknik delege olarak, Seul, Barcelona, Atlanta ve Sidney Olimpiyat Oyunları'nda ise Uluslarasası Olimpiyat Komitesi Üyesi olarak görev yaptı. Sinan Erdem, 25 Şubat 1989 tarihinden itibaren TMOK Başkanlığı görevine devam etmekteydi. 
     Fransa Spor Bakanlığı altın madaya ödülü ve Uluslararası Olimpiyat Komitesi liyakat ödülü sahibi Sinan Erdem'e, Japon Hükümeti tarafından kültür günü olan 3 Kasım 1992 tarihinde Japon-Türk ilişkileri ve iki ülke arasındaki dostluğun gelişmesi nedeniyle Japon İmparataroru Akihito adına nişan verildi. 
     2004 yılında Atina'da yapılacak olimpiyat oyunları için kurulan koordinasyon komitesine de üye olan Sinan Erdem'e, 1997 yılında İstanbul'da toplanan Dünya Ordulararası Spor Birliği tarafından madalya verilmişti. Ayrıca, spora verdiği hizmetlerden dolayı 1998 yılında Anadolu Üniversitesi, 1999 yılında da Marmara Üniversitesi tarafından fahri doktora unvanı aldı. 1999 yılında ayrıca, Fransa'da yapılan resmi bir törenle Fransa Cumhurbaşkanı adına nişan verildi. 
     Evli ve iki çocuk babası Sinan Erdem, Fransızca ve İngilizce biliyordu. 
     
</TEXT>
</DOC>
