<DOC>
<DOCNO> 183959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur07.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeli polis, minibüs şoförünü öldürdü 
</HEADLINE>
<TEXT>

     Okşan ARINÇ AYDIN, DHA 
     

KARDEŞİNİN düğünü için İzmir'den Aydın'a gelen polis memuru 34 yaşındaki Mehmet Karaaymaz, yol verme yüzünden tartıştığı minibüs şoförü 25 yaşındaki Kerem Saçan'ı beylik tabancasıyla öldürdü. 
     Olay önceki akşam saat 18.30'da Egemenlik Caddesi'nde meydana geldi. İzmir- Seferihisar İlçe Emniyet Müdürlüğü'nde görevli polis memuru Mehmet Karaaymaz, kardeşinin düğünü için Aydın'a geldi. İhtiyaçları almak üzere kardeşinin evinden otomobiline binerek çıkan Karaaymaz, önünde seyreden 09 M 0350 plakalı Ovaeğmir hattı minibüsünün şoförü Kerem Saçan ile yol verme yüzünden tartıştı. Kerem Saçan, minibüsten aldığı demir levye ile polis Karaaymaz'ın kafasına vurunca, belindeki beylik tabancasını çeken polis memuru, şoförü kasığından ve karnından yaraladı. Aydın Devlet Hastanesi'ne kaldırılan Saçan kurtarılamadı. 
     Kerem Saçan'ın öldüğünü duyan yakınları, kısa sürede Aydın Devlet Hastanesi Acil Servisi'nin çevresinde toplandı. Grubun olay çıkarmasını önlemek için Acil Servis önüne Çevik Kuvvet ekibi gönderildi. Aydın Emniyet Müdürü Cemil Demir de hastaneye gelerek alınan güvenlik önlemlerini denetledi. Acil Servis'in camlarını kıran Saçan'ın yakınları gecenin ilerleyen saatlerinde cenazeyi alarak hastaneden ayrıldı. 
     
</TEXT>
</DOC>
