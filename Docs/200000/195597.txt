<DOC>
<DOCNO> 195597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur19.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
9 kişiye mezar olan kafeterya ruhsatsız çıktı... 
</HEADLINE>
<TEXT>

     İzmir'in Bornova İlçesi'ndeki bir kafeteryada dün akşam çıkan yangında hayatını kaybeden 9 kişinin cenazesi, aileleri tarafından İzmir Adli Tıp Kurumu'ndan teslim alındı. Ölen 3 öğrenci için Ege Üniversitesi'nde tören düzenlendi. 
     Bornova Belediye Başkanı Cengiz Bulut, yangının meydana geldiği Nağme Cafe'nin, iki dükkanın birleştirilmesi sonucu işyeri haline getirildiğini bildirdi. Bulut, her iki işyerinin ayrı ayrı oturma ruhsatları olduğunu, ancak birleştirilme ruhsatının bulunmadığını söyledi. 
     Dükkanların işyeri sahibi tarafından aradaki duvarın yıkılmasıyla birleştirildiğini belirten Bulut, şöyle dedi 
     ''Her iki dükkanın da oturma ruhsatı var. Ama dükkan sahibi aradaki duvarı kaldırmış ve ön tarafına bir sundurma yapmış. İki dükkanın birleştirilmesi, aradaki duvarın kaldırılması için tadilat ruhsatı alınması gerekirdi, fakat böyle bir ruhsat alınmamış. Bunun üzerine bize bir şikayet gelmiş. Biz mühür zaptı yapmışız ve encümen kararıyla 1 milyar lira para cezası kesmişiz. Öndeki sundurma için yıkım kararı aldık ve işyeri sahibinden aradaki duvarı örmesini istedik. Bu yönde işyeri sahibine bir tebligat yaptık. 
     Fakat işyeri sahibi duvarı örmediği için de bu ve benzeri ev ve işyerlerinde yıkım ve örme işlemleri için bir süre önce Fen İşleri Müdürlüğümüz yaklaşık 2 trilyon 281 milyar liralık ihale yaptık. Bu ihale kararı Resmi Gazete'de yayınlandı. Tadilat projesi olmadan değişikliğe uğrayan ev ve işyerlerinin eski haline getirilmesi amacıyla açılan bu ihale, yeni ihale yasası nedeniyle iptal edildi.'' Bulut, dükkanlardan sadece biri için çalışma ruhsatı alındığını, her iki dükkanın birleştirilmesinden sonra ayrı bir çalışma ruhsatı alınmadığını da sözlerine ekledi. 
     
     ÖLENLER İÇİN TÖREN 

     İzmir Adli Tıp Kurumu'nda otopsileri tamamlanan cenazeler, aileleri tarafından teslim alındı. Cenazeleri Ege Üniversitesi Bornova Yerleşkesi'ne getirilen Eğitim Fakültesi öğrencileri Arzu Yıldız ve Ercan Girgin ile Edebiyat Fakültesi Tarih Bölümü öğrencisi Meral Ece Selvi için tören düzenlendi. 
     Tören, Şölen Alanı'ndaki törende konuşan Rektör Prof. Dr. Ülkü Bayındır, Ege Üniversitesi'nin en acı günlerinden birini yaşadığını söyledi. Prof. Dr. Bayındır, özellikle gençlerin yoğun olduğu mekanlarda çok ciddi güvenlik önlemi alınması gerektiğini belirterek, ''21. yüzyılda bir elektrik kontağının yol açtığı arıza, ölüme yol açabilecek bir yangına dönüşmüştür. Biz buna isyan ediyoruz. Böyle bir kader olamaz. Kaybettiğimiz öğrencilerimize, ailelerine ve arkadaşlarına başsağlığı diliyorum'' dedi. 
     Edebiyat Fakültesi Dekanı Prof. Dr. Kasım Eğit, yaşanan bu facianın bir kaza olmadığını ve insan hayatının bu kadar ucuz olmaması gerektiğini belirterek, ''Bu konuşmayı, öğrencilerimize diplomalarını verirken yapmayı dilerdim'' dedi. 
     Eğitim Fakültesi Dekanı Prof. Dr. İbrahim Dönmezer ise olaya yol açan işletme sahiplerini, denetim mekanizmalarını çalıştırmadıkları için ''şiddetle kınadığını'' söyledi. 
     Yangında hayatını kaybeden gençlerden Burhan Turhan, Fatma Çarıklı, Nazan Yavuz, Erhan Tekin ve Ercan Girgin'in İzmir'de, Meral Ece Selvi'nin Torbalı İlçesi'nde, Arzu Yıldız ve Fatma Hilal Çıkrıkçıoğlu'nun Balıkesir'de, Nezih Karayiğit'in de Antalya'da toprağa verileceği bildirildi. 
     
</TEXT>
</DOC>
