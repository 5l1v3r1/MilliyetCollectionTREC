<DOC>
<DOCNO> 151786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yasam/yas01.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kadınları yıllarca seks kölesi yaptı 
</HEADLINE>
<TEXT>

John Jamelske'nin kaçırdığı kadınları evindeki gizli sığınaklara hapsettiği, tecavüz edip işkence yaptığı anlaşıldı 
     DIŞ HABERLER SERVİSİ 

     Amerika'nın New York eyaletindeki Syracuse kenti bugünlerde, 'Kuzuların Sessizliği' adlı ünlü filmdeki sahneleri aratmayan bir sapıklık vakasıyla çalkalanıyor. 'Seks kölesi' olarak kullanıldığını iddia eden 16 yaşındaki bir kızın ihbarı sonucu tutuklanan John Jamelske adlı 'sapığın', üç kadını daha kaçırarak, evinin altındaki gizli bir bölmede iki yıl boyunca her türlü sapıklığına alet ettiği ortaya çıktı. 
     
     'Böylesini görmedim' 
     Adam kaçırma, tecavüz ve cinsel sapıklıkla suçlanan 67 yaşındaki eski bakkal Jamelske, iddiaları reddetti. Şerif Kevin Walsh ise durumu "40 yıllık meslek hayatımda böyle bir şey görmedim" sözleriyle özetledi. 
     Olaylar, Jamelske'nin altı ay kadar önce kendisini kaçırarak evinin altındaki sığınakta seks kölesi olarak kullandığını iddia eden bir kızın ihbarıyla başladı. Genç kız, Jamelske'nin kendisini alışverişe götürme 'gafletine' düştüğünü ve bunu fırsat bilerek ablasını aradığını söyledi. Jamelske ise genç kızın kendi rızasıyla ilişkiye girdiğini ve yaşının küçük olduğunu bilmediğini söyledi. 
     
     2 yıl hücreye kapatmış 
     Olayın kamuoyuna yansımasının ardından 3 kadın daha polisi arayarak, Jamelske'nin kendilerini yaklaşık iki yıl boyunca seks kölesi olarak kullandığını söyledi. Kurbanlar, 80'li yıllardaki bu olayları öldürülme korkusuyla polise anlatamadıklarını söylediler. 
     İhbarların ardından 67 yaşındaki sapığın evine baskın düzenleyen polis, evin bodrumuna bağlanan penceresiz, iki küçük oda keşfetti. Yüzlerce bira şişesiyle gizlenen bu hücrelerde küvet ve tuvalet var. Yapılan aramalarda ele geçirilen, bazıları duvara zincirlenmiş çıplak kadın fotoğrafları, Jamelske'nin kurbanlarının sayısının çok daha fazla olabileceği şüphesine yol açtı. 
     
Buffalo Bill gibi...      'Kuzuların Sessizliği' adlı filmle Buffalo Bill adlı seri katil, evinin bahçesindeki sığınakta esir aldığı kızlara işkence yapıyor Doktor Hannibal Lecter ise FBI'ın sapığı yakalamasına yardım ediyordu. Psikologlar, Jamelske'nin Bill'e özenmiş olabileceği görüşünde... 
     


YAŞAM 






















</TEXT>
</DOC>
