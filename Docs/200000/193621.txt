<DOC>
<DOCNO> 193621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun08.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan uçak emirle düşürülecek 
</HEADLINE>
<TEXT>

   Almanya, teröre karşı sert önlem alıyor. Kaçırılan uçakların düşürülmesine ilişkin tasarı kabul edildi 
   BERLİN Milliyet 

   
   Alman hükümeti, 11 Eylül saldırılarının benzerinin ülkesinde yaşanmasını önlemek için gerektiğinde yolcu uçaklarının da düşürülmesini öngören Havacılık Güvenlik Yasa Tasarısı'nı kabul etti. 
   Meclise gönderilen ve 2004'te yürürlüğe girmesi beklenen yasayla ilgili bilgi veren Savunma Bakanı Peter Struck, "Böylece savaş pilotlarımız, benim talimatımla uçak düşürmek zorunda kaldıklarında, tümüyle yasal davrandıklarını bilecekler. Hukuki açıdan korunmuş olacaklar" dedi. Struck, savaş pilotlarının olası bir tehdit olarak görülen uçakları önce uyaracaklarını, ardından inişe zorlayacaklarını ve son çare olarak düşüreceklerini kaydetti. Struck, meclisteki görüşmelerde bazı değişikliklikler yapılabileceğini belirtti. 
   
   Frankfurtlular korkmuştu 
   İçişleri Bakanı Otto Schily de polisin gerekli gördüğü takdirde Silahlı Kuvvetler'den yardım talebinde bulunabileceğini söyledi. Schily, yasa tasarısının pilotlara "öldürme yetkisi" verilmesi şeklinde görülmemesi gerektiğini vurguladı. Yasa tasarısının hazırlanmasına, ABD'deki 11 Eylül terör saldırıları ve 5 Ocak 2003'te kaçırılan tek motorlu bir uçağın Frankfurtlulara yaşattığı korku dolu saatler neden oldu. 
   
   
   
</TEXT>
</DOC>
