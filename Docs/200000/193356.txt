<DOC>
<DOCNO> 193356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/dunya/dun01.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Verhofstadt, Kıbrıs'a Belçika modeli önerdi 
</HEADLINE>
<TEXT>

   Belçika Başbakanı Guy Verhofstadt, Ankara'da Başbakan Recep Tayyip Erdoğan ile görüşmesinde "Belçika'da uyguladığımız iki toplumlu model size de uygun" dedi. 
      ABDULLAH KARAKUŞ Ankara 

   
   Belçika Başbakanı Guy Verhofstadt, Başbakan Recep Tayyip Erdoğan'a Kıbrıs'ta çözüm için Belçika modelini önerdi. Kıbrıs sorununun çözülmesinin Türkiye'nin Avrupa Birliği'ne AB giriş sürecini kolaylaştıracağını kaydeden Verhofstadt, "Uyguladığımız iki toplumlu model size de uygun olur" dedi. 
   Verhofstadt'ın önceki günkü Ankara ziyaretinde ana gündem AB ve Kıbrıs oldu. İki başbakanın görüşmesinde Erdoğan'ın daha önce Kıbrıs için gündeme getirdiği Belçika modeli tartışıldı. Belçika'daki federe sisteme değinen Verhoftstadt, "Kıbrıs'ta Belçika modeli çalışır, Ada için bu uygun olur. Çünkü Kıbrıs'ta da bizim gibi iki toplum, iki farklı dil var. Ayrı parlamentoları olur. Ama dışişlerinde tek olarak dünyaya açılırlar. Kıbrıs'ın AB'ye girişine kadar bu sorunun çözümü için tarafların ellerinden geleni yapması lazım" dedi. 
   Erdoğan ise sürekli olumlu adım attıklarını belirterek, "Ama Yunanistan ve Güney Kıbrıs atmadı. İki taraf da ödün vermeli" diye konuştu. 
   Verhofstadt, "Türkiye'nin, Atatürk'ün temel düşünceleri doğrultusunda yaptığı modern reformlar AB projesine güçlü şekilde katkıda bulunacaktır" şeklinde konuştu. 
   
   Belçika modeli nedir    İki toplum, bir federal devlet 
   BRÜKSEL Milliyet 

   Kıbrıs sorununun çözümü konusunda sık sık gündeme getirilen Belçika modeli çok dilli, çok toplumlu ve çok bölgeli bir sistem üzerine oturuyor. Kilit kelimenin koordinasyon olduğu modelde siyasi yapı üç bölge, iki toplum ve bir federal devlete dayanıyor. Her bölge ve toplum kendi yönetim birimlerine, meclislerine ve bakanlar kuruluna sahip. Bu yönetimler eğitimden sağlığa kadar her konuda yetki kullanabiliyor. Federal hükümet ise gerekli olmadıkça herhangi bir müdahalede bulunmuyor. Uluslararası alanda ve Avrupa Birliği AB söz konusu olduğunda ise federal devlet devreye giriyor. AB kurumlarında da ülkedeki toplumların ortaklaşa temsili ya da rotasyonla görev yapmaları söz konusu oluyor. 
   
   
   
</TEXT>
</DOC>
