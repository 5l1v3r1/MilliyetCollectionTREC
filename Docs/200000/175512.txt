<DOC>
<DOCNO> 175512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo31.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok takım değiştiren hoca Milutinoviç, şimdi de Honduras'ta 
</HEADLINE>
<TEXT>

     Dünyada en çok takım değiştiren teknik direktör olarak tanınan Sırp Bora Milutinoviç, şimdi de Honduras Milli Takımı'nı çalıştıracak. 
     Honduras Futbol Federasyonu Başkanı Rafael Callejas, 2006 Dünya Kupası elemeleri için milli takımın başına yeni teknik direktör getirmeyi düşündüklerini belirterek, ''Bora Milutinoviç, teklifimizi kabul etti. Artık milli takımın başında sayılır'' dedi. 
     Callejas, daha önce Meksika, Kosta Rika, ABD, Nijerya ve Çin'i Dünya Kupası'na taşıyan Milutinoviç'in gelecek hafta Honduras'a geleceğini söyledi. 
     Yerel basına göre, 58 yaşındaki Sırp teknik direktör, varılan anlaşmaya göre 75 bin dolar aylık alacak. 
     Honduras, Bora Milutinoviç'ten önce Jose De La Paz Herrera ve Edwin Pavon ile anlaşmış, ancak alınan kötü sonuçlardan sonra bu teknik direktörlerin görevine son vermişti. 
     2001'de Kolombiya'da yapılan Amerika Kupası'nda Brezilya'yı 2-0 yenerek, futbol tarihinin en başarılı sonucunu elde eden Honduras, bugüne kadar yalnızca 1982'de İspanya'daki Dünya Kupası'na katılma şansını yakaladı. 
     
</TEXT>
</DOC>
