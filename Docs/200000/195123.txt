<DOC>
<DOCNO> 195123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur34.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali polis, Engin Akçakoca'nın evinde... 
</HEADLINE>
<TEXT>

     İmar Bankası'na ait kayıp evrakın bulunması amacıyla eski Bankacılık Düzenleme ve Denetleme Kurulu BDDK Başkanı Engin Akçakoca'nın da oturduğu Etiler Alkent Sitesi'nde 4 adreste mali polis ve savcı tarafından yapılan aramada, BDDK'ya ait bazı belgelerin fotokopileri bulundu. 
     İmar Bankası soruşturması kapsamında bankaya ait bazı kayıp evrakın bulunduğu belirtilen Alkent Sitesi'ndeki 4 adreste, İstanbul Mali Şube Müdürlüğü'ne bağlı ekiplerce Şişli Cumhuriyet Savcısı Mecit Ceylan nezaretinde arama yapıldı. 
     Bu adreslerden 2'sinde belge ele geçirilmezken, eski BDDK Başkanı Engin Akçakoca'nın bir arkadaşına ait daire ile depoda, 2 koli içinde BDDK'ya ait bazı belgelerin fotokopileri bulundu. 
     Koliler içindeki evrak, bir minibüse konularak incelenmek üzere İstanbul Mali Şube Müdürlüğü'ne götürüldü. 
     Mali Polis'le birlikte çalışmaları tamamladıktan sonra Alkent Sitesi'nden ayrılan Şişli Cumhuriyet Savcısı Mecit Ceylan, basın mensuplarının ısrarlı soruları üzerine, ''Şu anda hiçbir bilgi veremiyoruz'' dedi. 
     Savcı Ceylan, ''Engin Akçakoca'nın gözaltına alınıp alınmayacağı'' yolundaki sorulara ise ''Hayır, böyle bir şey söz konusu değil'' karşılığını verdi. 
     Akçakoca'nın, 2 koli içerisinde bulunan evraka ilişkin ''Bunlar benim BDDK'dan ayrılırken çektiğim bazı belgelerin fotokopileri'' dediği öğrenildi. 
     
</TEXT>
</DOC>
