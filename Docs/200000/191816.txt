<DOC>
<DOCNO> 191816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko07.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsalar bugün tek seans... 
</HEADLINE>
<TEXT>

     İstanbul Menkul Kıymetler Borsası İMKB ve İstanbul Altın Borsası'nda, Cumhuriyet Bayramı nedeniyle bugün tek seans yapılacak. 
     İMKB Başkanlığı duyurusuna göre, bugün yarım gün, yarın da tam gün resmi tatil olması nedeniyle bugün 2. Seansta ve yarın işlem yapılmayacak. 
     Hisse Senetleri Piyasası'nda, 24 Ekim'de gerçekleştirilen işlemlerin takası 30 Ekim'de, 27 Ekim'de gerçekleştirilen işlemlerle bugün tek seansta gerçekleştirilecek işlemlerin takası ise, beraber olarak 31 Ekim tarihinde yapılacak. 
     Tahvil ve Bono Piyasası Kesin Alım Satım ve Repo Ters Repo Pazarları'nda, bugün 9.30-11.30 arasında işlem yapılacak. Yarın işlem olmayacak. 
     Uluslararası Pazar Depo Sertifikaları Piyasası ile Vadeli İşlemler Piyasası'nda bugün ve yarın işlem yapılmayacak. 
     Uluslararası Pazar Tahvil ve Bono Piyasası'nda ise bugün işlemler 10.00-12.00 saatleri arasında gerçekleştirilecek. 
     İstanbul Altın Borsası İAB Kıymetli Madenler Piyasası'nda işlemler bugün sabah seansında gerçekleştirilecek. İAB öğleden sonra ve yarın tatil olacak. 
     
</TEXT>
</DOC>
