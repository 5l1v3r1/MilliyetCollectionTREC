<DOC>
<DOCNO> 161141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/spor/spo01.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde pürüz 
</HEADLINE>
<TEXT>

Beşiktaş, Gençlerbirliği'nden Okan ve Serkan için olumsuz yanıt aldı. Gaziantep, İbrahim için 3.5 milyon dolar isteyince görüşmeler tıkandı 
     İşler zorlaştı 
     ŞAMPİYONLUĞUNU ilan ettikten sonra transfere ağırlık veren Beşiktaş, sıkıntıya düştü. Gençlerbirliği'nin iki yıldızı Okan ve Serkan için Başkan İlhan Cavcav'ın kapısını çalan Siyah - Beyazlılar'a 'Hayır' cevabı geldi. Cavcav kimseyi satmak istemediğini bildirdi. Gaziantepspor ise İbrahim Toroman için 3.5 milyon dolar talep edince bu transfer de çıkmaza girdi. 
     
     Emre'de sıkıntı 
     GALATASARAY ile sözleşmesi sona eren Emre Aşık'ta peşinat konusunda pürüz çıktığı ifade edildi. Emre'nin transferine kesin gözüyle bakan Kartal, Denizlili Servet'in transferinden vazgeçti. Emre ile anlaşmanın bozulması durumunda yeniden Servet gündeme gelecek. Prensip anlaşmasına varılan Altaylı Sinan'ın önümüzdeki hafta İstanbul'a gelerek 3 yıllık imza atacağı öğrenildi. 
     
Cordoba sözü      SERDAR Bilgili ve yöneticiler, İstanbul Gençlik ve Spor İl Müdürü Tamer Taşpınar'ı ziyaret etti. Beşiktaş Başkanı, ziyaret sonrasında yaptığı açıklamada Kolombiyalı kaleci Cordoba'nın Siyah - Beyazlı takımda kalacağının müjdesini verdi. Bilgili, "Taraftarımız rahat olsun. Sorun çözülecek" dedi. 
     BİLGİLİ yabancı transferinde yıldız futbolcu değil, işlerine yarayacak oyuncuları kadrolarına katmayı hedeflediklerini de açıkladı. Beşiktaş Başkanı, Hakan Şükür konusu için de şunları söyledi "Hakan çok iyi bir futbolcu. Ancak hiçbir şekilde gündemimize gelmedi. Komitede konuşulmadı." 
     
Kartal açılışta      SİYAH-Beyazlı yöneticilerden Kıvanç Oktay, Behçet Ümitlen, Ahmet Kavalcı ve menajer Sinan Engin dün Nişantaşı'nda Joop mağazasının açılışına katıldı. Şişli Belediye Başkanı Mustafa Sarıgül'ün de yer aldığı açılışta, manken Tuğçe Kazaz ilgi çekti. 
     
Tarihi balo ateş pahası      BEŞİKTAŞ'IN 100. yılı onuruna 21 Haziran'da İnönü Stadı'nda düzenlenecek olan balonun davetiye fiyatları açıklandı. Siyah - Beyazlı yöneticiler, 4 kategoride düzenlenecek olan oturma alanlarının davetiyelerini 150, 300 ve 600 milyonun yanı sıra 1000 dolardan satma kararı aldı. İletişim Komitesi Başkanı Mete Düren, "Katılmak isteyenler acele etsin. Davetiyeler satılmadan kulübe gereken başvuruları yapsınlar" diye konuştu. 
     

</TEXT>
</DOC>
