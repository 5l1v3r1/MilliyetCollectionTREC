<DOC>
<DOCNO> 154062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo29.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kulüp Lisans Sistemi tanıtılacak... 
</HEADLINE>
<TEXT>

     Futbol Federasyonu, UEFA'nın hazırladığı ve 2004-05 sezonundan itibaren uygulanacak Kulüp Lisans Sistemi'ni, kulüp yöneticilerine, 5 Mayıs Pazartesi günü İstanbul'da yapacağı bir toplantıyla tanıtacak. 
     Futbol Federasyonu'ndan yapılan açıklamada, Mövenpick Otel'de saat 11.00'de başlayacak toplantıya, kulüplerin mali, sportif, altyapı, hukuki, personel ve idari konularda uzman yetkililerin katılmasının istendiği bildirildi. 
     Kulüp Lisans Sistemi'nin, Avrupa'da futbol standartlarının tüm yönüyle gelişmesi ve sürekli ilerlemesini hedeflediği belirtilen açıklamada sistemin, UEFA'ya bağlı tüm federasyonlarca uyulması gereken ölçütleri içerdiği ifade edildi. 
     Açıklamada, şöyle denildi 
     ''Her ulusal federasyon, kendi talimatını hazırlayarak UEFA'ya sunmak zorundadır. Bu amaçla federasyonumuz uzun süren çalışmalar sonunda Ulusal Kulüp Lisans Talimatı taslağını hazırlamıştır. Hem UEFA, hem de federasyonumuzun Kulüp Lisans Sistemi'nin, Birinci Süper Lig kulüplerinin yetkililerince daha iyi anlaşılabilmesi için düzenlenen toplantıda, sportif, altyapı, personel, idari, hukuki ve mali kriterler tanıtılacaktır.'' 
     




</TEXT>
</DOC>
