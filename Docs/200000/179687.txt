<DOC>
<DOCNO> 179687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo02.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İştahı kabardı 
</HEADLINE>
<TEXT>

   Fenerbahçe Başkanı Aziz Yıldırım basın mensuplarıyla yaptığı sabah kahvaltısında, "Gelecek yıl Gökdeniz, İbrahim Toraman, Alex ve kaliteli bir santrfor alacağız" dedi, göreve devam edeceğinin sinyallerini verdi 
      HÜSEYİN YAVUZ 

   
   'Damgamızı vuracağız' 
   LİGDE son üç haftayı galibiyetle kapatan ve ortaya koyduğunu futbolla güven aşılayan Fenerbahçe'deki olumlu gelişmeler Başkan Aziz Yıldırım'ın keyfini yerine getirdi. Yıldırım dün sabah basın mensupları ile kahvaltı ederken, kullandığı ifadelerle görevi bırakmayacağının da işaretlerini verdi. Aziz Yıldırım, "Kurduğumuz genç kadro ile önümüzdeki yıllarda Türkiye'ye damgamızı vuracağız" dedi. 
   
   'Bizi yıpratmasınlar' 
   BU yıl transfer yapmadıkları yolundaki eleştirilere de katılmadığını söyleyen Yıldırım, "Takımda çok yetenekli oyuncular var. 2-3 hafta sonra daha iyi olacağız. Şimdi adaptasyon dönemi geçiriyorlar. Benim futbolcularımı kimse yıpratmaya kalkmasın, tuzak da kurmasın. Bu yıl alamadığımız Gökdeniz, İbrahim Toraman, Brezilyalı Alex'i gelecek sezon alacağız. Ayrıca yıldız bir santrfor da getireceğiz" diye konuştu. 
   
   'Reklam değil hizmet' 
   GAZİANTEP maçının Şükrü Saracoğlu Stadı'nda oynanacağına inandığını da sözlerine ekleyen Aziz Yıldırım, "Disiplin Kurulu'nun verdiği kararın Tahkim Kurulu'ndan döneceğine eminim" dedi. Doğum yeri olan Ergani'ye bir okul yaptıracağını da kaydeden Fenerbahçe Başkanı, sosyal tesislerin 16 Ocak'ta hizmete sokulacağını da belirtti, "Ben reklam için değil, hizmet için görevdeyim" ifadesini kullandı. 
   
   Cim-Bom'a çalım    Fenerbahçe, transferin son gününde İstanbulsporlu Petkov'un dışında Galatasaray'ın istediği Denizlisporlu Servet'i de renklerine bağladı 
   YALÇIN TÜRK 

   TRANSFERİN son gününü iyi değerlendiren Fenerbahçe, İstanbulsporlu Petkov ile Denizlisporlu Servet'e imza attırdı. 27 yaşındaki Bulgar futbolcu, 1 yılı opsiyonlu üç yıllık anlaşma yaparken, imza töreninde Asbaşkan Murat Özaydınlı, "Transfer döneminin son imzasını Petkov ile gerçekleştirdik" dedi. 
   YÖNETİM buna rağmen Galatasaray'ın önceki gece transferi için geç saatlere kadar uğraş verip anlaşamadığı Denizlisporlu Servet'e yöneldi. Pazarlıklar sonrası Yeşil-Siyahlı kulüple 1.5 milyon dolar karşılığında el sıkışıldı. Servet gece noter huzurunda 3 yıllık sözleşme imzaladı. 
   
   Fenerbahçe'de tatil bitti    TEKNİK Direktör Daum'un milli maçlar nedeniyle verdiği üç günlük izin bugün sona erecek. Sarı-Lacivertliler eksik kadro ile saat 18.00'de bir antrenman yapıp, Gaziantep maçı hazırlıklarına başlayacak. Yönetim, bir maçlık saha kapatma cezasının kaldırılması için dün Tahkim'e başvurdu. 
   
   
</TEXT>
</DOC>
