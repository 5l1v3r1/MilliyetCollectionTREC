<DOC>
<DOCNO> 160363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko16.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraktar Hükümet, buğday alım fiyatlarını göden geçirmeli... 
</HEADLINE>
<TEXT>

     Türkiye Ziraat Odaları Birliği TZOB Başkanı Şemsi Bayraktar, hükümetten acilen açıklanan buğday alım fiyatlarının gözden geçirileceğini duyurmasını beklediklerini söyledi. 
     Bayraktar, Türkiye Ziraatçiler Derneği TZD Başkanı İbrahim Yetkin ile düzenlediği ortak basın toplantısında, Toprak Mahsulleri Ofisi'nin TMO 2003 yılı ürünü buğday alım fiyatının dün Adana'da Tarım ve Köyişleri Bakanı tarafından 325 bin TL kg olarak açıklandığını ve Bakan'ın toplantıda bulunan çiftçilerin yoğun tepkisi ile karşı karşıya kaldığını hatırlattı. 
     Bu tepkinin yalnızca Adanalı üreticiler ile sınırlı olmadığını belirten Bayraktar, bugün yurdun her yöresinden açıklanan alım fiyatlarına karşı görülmemiş bir tepki oluştuğunu anlattı. 
     Buğday üretiminin, Türk çiftçisinin başlıca geçim kaynağı olduğunu ve çiftçinin bir yıl boyunca ürününden elde edeceği gelir ile yaşamını sürdüreceğini kaydeden Bayraktar, ''Çiftçimiz için alım fiyatları bu nedenle hayati bir önem taşımaktadır. Gösterilen tepki, çiftçinin hakkı olanı alamamasındandır, geçimini sağlayacak geliri elde edemeyecek olmasındandır'' dedi. 
     Bayraktar, hesaplanan buğday maliyetinin açıklanan fiyatlar üzerinde olduğunu ve alım fiyatının 410 bin TL kg olması gerektiğinin hesaplamalarla ortaya konulduğunu kaydederek, şöyle devam etti 
     ''Sonuçta, ancak maliyetleri karşılayacak bir alım fiyatı açıklanmış, üretici sefalete sürüklenmiş ve üretemez duruma gelmiştir. 
     TMO'nun görev ve fonksiyonu açıklığa kavuşturulmalıdır. TMO, serbest piyasalarda arz ve talebe göre teşekkül eden fiyatları aşağı çekmek ile görevli olmamalıdır... Herkesin bilmesi gereken husus, Türk çiftçisinin TMO'nun bir defa daha bu yanlışlığı yapmasına engel olacak gücü bulunduğudur.'' TZOB Yönetim Kurulu Başkanlığı'nın partiler üstü bir makam olduğunu ve her partiye eşit mesafede olacağını da kaydeden Bayraktar, TZOB'un yeni dönemde projelere dayalı hizmetler vereceğini de kaydetti. 
     
     TÜRKİYE ZİRAATÇİLER DERNEĞİ BAŞKANI YETKİN 
     Türkiye Ziraatçiler Derneği Genel Başkanı İbrahim Yetkin de dün yaşanan olayla ilgili olarak, ''25-30 yıldır bir Tarım Bakanı'nın bu şekilde davrandığını ben ilk defa görüyorum, yadırgıyorum ve kabullenilemez bir davranış olarak görüyorum'' dedi. 
     Türkiye Cumhuriyeti Devleti'nin Tarım Bakanı'nın çiftçiye dışarıya çıkın diye tepki koymasının cumhuriyet tarihinde ilk olduğuna işaret eden Yetkin, ''Böyle bir şey olamaz ve Sayın Tarım Bakanı'nın Türk çiftçisinden özür dilemesi lazım'' dedi. 
     Açıklanan fiyatların hiç açıklanmamasının daha iyi olacağını da iddia eden Yetkin, bundan tüccarın kazançlı çıkacağını, çiftçinin ve toplumun diğer kesimlerinin ise zarar göreceğini savundu. 
     Yetkin, yıllardır uygulanan ekonomik politikaların bu dönemde de sürdüğünü belirterek, amaçlarının üreten, ürettiğini kendi insanıyla paylaşan, ürünlerinin dünya pazarlarında satılan güçlü bir ülke olmak olduğunu ve çözümün ulusal ölçekte bir tarım politikası olduğunu da söyledi. 
     Yetkin, TZD'nin 54. Kuruluş Yıldönümü ödüllerinin 19 Haziran tarihinde verileceğini ve ödül alacaklar arasında 9. Cumhurbaşkanı Süleyman Demirel, Genç Parti Genel Başkanı Cem Uzan, Yaşar Holding Yönetim Kurumu Başkanı Selçuk Yaşar, Bağfaş Yönetim Kurulu Başkanı ve Murahhas Aza Yahya Kemal Gencer, Tariş Genel Müdürü Ayhan Özer gibi isimlerin bulunduğunu bildirdi. 
     
</TEXT>
</DOC>
