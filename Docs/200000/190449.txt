<DOC>
<DOCNO> 190449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko31.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz alım ihalelerine ara verdi... 
</HEADLINE>
<TEXT>

     Merkez Bankası'ndan yapılan açıklamaya göre 6 Mayıs 2003'ten bu yana günlük olarak gerçekleşen döviz alım ihalelerine, "döviz arzındaki azalmaya bağlı olarak döviz piyasasında gözlemlenen oynaklık nedeniyle" yarından itibaren ara verildiği belirtildi. 
     Merkez Bankası'nın açıklaması şöyle 
     "Türkiye Cumhuriyet Merkez Bankası’nın güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ve döviz piyasasında oluşan arz fazlası dikkate alınarak, 6 Mayıs 2003 tarihinden bu yana günlük olarak döviz alım ihaleleri düzenlenmektedir. Son olarak 20 Ekim 2003 tarihli basın duyurumuz ile günlük döviz alım ihalelerinin miktarında düzenleme yapılmış, ayrıca söz konusu duyuruda dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası’nın dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebileceği de belirtilmiştir. 
     Bu çerçevede, döviz arzındaki azalmaya bağlı olarak döviz piyasasında gözlemlenen oynaklık nedeniyle, 23 Ekim 2003 tarihinden başlamak üzere döviz alım ihalelerine ara verilmiştir. Önümüzdeki dönemde döviz arzında artış gözlemlenmesi durumunda önceden duyurularak döviz alım ihalelerine tekrar başlanabilecektir. 
     Ayrıca, her zaman olduğu gibi, döviz kurundaki oynaklık Merkez Bankası’nca yakından takip edilmeye devam edilecek ve kurlarda her iki yönde de oluşabilecek aşırı oynaklık durumunda piyasaya doğrudan müdahale edilebilecektir." 

     
</TEXT>
</DOC>
