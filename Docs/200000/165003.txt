<DOC>
<DOCNO> 165003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur13.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye 30 milyar liralık inşaat, 7 trilyon liraya bitmedi 
</HEADLINE>
<TEXT>

     Yozgat'ta 1990 yılında temeli atılan ve 30 milyar liralık harcama ile 1991 yılında bitirilmesi planlanan 440 yatak kapasiteli Yatalak ve Yaşlılar Özel Bakım Rehabilitasyon Merkezi binası inşaatı için bugüne kadar 7 trilyon 99 milyar lira harcandı. İnşaatın bitirilebilmesi için 2 trilyon 372 milyar liranın daha harcanması gerektiği ve bunun için bu yıl bütçeye 1 trilyon 600 milyar lira ödenek konulduğu öğrenildi. 
     Valilik İl Yatırım Programı'ndan derlediği bilgilere göre Adalet Bakanı Cemil Çiçek'in, Aileden Sorumlu Devlet Bakanı olarak görev aldığı ANAP Hükümeti döneminde yatırım programına dahil ettirdiği Sosyal Hizmetler Çocuk Esirgeme Kurumu'na ait Yozgat Yatalak ve Yaşlılar Özel Bakım Rehabilitasyon Merkezi binasının 30 milyar liralık harcama ile 1991 yılında bitirilmesi planlandı. Yaklaşık 25 milyar lira harcanarak inşaatın kaba bölümü bitirildi. Ancak daha sonra kurulan hükümetler döneminde binanın bitirilebilmesi için ödenek tahsis edilmedi. 
     
     SAĞLIK BAKANLIĞI TALİP OLDU 
     SHÇEK Yozgat'ta Yatalak ve Yaşlılar Özel Bakım Rehabilitasyon Merkezi'nin açılması projesinden vazgeçmesi üzerine 5 yıl önce, inşaatının yüzde 50'si tamamlanan Yozgat Yatalak ve Yaşlılar Özel Bakım Rehabilitasyon Merkezi binasına Sağlık Bakanlığı talip oldu. İnşaatı devralarak Yozgat'ta Onkoloji Hastanesi yapmayı planlayan Sağlık Bakanlığı ile SHÇEK'nin bağlı bulunduğu Devlet Bakanlığı arasındaki görüşmelerden sonuç alınamadı. 
     Kaderine terk edilen inşaatın, bitirilmemesi halinde yıkılması gerektiğine ilişkin Bayındırlık Müdürlüğü'nün 2001 yılındaki raporu üzerine binanın bitirilmesi kararlaştırıldı, inşaata hız verildi. 30 milyar proje bedeli ile başlanılan inşaatın bitirilebilmesi için yapılan keşif sonucunda proje bedeli 11 trilyon 71 milyar lira olarak belirlendi. Temeli atıldığı tarihten itibaren harcanan paralar dahil bugüne kadar toplam 7 trilyon 99 milyar lira harcandı. İnşaatın yüzde 85'lik bölümü bitirildi. İnşaatın yıl sonunda tamamlanması amacıyla bir trilyon 600 milyar lira ödenek tahsis edildi. Gerek görüldüğünde ek ödenek tahsis edilebileceği de kaydedildi. 
     
     BİTİRİLMESİNDE YARAR VAR 
     Yozgat Valisi Gökhan Sözer, Yatalak ve Yaşlılar Özel Bakım Rehabilitasyon Merkezi binasının bir an önce bitirilmesinde yarar olduğunu söyledi. Vali Sözer, ''Sürekli göç veren ilimizde, genç nüfus dışarıda ve sürekli geçim sıkıntısı içerisinde olduğundan, geride kalan yaşlı ve bakıma muhtaç insan sayısı artmaktadır. Bu nedenle tesisin bir an evvel bitirilerek hizmete açılması ilimiz açısından büyük önem taşımaktadır'' dedi. 
     
</TEXT>
</DOC>
