<DOC>
<DOCNO> 163568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur35.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "KKTC'nin İKÖ'ye üye olması elimizi güçlendirir" 
</HEADLINE>
<TEXT>

     Başbakan Recep Tayyip Erdoğan, ''KKTC'nin İslam Konferansı Örgütü'ne üye olması Kıbrıs konusunda Türkiye'nin elini güçlendirir mi '' sorusuna, ''Güçlendireceği için bu adımları gerçekleştiriyoruz'' karşılığını verdi. 
     Pakistan'da bulunan Başbakan Erdoğan ikametine ayrılan Başbakanlık konutunda, Türk gazetecilere yaptığı görüşmeleri değerlendirdi ve soruları yanıtladı. 
     Pakistan Başbakanı Mir Zaferullah Han Cemali ile dün, Devlet Başkanı Pervez Müşerref ile de bugün biraraya geldiğini anımsatan Erdoğan 1996 yılından beri hiçbir devlet başkanının bu ülkeyi ziyaret etmediğini, dolayısıyla ilişkilerde gerileme yaşandığını kaydetti. 
     Ciddi bir süreci bu görüşmeleriyle başlattıklarını ifade eden Erdoğan, ekonomik, ticari ve uluslararası konuları ele aldıklarını bildirdi. 
     Türk Hava Yolları'nın Karaçi'ye düzenlediği seferlere ilave olarak İslamabad'a da seferler başlatacağını kaydeden Erdoğan, 2 Temmuz 2003 tarihinde konuyla ilgili sözleşmenin taraflar arasında imzalanacağını bildirdi. 
     Bu arada Pakistan'da iş yapan ve bu ülkede sorunları olan müteahhitlerin durumlarını da yaptığı görüşmelerde gündeme getirdiğini kaydeden Erdoğan, muhataplarının da konunun takipçisi olacaklarını kendisine ilettiğini ifade etti. 
     Pakistan Devlet Başkanı ve Başbakanı'nı Türkiye'ye davet ettiğini ve ziyaretlerin bu yıl içinde gerçekleşeceğini belirten Başbakan Erdoğan, temaslarında Afganistan, Irak, Ortadoğu ve Kıbrıs konularında görüş alışverişinde bulunduklarını bildirdi. Bu konulara ilaveten İKÖ ile ilgili olarak da fikir alışverişinde bulunduklarını anlatan Erdoğan İKÖ'nün 11. toplantısının bu yıl Malezya'da yapılacağını söyledi. 
     
     KKTC'NİN ÜYELİĞİ İÇİN DESTEK 
     Erdoğan, KKTC'nin İKÖ'ye alınması yönündeki talebine verilen yanıtın sorulması üzerine, ''Talebi olumlu buldular. Bunu değerlendireceklerini bize söylediler. Şu an karar anı değil. Bunu müzakere yapıp, sonra İKÖ ile de görüşerek ona göre kararlarını vereceklerini belirttiler'' dedi. 
     ''KKTC'nin İKÖ'ye üye olması Kıbrıs konusunda Türkiye'nin elini güçlendirir mi '' sorusuna karşılık Erdoğan, ''Onu güçlendireceği için bu adımları gerçekleştiriyoruz'' diye konuştu. 
     Bir başka soruyu yanıtlarken de Erdoğan, Keşmir sorunuyla ilgili Pakistan'ın yanında olduklarını muhataplarına ilettiğini söyledi. 
     ''KKTC'nin İKÖ'ye alınması talebinin Güney Kıbrıs'ın AB'ye girmesine karşı bir hareket olarak değerlendirmek gerekip gerekmediği'' yönündeki soruyu, Erdoğan, şöyle yanıtladı 
     ''KKTC zaten İKÖ'de gözlemci. Dünya genelinde de bir haklı çalışmayla KKTC'nin güçlendirilmesi için bu tür çalışmaların yapılması lazım. Yani KKTC'nin haklı davasını anlatmak lazım.'' Bir gazetecinin, DSP Genel Başkanı Bülent Ecevit'in başbakanlığı döneminde Hindistan'a yaptığı ziyaretten Pakistan'ın rahatsızlık duyduğunu belirterek, bu konunun gündeme gelip gelmediğini sorması üzerine Erdoğan, bu konunun gündeme gelmediğini ifade etti. Erdoğan, ''Bizim ziyaretimiz, kendileri için mutluluk verici oldu. Bunu bize ifade ettiler. Yani geçmişle uğraşmak gibi bir dertleri yok. Onlar hep geleceğe bakıyorlar. Biz de geleceğe bakıyoruz'' dedi. 
     
     BAYINDIR HOLDİNG 
     Erdoğan, bir gazetecinin, ''Müteahhit firmaların sorunlarından bahsettiniz. Bayındır Holding'in Pakistan'da anlaşmazlık sonucu yarım kalan işleriyle ilgili sorunu nasıl çözülecek '' sorusuna şu karşılığı verdi 
     ''Şu anda bir görüşmeyi taraflar karşılıklı yapsın, taraflar yaptıktan sonra da eğer bu mahkeme yoluyla değil de mahkemeye gitmeden aradaki bir hakemlik yoluyla çözülebilecekse hakemlik yoluyla iş çözülür, iş biter.'' Erdoğan, bir soru üzerine Pakistan'ın yaptığı nükleer denemelerin gündeme gelmediğini belirtirken, savunma sanayiine yönelik atılabilecek adımların görüşüldüğünü belirtti. 
     Bir başka soruyu yanıtlarken de Erdoğan, Pakistan'da inşaat sektöründe yapılacak çok iş bulunduğunu, muhataplarının da Türk işadamlarını Pakistan'ın beklediğini dile getirerek, ''Yeter ki müracaat etsinler dediler'' diye konuştu. 
     
     ''SİYASET BOŞLUK KABUL ETMEZ'' 
     Erdoğan, ''Malezya'da o ülkenin bir gazetesine verdiğiniz demeçte Siyaset boşluk kabul etmez. Boşluk olursa asker doldurur şeklinde bir yorumunuz varmış. Bununla ilgili değerlendirmeniz nedir '' sorusuna, ''Siyasiler demedim. Ben sadecede siyaset analizi yaptım. Siyaset boşluk kabul etmez dedim. Eğer siyasette boşluk olursa bunu bazı güçler doldurur. Bu güçler de her zaman dünyada ordudur dedik'' diye konuştu. 
     Erdoğan, Müşerref'e bir Fenerbahçeli olarak Beşiktaş formasını vermesinin nasıl bir duygu olduğunun sorulmasına karşılık olarak, ''Ben Türkiye'nin başbakanıyım. Dolayısıyla Türkiye'nin başbakanı olarak Beşiktaş da, Fenerbahçe de, Galatasaray da, Trabzonspor da, bütün kulüplerin hepsi bu tür temsillerde görev alanının içindedir'' dedi. 
     Erdoğan, Irak ile ilgili bir soruyu yanıtlarken de Pakistan güçlerinin bu süreçte bölgede bulunmasından memnuniyet duyacaklarını dile getirdi. 
     
     ERDOĞAN'IN KABULLERİ 
     Erdoğan, basın toplantısından önce Başbakanlık konutunda, Pakistan Dışişleri Bakanı Mian Hurşid Kasuri, Pakistan Su ve Enerji Kalkınma Başkanlığı Yönetim Kurulu Başkanı Zülfikar Ali Han, Pakistan Ulusal Otoyol Başkanlığı Yönetim Kurulu Başkanı Farruh Cahit ve Pakistan'da yerleşik Türk inşaat şirketlerinin temsilcilerini ayrı ayrı kabul etti. 
     
</TEXT>
</DOC>
