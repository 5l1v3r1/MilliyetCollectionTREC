<DOC>
<DOCNO> 161475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko23.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim işçilerinin protestosu sona erdi... 
</HEADLINE>
<TEXT>

     İzmir Aliağa'daki Petrokimya tesisleri çalışanlarından Petrol İş Sendikası'na üye bir grup işçinin, Hazine Müsteşarlığı'nın arka tarafında yaptıkları protesto gösterisi sona erdi. 
     Petkim'in bugün nihai pazarlık görüşmelerinin yapıldığı Hazine Müsteşarlığı'nın arka kapısına sabah saatlerinde otobüslerle gelen grup, burada pankartlar eşliğinde özelleştirmeyi protesto eden sloganlar attılar. 
     Petrol-İş Genel Başkanı Mustafa Öztaşkın, yaptığı konuşmada, daha önce yapılan POAŞ'ın özelleştirilmesini eleştirdi. Bugüne kadar 200'e yakın şirketin özelleştirildiğini hatırlatan Öztaşkın, bunların yüzde 30'unun kapandığını, bir kısmının faaliyet alanını değiştirdiğini, 30 bin kişinin işsiz kaldığını söyledi. 
     ''Ak Parti hükümetinin, vaadlerinin tam tersini yaptığını'' savunan Öztaşkın, ''şimdi kalktılar, sermayenin sözcülüğüne soyundular. KİT'leri peşkeş çekiyorlar'' diye konuştu. 
     Petkim'in zarar ettiğinin öne sürülmesine karşılık, bu kuruluşun geçen yıl 20 trilyon lira kar ettiğini anlatan Öztaşkın, ''özelleştirme rezaletini durdurmak için sonuna kadar mücadele edeceğiz'' dedi. 
     CHP Milletvekili Bayram Meral de, ''işsize iş, aşsıza aş vadeden AK Parti genel başkanının, hesap vermesi için alana gelmesini'' istedi. Bunun üzerine grubun, ''Tayyip gelsin, hesap versin, Tayyip'i alana Unakıtan bedava'' şeklinde sloganlar attığı duyuldu. 
     Meral, ''AK Parti IMF'nin, TOBB'un emrine girmiştir. Düne kadar emekçiden, memurdan yana olduğunu söyleyen AK Parti'ye, işçi, emekli öyle bir yumruk vurmuştur ki, umarım akılları başlarına gelmiştir. Bu iş burada bitmez, bitmeyecektir. Sonuna kadar yanınızdayız, emrinizdeyiz. Birlikte yürüyeceğiz'' şeklinde konuştu. 
     
     TÜRK-İŞ BAŞKANI KILIÇ 
     Türk-İş Başkanı Salih Kılıç ise bu tepkinin, işini, aşını, memleketini talan ettirmemek ve kamu kuruluşlarının akıllı yönetilmesi için olduğunu söyledi. 
     65 kuruluşun, ülke ve ekonomiyi kurtaracağı söylenilerek özelleştirildiğini, ancak bunu yapanların siyaseten silinip gittiklerini, özelleştirmenin insani, sosyal, hukuki boyutu olmadığını, talan ve yağmaya fırsat verdiğini öne süren Kılıç, Standart Kimya'nın ihalede, yüzde 40'ı peşin, gerisi 3 yıl vadeyle 605 milyon dolar teklif verdiğini bildirdi. 
     Kılıç, ''6-7 milyar dolarlık bir kuruluşu, sadece geçen yıl ki cirosu kadar paraya peşkeş çekmek istiyorlar. Siz de siyasetten silinirsiniz'' diye konuştu. 
     Bunun üzerine topluluk, ''Uzanlar Petkim'e uzanamaz'', ''Petkim'e hırsızlar giremez'' şeklinde slogan attı. 
     Güvenlik önlemleri altında bir süre daha slogan atan grup, olaysız dağıldı, otobüslere binip İzmir'e hareket etti. 
     
</TEXT>
</DOC>
