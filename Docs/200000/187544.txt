<DOC>
<DOCNO> 187544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko47.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, değişim ihalesi düzenleyecek... 
</HEADLINE>
<TEXT>

     Hazine Müsteşarlığı, 28 Ocak 2004 Vadeli Devlet İç Borçlanma Senedi'ne DİBS ilişkin değişim ihalesi düzenleyecek. 
     Hazine'den yapılan yazılı açıklamaya göre, 28 Ocak vadeli ihale, 14 Ekim 2003 tarihinde 15 Ekim 2003 valörlü olarak gerçekleştirilecek. 
     İhalede, değişim karşılığında 27 Ekim 2004 vadeli senet 75 bin 977 Türk Lirası birim fiyattan ihraç edilecek. Yatırımcılar 75 bin 977 lira birim fiyat üzerinden satılacak olan senet karşılığında değişim amacıyla geri getirecekleri DİBS için fiyat teklifinde bulunacaklar. 
     Değişim ihalesi, tek fiyat ihale sistemine göre yapılacak, ihalede Rekabetçi Olmayan Teklif ROT satışları yapılmayacak, ancak yine senet karşılığı olmak üzere İhale Sonrası Teklif Satışları opsiyon gerçekleştirilecek. 
     Piyasa yapıcılığı sözleşmesi gereği değişim ihalesinde yalnızca Piyasa Yapıcısı Bankalar katılabilecek. 
     Açıklamada, 2003 yılında uygulanan sıkı maliye politikaları sonucunda mali disiplinin sağlandığı ve ekonomideki olumlu gelişmelerin ivme kazandığı ifade edildi. Ekonomik program çerçevesinde alınan kararların, bugüne kadar atılan adımların 2004 yılında da mali disiplinin süreceği ve yüzde 6.5'lik faiz dışı fazla hedefine yönelik uygulamaların kararlılıkla devam ettirileceğinin en önemli göstergesi olduğu vurgulandı. 
     Mali disiplin konusundaki kararlılığın, Hazine'nin finansman programındaki olumlu gelişmelerin önümüzdeki dönemde de devam edeceğini göstermekte olduğu ifade edilen açıklamada, bunun borç yönetimi araçlarının esnek ve etkin bir şekilde kullanılabilmesini mümkün kılmakta olduğu kaydediliyor. 
     Bu kapsamda, etkin borç yönetimi stratejisinin bir unsuru olarak, önümüzdeki dönemde iç borç servisinin dönemler arası dengeli dağılımını sağlamak ve iç borç stokunun vadesini uzatmak amacıyla zaman zaman değişim ihaleleri yapılabileceği bildirildi. 
     
</TEXT>
</DOC>
