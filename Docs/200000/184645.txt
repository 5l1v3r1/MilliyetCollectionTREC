<DOC>
<DOCNO> 184645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur29.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te polisiye film gibi olay... 
</HEADLINE>
<TEXT>

     Gaziantep'te, 3 ay önce bir kaçırılma olayını araştıran polis ekibinin rehin alınması ve Ürdün asıllı işadamının kaçırılarak işkence edilmesi olayıyla ilgili olarak gözaltına alınan Serdar Nehir, Emniyet Müdürlüğü nezarethanesinden kaçtı. Nehir, kaçtıktan bir süre sonra düzenlenen operasyonla yakalandı. 
     Alınan bilgiye göre, Gaziantep'te 17 Haziran 2003'te, uyuşturucu parasından kaynaklanan bir alacak meselesinden dolayı Ürdün asıllı işadamı Salem Mohammed Olwan Alshra'nın kaçırılıp, Serdar Nehir'e ait inşaatta sorgulanması sırasında, olay yerine gelen 3 polis memurunun rehin alınmasıyla ilgili olarak 3 aydır aranırken, dün gece, üzerinde sahte kimlikle yakalanan Serdar Nehir, sorgulanmak üzere bekletildiği Emniyet Müdürlüğü Organize Suçlar ve Kaçakçılık Şube Müdürlüğü nezarethanesinin penceresini kırarak kaçtı. 
     Nezarethane görevlilerinin fark ederek durumu merkeze bildirmesi üzerine Emniyet Müdürlüğü binasındaki tüm girişlerin kapatılması anonsu yapılırken, Serdar Nehir'in eşkali tüm ekiplere bildirildi. 
     Serdar Nehir, 15 dakika sonra Kamil Ocak stadı yanındaki kapalı yüzme havuzu civarında güvenlik kuvvetleri tarafından yakalandı. 
     Nehir, kelepçelenerek tekrar nezarethaneye götürüldü. 
     
</TEXT>
</DOC>
