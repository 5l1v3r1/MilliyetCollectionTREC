<DOC>
<DOCNO> 194852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo26.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'dan Ali Aydın'a teselli .. 
</HEADLINE>
<TEXT>

     Futbol Federasyonu Başkanı Haluk Ulusoy, Merkez Hakem Kurulu MHK üyeleri, Birinci Süper Futbol Ligi hakem ve gözlemcileri ile il temsilcilerine iftar yemeği vererek, sıkıntılı günler yaşayan hakem camiasına desteğini gösterdi. 
     Polat Renaissance Otel'deki iftar yemeğinden önce Başkan Ulusoy, hakemlerle lobide bir süre sohbet etti. 
     Fenerbahçe-Çaykur Rizespor maçında kural hatası yaptığı için maçın yeniden oynanmasına neden olan hakem Ali Aydın, otele geldiğinde Haluk Ulusoy ile selamlaşıp, başkanın yanına oturdu. Aydın, ağzını eliyle kapatarak, başkan Haluk Ulusoy ile bir süre konuştu. Bu sırada Ali Aydın'ın duygulandığı, Ulusoy'un da Aydın'ı teselli ettiğini gözlendi. 
     Daha sonra yemek salonuna geçilirken, Haluk Ulusoy, MHK Başkanı Bülent Yavuz, Milli Takımlar Teknik Direktörü Şenol Güneş, Menajer Can Çobanoğlu, eski MHK başkanı Hilmi Ok ile aynı masaya oturdu. Ulusoy, basın mensuplarının Ali Aydın ile aynı masada fotoğraf çekmek istemesi üzerine, Aydın'ı, Bülent Yavuz ile arasına oturtarak basın mensuplarına görüntü verdi. Bu sırada espriler yapan Ulusoy, ''Normalde Bülent Yavuz ile aramıza kimseyi oturtmam'' dedi. 
     
     YAVUZ ''ALİ AYDINLAR KOLAY YETİŞMİYOR'' 
     MHK Başkanı Bülent Yavuz, yemekte yaptığı açıklamada, Türk hakemliğinin bugünlerde morale ihtiyacı olduğunu belirterek, ''Zor günlerde böyle anlamlı bir yemekte birlikte oluyoruz. Sayın başkanımıza çok teşekkür ediyoruz'' dedi. 
     Yavuz, Futbol Federasyonu Başkanı Haluk Ulusoy'un, Ali Aydın ile ilgili yaptığı açıklamalara katıldığını da ifade ederek, ''Ali Aydınlar kolay yetişmiyor. Aydın'a sahip çıkan Türk futbol kamuoyuna da teşekkür ediyorum. Umarım bir daha böyle şanssızlık yaşamayız'' diye konuştu. 
     İftar yemeği daha sonra basın mensuplarına kapatıldı. 
     
</TEXT>
</DOC>
