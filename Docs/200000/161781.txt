<DOC>
<DOCNO> 161781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/siyaset/siy01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de 'baskın' seçim tartışması 
</HEADLINE>
<TEXT>

Naylon üye iddialarıyla çalkalanan partinin üç ilçedeki mahalle delegesi seçimlerinde kavga çıktı. Genel merkezi 10 gündür uyardıklarını açıklayan muhalefet, "soykırım" yapıldığını söyledi 
     EZELHAN ÜSTÜNKAYA Ankara 

     Kurultay sürecine giren CHP'de baskın seçim tartışması ve naylon üye kavgaları yaşanıyor. İstanbul Ümraniye, Eyüp, Beşiktaş'ta yapılan mahalle delegesi seçimlerinde dün kavga çıktı. Eyüp ilçe binasını saran partililer, naylon üye iddiasıyla ilçe yönetimini dışarı çıkarmazken, muhaliflerden Parti Meclisi PM üyesi ve eski Genel Sekreter Adnan Keskin de genel merkezi 10 gündür uyardıklarını söyledi. 
     CHP, 30 Haziran'da yapılacak il kongreleri öncesinde naylon üye iddialarıyla çalkalanmaya başladı. Baykal'ın kurultayı yerel seçim öncesi yapmayı planladığı ve İstanbul'daki delege seçimlerinden güçlü çıkmak istediği ifade edilirken, muhalifler ise "Dışarıdan son anda üye yazıldığını, tüzüğe göre üye olan kişinin altı ay beklemesi gerekirken, belgeler üzerinde tarihle oynandığını" iddia etti. 
     
     İddialar Yargıtay'da 
     İlçelerden genel merkeze sahte üyelik iddialarıyla ilgili liste isimler yağarken savcılıklara çok sayıda suç duyurusunda bulunulacağı bildirildi. Naylon üye iddialarıyla ilgili en ciddi girişim ise İstanbul'dan geldi. İstanbul İl Yönetim Kurulu üyesi Mesut Sönmez, genel merkezin sahte üye yazdığı iddiasıyla Yargıtay Başsavcılığı'na suç duyurusunda bulundu. Sönmez, kayıtların 6 ay geriye dönük gösterildiğini, büyük kongreden önce bu kişilerin delege seçilmelerinin sağlanacağını öne sürdü. 
     Eyüp'te sandıkların kaçırıldığını Ümraniye'de ise seçimlerin nerede yapıldığının belli olmadığını ifade eden eski İstanbul İl Başkanı Eyüp Canpolat da, Genel Başkan Deniz Baykal ve genel merkezi CHP'yi sağa kaydırmak ve oy kaybettirmekle suçladı. 
     
     Soykırım yapılıyor 
     Keskin de naylon üye konusunda 10 gündür genel merkezi uyardıklarını, konuyu dile getirdikleri PM'de de kavga çıktığını belirterek, "Genel merkez üye soykırımı yapıyor. 20 yıldır partiye canını kanını verenlerin üyelikleri kaldırılıyor. Hukuk geleneği ayaklar altına alınıyor. CHP tarihinde ilk kez böyle parçalı kurultay takvimi yapılıyor" dedi. 
     CHP Genel Sekreter Yardımcısı Bülent Baratalı ise naylon üye iddialarına "Kuşkusu olan kanun yoluna gider" diye tepki gösterdi. Baratalı, "CHP demokratik bir parti. CHP'nin kayıtları Yargıtay Başsavcılığı'nca her ay denetleniyor. Naylon üye iddialarıyla ilgili kimin ne belgesi varsa genel merkeze getirsin. İnceleyelim" dedi. 
     
     43 ilde seçim var 
     Kurultay sürecine giren CHP'de önce mahalle delege seçimleri, daha sonra sırasıyla ilçe ve il seçimleri yapılacak. 43 ilde yapılacak seçimlerle ilgili kongre takviminde belirsizlikler bulunması ise muhalif kanatta tepkiye yol açıyor. Takvim haziranda yapılacak il kongreleriyle bitecek. İllerdeki seçimin tamamlanmasının ardından kurultay delegeleri belirlenecek. 
     
Bir garip işgal      HALUK ATALAY İstanbul 

     Delege seçimlerinde usulsüzlük yapıldığını öne süren bir grup CHP üyesi, CHP Eyüp İlçe Binası'nı işgal etti. Bir grup partili, delege seçimlerinde usulsüzlük yapıldığını, sahte listeler hazırlandığını ve seçimlerden haberdar edilmediklerini iddia etti. İlçe Başkanı Fikri Tutcuoğlu'yla görüşen partililer, CHP'nin tabanının dikkate alınmadığını ve başkanın bu durumdan haberdar olduğu halde bir şey yapmadığını öne sürdü. Tutcuoğlu'nun partililerle konuştuğu sırada odaya giren Eyüp İlçe Emniyet Müdürlüğü'nden görevli bir komiser, binanın işgal edildiği ihbarını aldıklarını söyleyerek, "Yapabileceğimiz bir şey var mı " diye sordu. Başkan Tutcuoğlu, "Atatürk'ün kurduğu bir partide işgal olmaz" diye konuştu. 
     

</TEXT>
</DOC>
