<DOC>
<DOCNO> 168210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas03a.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz edip kasede çektiler 
</HEADLINE>
<TEXT>

AKP Milletvekili Ali Ayağ'ın tecavüze yardım ettiği öne sürülen 17 yaşındaki oğlu M.A. kaçtı 
     EDİRNE DHA 

     AKP Edirne Milletvekili Ali Ayağ'ın 17 yaşındaki oğlu M.A.'nın adı, 17 yaşındaki bir kıza tecavüz olayına karıştı. Ü.K.'ye tecavüze adı karışan dört kişi yakalanırken M.A. kaçtı. Beş kişi "Kızlık bozma, zorla alıkoyma, ırza geçme, gizli görüntü alma ve porno içerikli görüntüleri çoğaltmak"la suçlanırken, Ayağ, "Oğlumu en kısa zamanda adalete teslim edeceğim" dedi. 
     İddiaya göre tecavüz geçen yıl meydana geldi. Ü.K., arkadaşlık ettiği Haydar Türker Demirhan'ın 18 evine gittiğinde, Demirhan'ın arkadaşları olan lise öğrencileri M.A. ve R.G. de geldi. Demirhan, cinsel ilişki teklifini reddeden Ü.K.'ye döverek tecavüz etti. M.A. ve R.G. de tecavüzü kamerayla görüntüledi. Görüntüler, Jandarma Komutanlığı'na gönderilen bir CD'yle ortaya çıktı. 
     Jandarma, CD'den belirlediği Ü.K.'nin ifadesini aldı. Ü.K., olayın bir yıl önce Demirhan'ın evinde meydana geldiğini anlattı. Gözaltına alınan Demirhan da, olayı M.A. ve R.G.'yle planladıklarını söyleyerek, "Çekimi onlar yaptı" dedi. Jandarma, Demirhan'ın yanı sıra R.G. ile CD'leri kopyalayan E.B. ve F.H.'yi de gözaltına aldı. Operasyonun başlamasıyla M.A. ortadan kaybolurken, Demirhan ile R.G. tutuklandı. E.B. ile F.H. ise tutuksuz yargılanmak üzere serbest bırakıldı. Tecavüzü görüntüleyen kameranın AKP'li Ayağ'ın oğluna ait olduğu ve olayın görüntülenmesine yardım ettiği tespit edildi. Ayağ, suçu olmadığına inandığı oğlunu adalete teslim edeceğini kaydetti. 
     

</TEXT>
</DOC>
