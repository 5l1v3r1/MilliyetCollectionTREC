<DOC>
<DOCNO> 165833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko12.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Algida, Türkiye'yi dansla tanıtacak... 
</HEADLINE>
<TEXT>

     Algida, müzik kanalı MTV ile birlikte düzenleyeceği Avrupa Dans Yarışması ShakeDown ile Türkiye'yi Avrupa'ya tanıtacak. ShakeDown'ın yarı finali İstanbul'da yapılacak. 
     Algida Türkiye, yeni hedef ve projelerini düzenlenen etkinlikle kamuoyuna duyurdu. 
     Projelere ilişkin bilgi veren Algida Türkiye Pazarlama Müdürü Deniz Aktürk, ilk olarak logolarının değişerek daha modern, esnek, güçlü, yalın ve dinamik bir forma kavuştuğunu belirtti. 
     Hayatın çok farklı bir alanına girdiklerini ve artık ilhamını Algida'dan alan bir moda akımı yarattıklarını anlatan Aktürk, Algida'nın hayata bakış açısını yansıtan giysi koleksiyonlarının Algida Heart Collection Türkiye çapında 2004 yılında 5 büyük alışveriş merkezlerindeki ''Kalp Noktaları''nda satışa sunulacağını kaydetti. 
     Aktürk, ''Dostlarımız bu şekilde Algida modasına erişebilecek, bu noktalardan alışveriş yapabilecek'' dedi. 
     Türkiye'ye Avrupa'yı, Avrupa'yı da Türkiye'ye taşıyan bir proje için düğmeye bastıklarını ifade eden Aktürk, Algida ve MTV'nin Avrupa Dans Yarışması için anlaştığını söyledi. 
     MTV'nin müzik ve eğlence konusunda dünyanın nabzını tutan, kendi kültürünü yaratan ve özellikle gençler için yaşam biçimi haline gelen bir platform olduğunu dile getiren Aktürk, projenin orijinal adının Algida MTV ShakeDown olduğunu ve yarışma kapsamında 2003 yazı boyunca Avrupa'nın 4 merkezinde yarı finallerin gerçekleştirileceğini anlattı. 
     Elemeler için dünyanın gözü üzerinde olacak 4 noktadan birisinin de İstanbul olduğunu aktaran Aktürk, ''Bunun ülkemiz için taşıdığı önem büyük. Türkiye'nin neşeli yüzü ve pozitif enerjisi MTV ile dünyaya yayılacak. Bu projeye salt eğlenceli bir yarış olarak bakmıyoruz. Amaç, ülkemizin dünyaya tanıtılması, Türkiye için böylesine büyük bir fırsatı Algida olarak yaratmaktan gurur duyuyoruz'' dedi. 
     
     SERTAB ERENER DE PROJEDE YER ALACAK 

     Eurovision Yarışması'nda birincilik ödülü alan Sertab Erener'in de projede Algida ile birlikte olacağını kaydeden Aktürk, sanatçının Türkiye yarı finalinde hem seçici kurul üyesi olup hem de konser vereceğini, ayrıca Portekiz'de gerçekleştirilecek finalde sahne alarak Türkiye tanıtımına destek vereceğini bildirdi. 
     Bunların yanı sıra Algida'nın Türkiye'nin tanıtımı için özel olarak hazırlattığı ve MTV'den reklam yeri satın alarak yüz milyonlarca Avrupalı'ya ulaştıracağı bir Türkiye tanıtım filmi de olduğunu belirten Aktürk, ''Bizim bilgimiz dahilinde bu proje uluslararası bir şirketin ülke tanıtımına destek vermesi adına ilk ve tek girişim'' diye konuştu. 
     ''Milyonlarca Avrupalı evinde Türkiye'yi konuk edecek'' diyen Aktürk, son katılma tarihi 31 Temmuz 2003 olan dans yarışması birincisinin MTV tarafından ünlü bir sanatçının klibinde dans etmek ve klibin tanıtımına katılmak üzere Los Angeles'e götürüleceğini söyledi. 
     
     ''2004 DAHA İYİ OLACAK'' 

     Algida Türkiye Genel Müdürü Hazım Ellialtı ise Türkiye'de endüstriyel dondurmacılığı gerçek bir sektör haline getirdiklerini ve her zaman lideri olduklarını belirterek, ''Unilever'in çok sıkı kalite denetimlerinden dünyadaki en gelişmiş tesis olarak çıktık. Dünya standartlarını aşma hedefiyle yaşayan fabrikamız ile dünyada bizden sonra kurulan tüm Unilever dondurma tesisleri için model olduk'' dedi. 
     Ellialtı, Türkiye'nin tanıtımı için yapılan projenin maliyetine ilişkin bir soru üzerine, grup için toplam bedelin 2.5 milyon Euro, Algida Türkiye için de bu rakamın 300 bin Euro civarında olduğunu söyledi. 
     Sektöre ilişkin bir soru üzerine de Ellialtı, Türkiye'de dondurma pazarının büyüklüğünün yaklaşık 200 milyon dolar olduğunu, bu pazarın endüstriyel kısmının lideri olduklarını anlattı. 
     Genel ekonomik beklentilere ilişkin olumlu algılamaları olup olmadığının sorulması üzerine de Ellialtı, şunları kaydetti 
     ''Kesinlikle var. Türkiye'de ekonomik şartların iyiye gittiğini düşünüyoruz. Çok daha iyiye gidebileceğini ve bu potansiyelin olduğunu da düşünüyoruz. Tek partili hükümetin Türkiye'nin zor günlerden kurtulabilmesi için çok iyi bir şans olduğunu, bu şansın kaybedilmeden çok iyi kullanılması gerektiğini, düşünüyoruz. O nedenle biz de yine elimizden gelen desteği sürdüreceğiz.'' Ellialtı, başlattıkları aktivitenin başka şirketlere de örnek olmasını diledi. 
     Ellialtı ve Pazarlama Müdürü Aktürk'ün özel hazırlanmış bölümde DJ olarak sunum yaptıkları ve MTV'de gösterilecek dans yarışması reklamı ile Türkiye tanıtım filminin de ilk kez gösterildiği tanıtımda, aralarında Nefise Karatay, Aysun Kayacı, Ebru Destan ve Tülin Şahin'in de bulunduğu mankenler bir defileyle Algida koleksiyonlarını sergiledi. 
     
</TEXT>
</DOC>
