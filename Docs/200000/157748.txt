<DOC>
<DOCNO> 157748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/spor/spo05.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TERÖRE SERT ÖNLEM 
</HEADLINE>
<TEXT>

Futbol Federasyonu, önümüzdeki sezon para cezalarını caydırıcı seviyeye çekecek. Bakanlar Kurulu'na sunulacak yeni taslağa göre, üst sınır 250 milyar lira olacak 
     Aksu'ya bildirildi 
     TÜRKİYE liglerinde, artık caydırıcı olmaktan uzak kalan para cezalarına önümüzdeki sezon büyük bir zam yapılacak. Başkan Haluk Ulusoy'un yaptığı açıklamaya göre tribün olayları nedeniyle verilen 2.5 milyar liralık para cezası 200 ile 250 milyar liraya kadar yükseltilecek. Federasyonun üç hafta önce yaptığı çalışmayı İçişleri Bakanı Abdülkadir Aksu'ya sunduğu ve olumlu yanıt aldığı belirtildi. 
     
     Alt sınır 10 milyar 
     BAKAN Aksu'nun, tribün olaylarının ciddi boyutlara ulaşması üzerine, federasyonun acil çare arayışına girişmesini istediği bildirildi. Federasyonun hazırlıklı olduğu bu konuda taslağı Aksu'ya sunduğu ve Bakanlar Kurulu'nda kabul edilmesi için söz aldığı da ifade edildi. Ancak yeni taslağa göre 2 ve 3. Lig'de yer alan Anadolu kulüplerinin bütçeleri düşünülerek, 10 milyarlık alt sınır gündeme gelecek. 
     
     Hakemlere önlem 
     BAŞKAN Haluk Ulusoy, 2.5 milyarlık cezanın caydırıcı olmaktan uzaklaştığını hatırlattı. Ulusoy, şöyle devam etti "Yeni bir tasarı hazırladık. Biliyorsunuz bu cezalar, Bakanlar Kurulu tarafından belirleniyor. Bizde gelecek yılla ilgili yeni uygulamalar sunduk. Ayrıca önümüzdeki sezon medyanın, hakemlerimizi bu kadar acımasızca eleştirmesinin önüne geçmek için de bir dizi çalışma yapıyoruz." 
     

</TEXT>
</DOC>
