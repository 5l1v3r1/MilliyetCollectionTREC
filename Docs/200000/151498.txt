<DOC>
<DOCNO> 151498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/siyaset/siy07.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçleri Hatice Teyze'ye yetti 
</HEADLINE>
<TEXT>

SSK müfettişlerinin denetimi sonucu Hatice Darı sahtecilikten hapse girerken, Tansu Çiller ve bazı milletvekillerine dava açılmadı 
     GÖKÇER TAHİNCİOĞLU Ankara 

     Milyonlarca dolarlık yolsuzluk operasyonlarına sahne olan SSK'nın sıkı denetimi, emekli olabilmek için sahte beyanda bulunarak gazetecilik, fırıncılık ve benzeri meslekler yaptığını bildiren DYP eski Genel Başkanı Tansu Çiller ve İçişleri eski Bakanı Meral Akşener gibi isimler söz konusu olduğunda sonuçsuz kalırken, 71 yaşındaki "Hatice Teyze'nin" yaşamının sonbaharını Ankara Merkez Kapalı Cezaevi'nde geçirmesine neden oldu. 
     
     Parmak bastı 
     SSK'da görevli Piri Bulut, 1989 - 1992 arasında, tanıdığı birçok kişiye kendilerini prim ödemeleri halinde sigortalı yapabileceğini söyledi. İbrahim Darı da Bulut'un teklifi üzerine okuma yazma bilmeyen, hiçbir sosyal güvencesi olmayan eşi Hatice Darı'yı sigortalı yapabileceğini düşündü. İbrahim Darı, Bulut'tan gerekli evrakı alarak eve getirdi. Okuma bile bilmeyen Hatice Darı da kocasının gösterdiği yere parmak bastı. 
     
     İki yıl 6 ay hapis 
     Ancak SSK müfettişleri, birçok kişiyi bu şekilde sigortalı yapan Bulut'un eylemlerini ortaya çıkardı. 1995'te olaya ilişkin dava açıldı. Ankara 6. Ağır Ceza Mahkemesi'nde görülen dava 2001'de sonuçlandırıldı ve mahkeme Bulut'un 28 yıl, Hatice Darı'nın da aralarında bulunduğu 7 kişinin "sahtecilik" suçundan, 2'şer yıl 6'şar ay hapis cezasına mahk m edilmesini kararlaştırdı. Gerekçeli kararda, Darı'nın, Bulut'un kayınpederinin apartmanında kalorifercilik yapıyormuş gibi gösterildiği, yapılan incelemede böyle bir işte çalışmadığının anlaşıldığı vurgulandı. Yargıtay 6. Ceza Dairesi, kararı 22.05.2002'de onadı. 
     
     Doğru cezaevine 
     İnfaz işlemi öncesinde, cezasının sağlık nedeniyle ertelenmesini isteyen Darı, oğlunun görev yaptığı Hava Kuvvetleri Komutanlığı 600 Yataklı Hava Hastanesi'nde muayene oldu. Buradan Darı için, "Bir yıldır bilinen hipertansiyon mevcut. Hayati önemi haizdir" raporu verildi. Ancak bu, infazı engellemedi. Darı, 18 Şubat 2003'te cezaevine konuldu. 
     Cezaevinde de CMUK'un 399. maddesi uyarınca cezasının ertelenmesi talebinde bulunan Darı'nın, Ankara Numune Hastanesi'nde yapılan muayenesinde, tahliyesini gerektiren bir durum olmadığına karar verildi. Talebini yineleyen Darı'nın vücudunda bu kez "kist" saptandı. Ameliyat edilmek üzere Numune Hastanesi Mahk m Koğuşu'na alınan Darı, bir kez daha muayeneden geçmek için beklemeye başladı. 
     


SİYASET 




















</TEXT>
</DOC>
