<DOC>
<DOCNO> 194563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko05.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, Hazine ihalesine kilitlendi... 
</HEADLINE>
<TEXT>

     Borsa ve diğer para piyasalarında, Hazine tarafından yarın düzenlenecek iki ihalenin belirleyici olması bekleniyor. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, geçen hafta Tekel özelleştirmesine gelen teklifin beklentilerden düşük kalması ve AB İlerleme Raporu'ndaki Kıbrıs ile ilgili değerlendirmelerin olumsuz etkilediği Borsa'nın, son işlem günü gelen tepki alımlarıyla 15,708.07 puandan kapandığını hatırlattı. 
     Demiral, özellikle hükümetin, TBMM'den Irak'a asker gönderme konusunda alınan yetkiyi kullanmama kararının piyasalarda dikkatle izlendiğini dile getirerek, şöyle dedi 
     ''Söz konusu gelişme piyasalarda önce olumsuz, sonra da olumlu olarak algılandı. Alternatif piyasalarda ise karar sonrası döviz ve faiz cephesinde düşüş eğilimi gözlemlendi. Bu hafta önemli bir siyasi beklenti bulunmamakla birlikte, Hazine'nin yarın yapacağı 2 ihalenin piyasalarda öncelikli olarak belirleyici olmasını bekliyoruz. Orta vade de Orman Yasası dışında siyasi bir gelişmenin gündemi etkilemesi bu aşamada sürpriz olacaktır. İhaleden çıkabilecek iyi bir sonucun piyasalara olumlu yansıyabileceğini düşünüyoruz.'' Demirel, endekste direnç noktalarının 15,800 ve 16,100 puan seviyeleri, ana desteğin ise 15,300 seviyesi olarak göründüğünü bildirdi. 
     Hazine, yarın, Türk Lirası cinsinden 91 gün vadeli referans bono ile 3 ayda bir değişken faiz ödemeli yaklaşık 2 yıl vadeli devlet tahvili ihalesi yapacak. 
     
</TEXT>
</DOC>
