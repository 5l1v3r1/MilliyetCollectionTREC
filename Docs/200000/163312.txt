<DOC>
<DOCNO> 163312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun12.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran raporu... 60 kişi yaralı, 5 banka hasarlı... 
</HEADLINE>
<TEXT>

     İran'da 10 Haziran Salı gecesi başlayan rejim karşıtı gösterilerde 60 kişi yaralandı. 
     Resmi İRNA ajansının haberine göre, Polis Enformasyon Dairesi Başkanı Ali Asker Meheki, gösteriler sırasında atılan taşların, 32'si güvenlik görevlisi olmak üzere 60 kişinin yaralanmasına neden oldu. 
     Olaylar sırasında 5 banka, 22 araç ve 34 motosikletin de hasar gördüğünü belirten Meheki, güvenlik güçlerinin olaylar sırasında halkın zarar görmesini önlemek için üzerine düşen görevi yerine getirdiğini kaydetti. 
     Meheki, gösterilerin merkezi durumundaki Tahran Üniversitesi öğrenci yurdunda, Bilim, Araştırma ve Teknoloji Bakanlığı'nın talebi üzerine ve öğrencilerin işbirliğiyle polisin düzeni sağladığını söyledi. 
     Habere göre, başkent Tahran dün sakin bir gece geçirirken, güneydeki İsfahan, Şiraz ve güneybatıdaki Ahvaz kentlerinde gösteri yapan bazı gruplar polise taş attı, bazı dükkanların camlarını kırdı, araç lastikleri yaktı ve rejim karşıtı sloganlar attı. 
     Bu arada, güneydeki Fars eyaletinin başkenti Şiraz'daki valilik yetkilileri, kentte yapılan gösteriler sırasında 1 kişinin bıçaklanarak öldürüldüğü yolundaki haberi yalanladı. 
     İran İş Haber Ajansı da, Cuma gecesi, ellerinde sopa, bıçak ve zincir taşıyan yüzlerce kişinin Allame Tabatai Üniversitesi'ne bağlı Şehit Hemmet öğrenci yurduna saldırdığını, odalara girerek öğrencileri dövdüğünü, bazıları ağır 70 kadar kişiyi yaraladığını ve bazı öğrencilerin ise kayıp olduğunu bildirdi. 
     Bu kişilerin ayrıca aynı üniversiteye bağlı Tereşt yurdunu bir süreliğine işgal ettiği, Tahran Üniversitesi öğrenci yurdu ve Şehit Çamran öğrenci yurduna da zarar verdiği belirtildi. 
     Öte yandan, Allame Tabatabai Üniversitesi öğrencileri, Tereşt yurdunda öğrencilerin dövülmesini protesto etmek için bugün oturma eylemi yaptı. 
     Gösteriler sırasında dikkat çekici bir olay, genellikle reformcu kesime karşı tasarrufta bulunan muhafazakar Yargı Erki'nin, öğrenci yurduna saldırarak birçok öğrencinin yaralanmasına sebep olan sertlik yanlısı kişilerin tutuklanması talimatı vermesiydi. 
     Tutuklanan bu kişiler arasında en dikkat çekici isim, Cumhurbaşkanı Muhammed Hatemi'nin danışmanı Said Haccariyan'ı iki yıl önce vurarak felçli kalmasına yol açan Said Asker adlı kişi oldu. Sertlik yanlısı Tahran Başsavcısı Said Murtazevi, güvenlik güçlerinin şikayeti üzerine bu kişi hakkında tutuklama emri çıkarttı. 
     Tahran'da öğrencilerin üniversitelerin özelleştirilmesine karşı protestosu, merkezi ABD'de bulunan Farsça yayın yapan uydu televizyonları, özellikle Los Angeles kentindeki monarşi yanlısı İranlıların denetimindeki İran Ulusal Televizyonu'nun NITV çağrıları üzerine rejim karşıtı gösteriye dönüşmüştü. 
     Gösterilerden Amerikan yönetimini sorumlu tutan dini lider Ayetullah Ali Hamaney'in ''dindar ve Hizbullahçı gençlerin çatışmalardan kaçınması'' çağrısına bulunmuş ve ''düşmanın hizmetkarı paralı askerlere merhamet göstermeyeceklerini'' söylemişti. 
     
</TEXT>
</DOC>
