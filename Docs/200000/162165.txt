<DOC>
<DOCNO> 162165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/spor/spo15.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Fener’in rekoru      AYŞE YEŞİN 

     SEYİRCİLER olay çıkardı, federasyon kasasını doldurdu. Futbol Federasyonu, tribün anarşisi nedeniyle verilen cezalardan 265 milyar 850 milyon liralık gelir elde etti. Ayrıca liglerde bulunan takımlara 26 maç seyircisiz oynama, 34 maç saha kapatma ve 2 müsabakadan men cezası verildi. Fenerbahçe, 16 milyar 250 milyon lira, bir maç seyircisiz oynama ve bir maçlık saha kapama cezasıyla sezonu ilk sırada tamamladı. 
     
Ülker şampiyon      KONYA’DA yapılan Türkiye Genç Erkekler Basketbol Şampiyonası finalinde Darüşşafaka’yı 69-60 yenen Ülkerspor şampiyon oldu. Makospor’u 90-76 mağlup eden Pertevniyal ise üçüncülüğü elde etti. 
     
Schumi, 2006’ya kadar Ferrari’de      FORMULA 1’İN geçen yıl marka ve pilotlardaki şampiyonu Ferrari, 1. pilot Michael Schumacher ile takım koordinatörü Jean Todt’la sözleşmesini 2006’ya kadar uzattı. Ferrari’nin sözleşmesini uzattığını açıkladığı isimler arasında 2. pilot Barrichello’nun olmaması şaşkınlık yaratırken, Brezilyalı pilotun kontratının 2004 yılı sonuna kadar geçerli bulunuğu ifade edildi. 
     
Orhun Ene’ye milli görev      İTÜ forması altında basketbol yaşamını noktalayan Orhun Ene, yeni kurulacak olan Yıldız Milli Takımı antrenörlüğüne getirildi. Gelecek yıl yıldız milli statüsünde oynayacak 1988 doğumlu basketbolcuların antrenörlüğünü yapacak olan Ene’nin yardımcıları ise önümüzdeki günlerde belli olacak. 
     
Bağdatlılar’a Amerikan yardımı      SAVAŞIN ardından çalışmalarına başlayan Bağdat’taki Zevra Spor Kulübü’ne Amerikan yardımı geldi. Amerikalı yetkililerin kendilerini bulup sporcuların isimlerini aldığını söyleyen Başkanı Make Kadum Burhan, "Bize kıyafet sağladılar. Çalışmalara başlamamız için teşvik ettiler" diye konuştu. 
     
Satranççılar son sürat      AVRUPA Satranç Şampiyonası’nda heyecan tırmanıyor. Sporcularımızdan Umut Atakişi, Rus büyükusta GM Dvoirys’i yenemeyince GM normu alamadı. Hasan Kılıçaslan ve Mert Erdoğdu ise uluslararası usta normunu garantiledi. Kızlarda da Zehra Topel ve Serap Keskin günü beraberlikle tamamladı. 
     

</TEXT>
</DOC>
