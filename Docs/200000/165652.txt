<DOC>
<DOCNO> 165652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo32.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu akşam yarı finallerde altın gol uygulanacak... 
</HEADLINE>
<TEXT>

     6. FIFA Konfederasyon Kupası yarı finallerinde, normal sürenin berabere bitmesi halinde uzatmalarda altın gol uygulamasına geçilecek. 
     Bu akşam 80 bin kapasiteli State de France'da yapılacak Fransa-Türkiye karşılaşmasını, Uruguay'dan Larrionda yönetecek. 
     Fransız basını, Türkiye ve Brezilya maçını oyuncularına defalarca izleten Fransa Milli Takımı Teknik Direktörü Santini'nin, maçta orta saha oyuncusu Pires yerine son dakikada Kapo'ya yer vermeyi kararlaştırdığını bildirdi. 
     L'Equipe gazetesi, daha önce takımda yer alması beklenen kaleci Barthez ve savunma oyuncusu Lizarasu'nun yedek soyundurulacak olmasını da eleştirdi. 
     Fransa'nın, Türkiye karşısında sahaya şu kadroyla çıkması bekleniyor 
     Coupet, Thuram, Mexes, Desailly, Silvestre, Wiltord, Pedretti, Dacaourt, Kapo, Cisse, Henry. 
     Türk Milli Takımı'nın ise Rüştü, İbrahim Toroman, Bülent, Alpay, Fatih, Gökdeniz, Yıldıray, Ergün, Okan ve Tuncay'dan oluşan kadroyla mücadele etmesi bekleniyor. 
     
     TÜRKLER BAYRAM YAPACAK 
     Türkiye'nin Fransa'yı elemesi halinde Türk taraftarların Paris'in ünlü Champs-Elysee meydanında sevinç gösterileri yapması bekleniyor. 
     Türk Milli Futbol Takımı'nın, Dünya Kupası'nda ikinci turdan sonra her galip geldiği maçın ardından, Paris'te yaşayan Türkler, Champs-Elysees Meydanı'nda sabaha kadar sevinç gösterileri yapmışlardı. 
     A Milli Futbol Takımı'nın maçı dolayısıyla yine aynı meydanda bulunan Türk Turizm ve Tanıtma Ofisi'nin önüne dev bir Türk bayrağı asıldı. 
     
     KUPADA EN YORGUN SELÇUK 
     Konfederasyonu Kupası'nda, A Milli Takım'da en fazla yorulan oyuncu Selçuk oldu. 
     Selçuk, daha önce oynanan 3 maçta toplam 270 dakika oyunda kaldı. Selçuk'u 260 dakikayla Tuncay izliyor. Fransa Milli Takımı'nda ise en fazla sahada kalan oyuncu toplam 189 dakika ile Witford. 
     
</TEXT>
</DOC>
