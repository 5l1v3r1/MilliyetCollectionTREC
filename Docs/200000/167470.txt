<DOC>
<DOCNO> 167470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/yazar/cemal.html </URL>
<DATE> 2003/07/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yol haritası 
</HEADLINE>
<TEXT>

     1 IMF ile ekonomik program. 
     2 AB ile demokratikleşme. 
     3 Kıbrıs'ta çözüm. 
     Bir başka deyişle 
     Türkiye'nin ekonomide yapısal değişimle ilgili temel reformları tamamlaması... Avrupa Birliği üyeliğinin gerektirdiği demokratik hukuk devleti adımlarını zamanında atması... Ve gelecek yılın ilkbaharına kadar Kıbrıs'ta kalıcı bir barışın tarafı olması... 
     Yol haritasının özeti böyle. 
     Bu yolda eğer pusula şaşmazsa, olmadık enayiliklerle yine bir kriz yaşanmazsa, gelecek yılın sonuna doğru Türkiye'nin önü bir anda açılmaya başlar. 2005 yılının kapısı siyasal ve ekonomik istikrarla, kendine güven duygusuyla çalınır. 
     Bu bir hayal değil 
     Vurulması mümkün bir hedef. 
     Ekonomide dengeler açısından gidiş iyi. Soru işaretleri, gecikmeler elbette var. Ama tutulmuş olan yön, doğru yön. Büyük sapmalar şimdilik görülmüyor. Dileriz, yerel seçimler de ekonomide popülist sapmaların nedeni olmaz. 
     AB de iyi gidiyor. 
     Bir yanda AB'nin Türkiye'ye bakışında köklü bir değişim var. Irak Savaşı sonrası meydana gelen ve özellikle Fransa'yla Almanya'da dikkati çeken bu değişim, Türkiye'nin AB'ye alınması yönündeki eğilimi güçlendirmiş durumda... 
     Öte yanda hükümetin kararlılığı sürüyor. CHP ile de işbirliği arayarak, yaparak uyum paketlerinin öngördüğü düzenlemeleri devam ettiriyor. 
     Bir başka önemli nokta 
     Hükümet bu arada gerilim ve kutuplaşma yanlısı çevrelerin oyununa gelmekten de sakınıyor. 
     Bu da iyiye işaret. 
     Çünkü bu oyun, askeri kışkırtarak hükümetle askeri çatıştırmayı amaçlıyor. 
     Kıbrıs'a gelince... 
     Kapalı kapılar arkasında edindiğim izlenime göre hükümet, Kıbrıs'ta çözüm konusunda da kararlı. Eğer AB tarafından da jest ve destek görebilirse, Dışişleri Bakanı Gül'ün deyişiyle "Kıbrıs'ta dünyayı şaşırtıcı adımlar" atabilecek hükümet... 
     Tekrar özetlersem 
     1 IMF ile programı, yani ekonomide yapısal değişimi gerçekleştiren ve 2004 yılı sonunda enflasyonu tek haneli rakama düşürerek yenen bir Türkiye... 
     2 Kopenhag kriterlerinin gereğini yerine getiren ve 2004 yılı sonunda üyelik için AB'den müzakere tarihi alan bir Türkiye... 
     3 Kıbrıs'ta 2004 ortasına kadar kalıcı ve hakça bir barışa taraf olabilen bir Türkiye... 
     Böyle bir Türkiye'nin önü açılır, 2005'e sıçrama yaparak girer. 
     Yol haritası böyle. 
     Soru işaretleri elbette var ama şimdilik genel gidiş iyi. 
     Dileriz, pusula şaşmaz. 
     
     

</TEXT>
</DOC>
