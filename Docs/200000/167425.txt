<DOC>
<DOCNO> 167425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek'in sayaçları TBMM gündeminde 
</HEADLINE>
<TEXT>

CHP'li Değerli, 132 bin elektronik sayaç varken 250 bin yeni sayaç alımı için ihaleye çıkan Gökçek hakkında İçişleri Bakanı Aksu'ya soru önergesi verdi 
     ANKARA Milliyet 

     CHP, hakkında çok sayıda yolsuzluk iddiası bulunan Ankara Büyükşehir Belediye Başkanı Melih Gökçek'i koruduğu gerekçesiyle İçişleri Bakanı Abdülkadir Aksu hakkında Meclis soruşturması açılması için önerge verecek. CHP'li İsmail Değerli de Meclis Başkanlığı'na verdiği soru önergesiyle Aksu'ya stoklarda 132 bin elektronik sayaç varken 250 bin yeni sayaç alımı için ihaleye çıkılmasının nedenlerini sordu. 
     CHP, Gökçek hakkındaki doğalgaz sayacı alımı ve diğer projelere ilişkin iddiaları Meclis'e taşıdı. Grup Başkan Vekili Mustafa Özyürek, Gökçek'in 2003 yılı EGO bütçesine doğalgaz sayacı alımı için tahsisat konulmamasına rağmen otobüs alımı amacıyla konulan 71 trilyon lirayı aktarıp 250 bin doğalgaz sayacı alacağını iddia etti. Özyürek, "1995'ten beri bu saatleri Alfagaz, yeni adıyla Elektromed firmasından almaktadır. Bu konuda çeşitli iddialar öne sürülmüşken bu ihale yine aynı firmaya mı verilecek " diye sordu. Özyürek, Gökçek'in Akay kavşağı ve Eskişehir yolunu genişletip ulaşım sorununu çözeceğini ilan ettiğini, daha sonra Ankaray projesini gündeme getirdiğini ve bu projelerden vazgeçip metro projesine döndüğünü belirterek, "Projelerle devletin kaynakları heba edilmiştir. Nedense hiç kimse ondan hesap soramıyor" dedi. 
     

</TEXT>
</DOC>
