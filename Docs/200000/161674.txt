<DOC>
<DOCNO> 161674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun29.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar yağmalanan nükleer tesiste, halk panik yaşıyor 
</HEADLINE>
<TEXT>

     Savaşın ardından Irak'a dönen Uluslararası Atom Enerjisi Ajansı UAEA uzmanları, Saddam Hüseyin yönetiminin devrilmesinden sonra yağmalanan Bağdat yakınlarındaki El Tuveyta'da bulunan nükleer tesiste çalışmalara başladı. 
     Amerikalı bir subayın açıklamasına göre, 7 kişilik UAEA ekibi, savaşın ardından yağmalanan El Tuveyta tesisindeki radyoaktif maddelerin ne kadarının hala tesiste bulunduğunu belirlemeye çalışıyor. 
     Savaşın başında Irak'tan ayrılan Uluslararası Atom Enerji Ajansı'ndan bir ekip dün Bağdat'a gelmişti. 
     ABD, Irak'ta aylarca kitle imha silahı arayan ve savaş nedeniyle ülkeden ayrılan BM uzmanlarının dönmesine sınırlı bir görev için izin vermişti. 
     
     EL TUVEYTA SAKİNLERİ ENDİŞELİ 
     Tesisin Irak yönetiminin devrilmesinin ardından yağmalanması nedeniyle, bölgedeki suyun zehirlenmiş olduğunu düşünen bölge sakinleri ise endişeli. 
     İki çocuk babası olduğunu söyleyen Ahmed Hüseyin 25 , ''Buradan ne süt, ne peynir, ne de yoğurt alıyoruz. Sebzeler bile tehlikeli. İhtiyaçlarımızı temin etmek için Bağdat'a gidiyoruz'' dedi. 
     Tesiste incelemelerde bulunan uzmanlar, Saddam Hüseyin yönetiminin sahip olduğu ileri sürülen kitle imha silahlarını aramıyor. 
     Tesiste iki hafta inceleme yapacak uzmanların görevi, hangi maddelerin çalındığını ve çevreye yayılan madde olup olmadığını belirlemek. 
     BM uzmanları, son olarak geçen Aralık ayında tesisteki maddelerin listesini çıkarmıştı. 
     Bölge sakinlerine göre, tesisteki kimyasal madde dolu varilleri boşaltan hırsızlar, bu varilleri Dicle Nehri'nde yıkadıktan sonra, gıda ve su depolamak isteyen kişilere sattı. Neticede, çevredeki köy ve kentlerin tamamı zehirlenme tehlikesiyle karşı karşıya. 
     Bölgede yağmanın ardından suyun tadının ve kokusunun garipleştiğini söyleyen El Tuveyta sakinlerinden 43 yaşındaki manav Hüdeyr Ahmed, ''Suyun tadı kimyasal maddelerinkine benziyor. 9 çocuğum var, hepsi bu sudan içti ve hastalandı'' dedi. 
     Henüz bölgedeki tehlike tam olarak belli değil, ancak dün Bağdat'ta açıklama yapan UAEA ekibinden Brian Rens, ''tesisten radyasyon yayıldığından endişe ettiklerini'' belirtmişti. 
     UAEA'ya göre, tesiste binlerce varil içinde, tonlarca ''çok az zenginleştirilmiş doğal uranyum'' bulunuyordu. 
     Tesisteki uranyumun halk sağlığı için çok tehlikeli olmadığını belirten UAEA uzmanları, ''yine de bunlar toprağa karışmasını görmek istediğimiz maddeler değil'' ifadesini kullanıyor. 
     Amerikan askerleri şu an tesisi 24 saat gözetliyor. Tesis çevresinde görevli Amerikalı askeri yetkililerin de, tesisten ''hassas maddelerin'' çalınmış olabileceğinden endişe ettiklerini ve bu nedenle orada olduklarını söylemeleri, bölge halkının kızgınlığa varan endişesini artırıyor. 
     Yeni denetimlerin zamanında yapılmadığından şikayet eden Iraklılar, ABD'nin güvenlik önlemlerini neden zamanında almadığını sorguluyor. 
     Bölge sakinlerinden Hüdeyr Ahmed, ''Her şeyi çaldılar, muslukları, malzemeleri, döşeme eşyalarını, makineleri, hepsini... Çocuklarıma artık çevreden su içirmiyorum, onlara et ya da diğer yiyecek maddelerini verirken bile korkuyorum. Ayrıca bu yüzden yiyecek fiyatları da artıyor'' dedi. 
     
     O ZAMAN BAŞKA NEHİR BULUN... 
     Bu arada, çocuklar ise bazen büyüklerinin sözünü dinlemeyerek, sıcakta serinlemek için kendilerini Dicle'nin sularına bırakıyorlar. 
     Arkadaşlarıyla birlikte nehirde yüzen 12 yaşındaki Muhammed Abdül Vanas, şöyle konuşuyor ''Ailem ve öğretmenlerim, bunun tehlikeli olduğunu söyledi, ama sıcak beni deli ediyor. Kirlilikten ya da bulaşıcı hastalıklardan korkmuyoruz. Bu nehirde yüzemeyeceksek, bize başka nehir bulsunlar.'' 
     
</TEXT>
</DOC>
