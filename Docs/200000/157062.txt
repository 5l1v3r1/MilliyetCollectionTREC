<DOC>
<DOCNO> 157062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko02.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD,1 milyar dolarlık hibe yardımı görüşmelerine başlıyor 
</HEADLINE>
<TEXT>

     ABD Hazine Bakan Yardımcı John Taylor, ABD'nin Türkiye'ye sağlaması öngörülen krediye çevrilebilir 1 milyar dolarlık hibe yardımına ilişkin ayrıntılı anlaşmanın görüşmelerine, Uluslararası Para Fonu IMF heyetinin 5. gözden geçirme dönemi için Türkiye'ye yapacağı ziyaretten sonra başlanacağını bildirdi. 
     Taylor, Washington'da düzenlediği basın toplantısında, sorular üzerine, ABD'nin Türkiye'ye yapması öngörülen mali yardıma ilişkin şunları söyledi 
     ''Türk yetkilileriyle temas halindeyiz ve önümüzdeki haftalarda bu 1 milyar doların nasıl kullanılacağına, krediye çevrilip çevrilmeyeceğine veya ne kadarının çevrileceğine ilişkin finansal düzenleme için görüşmelere başlanması yönünde bir çaba olacak. Dolayısıyla bu iş yolunda gidiyor, ancak kesin bir takvim yok. Bu arada, IMF heyeti bu ayın son iki haftasında Türkiye'ye gidiyor olacak ve biz kesinlikle bunun geçmesini bekleyeceğiz. Bu iki meselenin aynı zamanda üst üste çakışmasını istemiyoruz''. 
     Taylor, önümüzdeki günlerde G-8 maliye bakanlarının Fransa'da yapacağı toplantıya değinerek, bu toplantının gelişmekte olan piyasalara ilişkin bölümünde, Türkiye'nin durumunun da ele alınmasının beklendiğini söyledi. John Taylor, ''Türkiye IMF için önemli bir ülke ve son zamanlarda IMF programında bazı iyi ilerleme kaydetti. ABD Kongresi'nin onayladığı ve Başkan'ın imzaladığı yardım paketine ilişkin olarak da diğer ülkelerin maliye bakanları bu pakete ve 1 milyar doların nasıl kullanılacağına ve bunun IMF programıyla nasıl eş zamanlı hale getirileceği konusuna ilgi gösterecekler'' dedi. 
     ABD Hazine Bakan Yardımcısı Taylor, Irak'ın yeniden yapılandırılması çalışmalarının da Türkiye için imkanlar yaratacağına işaret ederek, ''Irak'ın tamamında iş ve imar konusunda çok büyük fırsatlar ortaya çıkacak. Bunun Türkiye için gerçekten çok iyi olduğunu düşünüyorum. Türkiye'nin özgür bir Irak'a ve gelişmekte olan bir ekonomiye ilişkin büyük fırsatları olacak. Verebileceğim en önemli mesaj şimdi bu'' dedi. 
     Taylor, Irak'ın ve eski Irak yönetiminin başka ülkelerde bulunan paralarının belirlenmesi konusunda Türkiye ve birçok ülkeyle işbirliği içinde olduklarını da söyledi. 
     
</TEXT>
</DOC>
