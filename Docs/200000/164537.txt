<DOC>
<DOCNO> 164537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/spo04.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a müjdeli haber 
</HEADLINE>
<TEXT>

     D'Haene tamam 
     DIŞ transferde Belçika pazarına ağırlık veren Trabzon'un, Antwerp'te forma giyen savunma oyuncusu Karel D'Haene ile prensip anlaşması yaptığı öğrenildi. Belçika'ya giden yönetici Hüseyin Tütüncü'nün hem futbolcunun menajeri hem de kulüple masaya oturduğu öğrenildi. D'Haene'nin Bordo-Mavililer'in önerdiği rakamı kabul ettiği açıklandı. 
     
     İmza daveti 
     TÜTÜNCÜ, futbolcuyla birlikte yarın Trabzon'a gelmeyi hedeflediğini söyledi. Trabzonsporlu yönetici, "Aynı gün içinde imza atacağımızı umuyorum. Bu futbolcu ülkesine dönmeyerek, yeni sezon öncesi Gerede kampına katılacak. Kaleci De Vlieger tatilden dönüyor. Kendisiyle de buluşup, bize son kararını bildirmesini isteyemeceğim" diye konuştu. 
     
     Amoah için yeni öneri 
     TRABZONSPOR, Twente forması giyen Ganalı Mathew Amoah için de pazarlıklarını sürdürüyor. Bordo - Mavili yöneticilerin, golcü oyuncu için daha önce yaptıkları 750 bin euroluk öneriyi 1 milyon euroya yükselttiği iddia edildi. Bu rakamı tavan fiyat olarak bildiren Trabzonspor, Belçika kulübüne karar vermesi için 15 günlük bir süre tanıdı. 
     

</TEXT>
</DOC>
