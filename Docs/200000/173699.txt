<DOC>
<DOCNO> 173699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun38.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmiş Milletler, eşcinsel haklarını tartışıyor... 
</HEADLINE>
<TEXT>

     Eşcinsel hakları savunucuları, uluslararası insan hakları sözleşmelerine eşcinsel haklarının da dahil edilmesini istediler. 
     Birleşmiş Milletler'in New York'taki merkezinde gay, lezbiyen, biseksüel ve transgender ittifakınca düzenlenen bir panelde katılımcılar, eşcinsellere eşit haklar sağlamada büyük ilerlemeler kaydedildiğini, buna karşın dünya çapında ayrımcılığın halen yaygın olduğunu belirttiler. 
     Panelde konuşan Amerikan Kongre üyesi Barney Frank, BM insan hakları doktrinine eşcinsel haklarının kabulü yönünde güçlü bir destek bulunduğunu söyledi. 
     Frank, BM'nin de çalışanları arasında bulunan aynı cinsle birlikte olan çiftlerin hak ve çıkarlarını genişletmesi çağrısında bulundu. 
     191 üyeli BM'nin Genel Sekreteri Kofi Annan da kısa süre katıldığı sempozyumda, daha fazla hoşgörülü olunması gerektiğini belirterek, gay ve lezbiyenlere dair atıfta bulunmasa da haklara ilişkin mesajları aldığını söyledi. 
     Bu arada, BM sözcüsü Fred Eckhard, Annan ile danışmanlarının bu konuyu görüşmek üzere toplantı yaptığını açıkladı, ancak bu konuda bir politika değişikliği bildirmeye hazır olmadıklarını ifade etti. Eckhard, BM üyesi ülkeler arasında derin görüş ayrılıkları bulunduğunu hatırlatarak, Annan'ın bu konuda nasıl bir adım atacağına dair dikkatli değerlendirmeler yaptığını kaydetti. 
     BM İnsan Hakları Komisyonu'nda Nisan ayında gündeme getirilen, cinsel tercihleri nedeniyle dünya çapında insan hakları ihlallerine uğranılmasının derin kaygı yarattığına ilişkin bir karar tasarısı üzerine tartışmalar olmuştu. 
     Brezilya'nın önerdiği tasarı, Avrupa ülkeleri tarafından desteklenmiş, ancak komisyonun Müslüman üyelerinin karşı çıkmasıyla görüşmeler 1 yıl için ertelenmişti. 
     Uluslararası Af Örgütü, dünyada milyonlarca kişinin cinsel tercihleri nedeniyle işkenceye, şiddete, ayrımcılığa ve hapis cezasına maruz kaldıklarını belirtiyor. 
     
</TEXT>
</DOC>
