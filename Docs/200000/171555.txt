<DOC>
<DOCNO> 171555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/yazar/bila.html </URL>
<DATE> 2003/07/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal Müjdelik bir durum yok 
</HEADLINE>
<TEXT>

   
   Dışişleri Bakanı Abdullah Gül'ün Washington temasları sürüyor. Gül'ün temasları, Ankara'nın izleyeceği yol açısından belirleyici önem taşıyor. 
   Gül, ABD'ye giderken, sorunun sadece Irak'a Türk askeri gönderilmesi olmadığını, bunun siyasi yaklaşımın ancak bir unsuru olarak değerlendirilmesi gerektiğini vurguladı. Ancak, tartışmaların odağında yine de asker gönderilmesi konusu var. 
   Gül, ABD'li generallerin, Türk askerine ihtiyaç duyduklarını ilettiklerini de yansıtmıştı. 
   Gül'ün açıklamalarından anlaşılıyor ki, Türkiye'nin Irak'a asker göndermesi öncelikle Türkiye ile ABD arasında bir siyasi uzlaşmanın sağlanmasına bağlı. Ancak sağlandıktan sonra asker gönderme konusunda somut girişimler söz konusu olabilecek. 
   Konunun açıklığa kavuşması Gül'ün ABD'de yapacağı temaslar ve alacağı yanıtlara bağlı gibi görünüyor. 
   Gül, temaslarını sürdürürken Ankara'da da asker gönderilmesi için yeni bir tezkereye ihtiyaç olup olmayacağı tartışmaya açıldı. Genel eğilim, yeni bir tezkereye ihtiyaç olduğu yolunda. 
   CHP lideri Deniz Baykal da her koşulda Irak'a asker göndermenin Meclis kararına bağlanması gerektiği görüşünde. Baykal, dünkü görüşmemizde şu değerlendirmeyi yaptı 
   "ABD'nin Türk askerine ihtiyaç duyduğunu ifade etmesi veya asker talep etmesi, Türkiye'nin müjde gibi karşılayacağı bir gelişme değildir. 1 Mart'ta tezkerenin Meclis tarafından reddedilmesinden sonra hükümetin, 'biz ettik sen etme' yaklaşımıyla bu tür talepleri sevinçle karşılaması anlamsızdır. Sanki, 'müjde müjde, bizden asker istediler' gibi bir hava yaratılıyor. Oysa bu çok ciddi, sorumluluğu çok ağır bir konudur ve hangi koşul altında olursa olsun mutlaka Meclis kararına bağlanması gerekir." 
   Baykal, BM veya NATO kararı olması halinde Meclis kararına ihtiyaç olmayacağı yolundaki görüşleri değerlendirirken de şöyle konuştu 
   "Türk askerinin yurtdışına hem de riskli bir göreve gönderilmesi konusunda mutlaka Meclis kararı şarttır. Yeni bir tezkere gerektiği de kuşkusuzdur. Bunda en ufak bir tereddüt yoktur." 
   Dışişleri Bakanı Gül'ün ABD'de yaptığı açıklamalar, Baykal'ın bu yaklaşımına yakın duruyor. Gül, asker gönderme konusunda karar vermeye yetkili organın TBMM olduğunu vurguladığı gibi, Türkiye'ye sadece jandarma gözüyle bakılması halinde, Meclis'ten bu yönde karar çıkmasının da zorluğuna dikkat çekti. Gül'ün sözleri hükümetin de eğer o noktaya gelinirse asker göndermek için yeni bir tezkere gerektiği görüşünde olduğuna işaret ediyor. 
   İktidar ve ana muhalefetin bu görüşleri çerçevesinde Washington'un da durumu gerçekçi değerlendirmesi ve Türkiye'ye jandarma gözüyle bakmaması gerektiğini anlaması gerekiyor. 
   
      
   
</TEXT>
</DOC>
