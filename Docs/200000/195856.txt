<DOC>
<DOCNO> 195856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/ygokce.html </URL>
<DATE> 2003/11/16/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Rövanş korkusu 
</HEADLINE>
<TEXT>

   
   Hayır, kimse özür peşinde koşmasın. Özür peşinde koşacaksak, bu maçı kaybetmek için donmuş zemin, buz gibi hava yeter... Ama sen Dünya Kupası'nda üçüncü olmuş bir ekipsin. O kötü koşulların üstesinden gelmelisin. 
   Olmadı, yapamadılar, etkisizdiler, isteksizdiler, yorgundular - bitiktiler, daha da kötüsü olağanüstü gergindiler... 
   Önce şu kartlara değinelim... Tanrı aşkına, ne zaman kurtulacağız bu gerilimden, gerginlikten Sorumsuz, asabi ve ciddiyetsiz tavırlarımız fena halde bedel ödetiyor. Ama burası Türkiye... Her türlü çirkinliği yapan nasıl olsa baştacı edilip, kahraman oluyor. Geçelim... 
   Hakan Şükür'ün 18'in dışına alınıp, tribüne çıkarılması gerçekçi bir karar. Ama hakça konuşalım... İlhan'ın, Hakan'dan ne farkı var Biraz daha geniş bir alanda yürüyor, kafa toplarına çıkıyor, o kadar Nihat da bildiğimiz Nihat değil. Zaten forvetleri suçlamanın da zamanı değil. Şenol Güneş, orta alanı öyle bir kurmuş ki, Letonya'nın ekmeğine yağ sürüp, üstüne bal eklemiş. Ön liberomuz Tugay belli ki formsuz. Alan ve zaman sıkışınca, top kaybediyor. Yanlış toplar atıyor. Takımında bir türlü on sekizlik maç kadrosuna giremeyen Okan sağ kanatta... Milli maçları çok da ciddiye almayan ileri ikilinin arkasında. Bütün iyi niyetine ve gayretine rağmen yorgun - bezgin ve bıkkın bir sezon geçiren Ergün de solda. Bu orta alanın ne oyun kurmada ne savunmaya ne de ofansa destek çıkmada hiçbir etkinliği yok, çabası yok, katkısı yok Böyle olunca adamlar elbette senin savunmanın üzerine yüklenip yanlışa ve paniğe zorlarlar. Yediğimiz gol, Bülent Korkmaz ile Emre Aşık'ın, Letonya'ya hediyesi Yine de onları suçlamıyorum. Rakibe bu kadar rahat top kullanma ve hücumu etme fırsatı verirseniz, topu elbette seyredersiniz. Letonya'nın boyu bu kadar... Biraz daha takımca klası olsa biz Portekiz'e yurda dönmeden rövanşa çıkmadan veda ederdik. 
   Peki hiç mi gayret yoktu Ben kendi adıma iki kişiyi gördüm. Savunmanın sağında ve solunda oynayan Fatih ile İbrahim. Onların çabalayıp taşıdığı toplar bir sonuç vermedi. Ama gayretleri ne yalan söyleyeyim içimi ısıttı. Şenol Güneş'e de sitemimiz var. Gökdeniz'i oyuna almak için Okan'ın ille de sakatlanması, kart görmesi mi gerek Bir hanedan oluşturur gibi Kore kadrosunu titizlikle koruyor. Hocanın elleri titriyor. Tümer'i çağırdın, maçın bitimine 4 dakika oyuna alıyorsun. Kimi kandırıyorsun Kendini mi, bizi mi 
   Bu takım Letonya'da yenilgi hak etti. Rövanş için bize umut vermiyor. Kimse darılmasın, gücenmesin. Milliyetçi duygular artık gerçekleri örtmeye yetmiyor. Çarşamba günü korku rövanşı bekliyor. Kazanırsak ne ala, hanedan yola devam eder. Kaybedersek, sadece bu takım ve hocası değil, başkaları da gider 
   
      
   
</TEXT>
</DOC>
