<DOC>
<DOCNO> 166832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun40.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Nazi gafı"na yağmur gibi eleştiri... 
</HEADLINE>
<TEXT>

     AB Dönem Başkanlığı'nı devralan İtalya'nın Başbakanı Silvio Berlusconi'nin Avrupa Parlamentosu'nda yaptığı konuşmada Sosyalistlerin grup başkanı Alman parlamenter Martin Schulz'a ''Nazi kamplarının komutanı'' yakıştırması yapması, İtalya'da Kuzey Birliği dışındaki tüm partilerin eleştirilerine sebep oldu. 
     Hükümetin ikinci büyük ortağı Ulusal İttifak partisinin lideri ve Başbakan Yardımcısı Gianfranco Fini, ''Berlusconi, sayın parlamenter Schulz tarafından ciddi şekilde provoke edildi. Maalesef kapana düştü. Ama bir siyasi rakip için bile olsa bir karşıt gruba Nazi komutanı yakıştırması yapılmasının özrü olmaz. İnsani olarak Berlusconi'yi anlıyorum ama görüşünü paylaşmıyorum. Başbakan Berlusconi, kelimelerle kendini savundu, kesinlikle alaylı bir sözdü ama özür dilese daha iyiydi'' dedi. 
     Hükümetin diğer ortaklarından Demokratik Hıristiyanların lideri Marco Follini de ''Berlusconi'nin dediğine katılmıyorum ve anlamakta güçlük çekiyorum'' diye konuştu. 
     Muhalefetteki sol partileri ittifakı Zeytin Dalı'nın lideri Francesco Rutelli de Berlusconi'yi sert dille eleştirerek, ''İtalya, AB Dönem Başkanlığı'na iyi başlamadı. Başbakan Berlusconi'nin Avrupa Parlamentosu'nun önünde biz İtalyanları kötü bir izlenimde bıraktığı için üzgünüm'' ifadesini kullandı. 
     Berlusconi'nin Schulz'a yönelik yakıştırmasına tek destek, hükümet ortağı Kuzey Birliği partisinden geldi. 
     İtalya'nın kuzeyinde ayrılıkçı politika izleyen Kuzey Birliği'nin yöneticilerinden olan ve Senato Başkan Yardımcılığı görevini yürüten Roberto Calderoli, ''Berlusconi'den sayın Schulz'a fırlatılan bomba bize büyük memnuniyet verdi. Nihayet bu felaket solcularla açık konuşulmaya başlanıyor. Berlusconi özel nitelikleri olduğunu gösterdi. İyi, bu şekilde bombalamaya devam'' dedi. 
     Öte yandan, Berlusconi'nin gafının, İtalya ve Almanya arasında diplomatik krize yol açtığı belirtildi. 
     İtalyan haber ajansları, diplomatik kaynaklara dayanarak, İtalya'nın Berlin Büyükelçisi Silvio Fagiolo'nun Almanya Dışişleri Bakanlığı'na çağrıldığını duyurdu. 
     Berlusconi, bugün Avrupa Parlamentosu'nda hakkındaki mahkemeler ve İtalyan medyasındaki hisseleri konusunda eleştirilerde bulunan Alman milletvekili Martin Schulz'a yanıt verirken, ''Sayın Schulz, İtalya'da Alman toplama kampları konusunda bir film yapılıyor. Sizi toplama kampı komutanı rolüne önermek isterim. Mükemmel olursunuz'' demişti. 
     Berlusconi'nin sözleri, milletvekillerince protesto edilirken, AP Başkanı Pat Cox, milletvekiline hakaret edilmesinden dolayı üzgün olduğunu söylemiş ve bu sözlerin düzeltilmesini istemişti. 
     Berlusconi ise sözlerini geri almayı reddetmişti. 
     
</TEXT>
</DOC>
