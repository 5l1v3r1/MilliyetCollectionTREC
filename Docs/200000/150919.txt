<DOC>
<DOCNO> 150919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/spor/yozer.html </URL>
<DATE> 2003/04/19/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Lukunku 
</HEADLINE>
<TEXT>

     Kadro eksikleri ve bir de formsuzlar Terim’i alışkın olmadığı farklılıklar sergilemeye itti. Vedat, Mehmet, Xavier üçlüsü ilk kez birarada oynarken, Hasan Şaş, aylar, yıllar sonra sağ kanattaydı. Takımın düzeni bozulunca sistem de bozuldu. Galatasaray bu maçı futboluyla değil, inancıyla aldı. 
     Göztepe’ye, hani son günlerde moda oldu ya, kimse "direnmedi" diyemez. Belki de kapasitesinin üzerine çıktı. Savunmada çok akılcı taktik uyguladılar, ikinci yarı rakibi yorup, gol aradılar. Maçı da neredeyse koparıyorlardı. Öyle bir pozisyon oldu ki, Göksel koca kale yerine Mondragon’un hareket alanına topu atınca maçın kader anlarından biri ortaya çıktı. Bu top döndü, gol oldu. Futbolun kuralı budur, kaçırmayacaksın. Hele Galatasaray gibi takımlar önünde bu pozisyonları affetmeyeceksin. 
     Lukunku’ya akıl sır ermiyor. Eğilip, bükülmeyen bir kavak ağacı Net pozisyonları kaçırdı, ama takımın tek golü de ondan geldi. Teknik gücünü kullanıp, topa kleps çekip, çok şık bir gol attı. Kaçırdıkları ise bundan daha basitti. 
     Terim, en akılcı değişikliği Baliç’i çıkarmakla yaptı. Zaten bol pas hatası yapan Galatasaray orta alanına, bir de hücumda lokomotif olarak düşünülen Baliç’in rezil futbolu eklenince, Galatasaray büyük sıkıntı çekti. Baliç’in yerine Revivo’nun girmesi maçı getirdi. Belki Revivo çok iyi oynamadı ama orta ve pas yüzdeleri Baliç’ten çok daha iyiydi. 
     Ancak Galatasaray her ne kadar fiziğini ve beynini maça koysa da, bu kadar çok pas hatası yapması şaşılacak şey. Orta alanda bir ara maç "yakar top" maçına döndü. İki metrelik toplar bile yerini bulmuyordu. Üstelik Volkan dün vasat oynayınca, orta alandaki pas sıkıntısını düşünün. 
     Kadroları görünce, Ümit Davala için hayret dedik. Hocanın onu nasıl kestiğine şaşırdık. Ama Xavier sakatlanınca Terim onu yine çaresizlikten koydu. Oynattığına da pişman etti. Ümit’in en büyük özelliği, iyi bir penaltıcı olması... Ama gördük ki o da bitmiş. Üstelik ikinci yarı Göztepe’nin tüm atakları onun kanadından geldi. Ve o hiçbir şey yapmadı. Dünkü ilk makas onun için büyük bir uyarı olmalı. Hoca her zaman ikinci yarıda olduğu gibi mecburiyet duymayabilir. 
     Artık bu saatten sonra oynanan futbola kimsenin aldıracağını sanmıyorum. Maçı kazanmak yeter. Ama öyle, ama böyle... Hele bir de Beşiktaş, Diyarbakır’da kaybedince zaten bu maçın stresi de çok büyüdü. Zaten bu stres yüzünden Galatasaray motivasyonu sağlayamadı. Ama sonuçta yine işini başardı. 
     


SPOR 




























</TEXT>
</DOC>
