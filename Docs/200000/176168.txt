<DOC>
<DOCNO> 176168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur09.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil yapılacak ülkeyi çocuklar belirliyor... 
</HEADLINE>
<TEXT>

     Antalya'ya Temmuz ve Ağustos aylarında gelen her 4 Alman turistten birinin çocuk olduğu belirtilerek, ''Türkiye aşığı çocuklar, ailelerini Türkiye'de tatil yapmaya zorluyorlar'' dedi. 
     Tur Operatörleri Derneği Genel Sekreteri Hüseyin Baraner, Antalya'yı şu anda adeta turist çocukların istila ettiğini kaydederek, Temmuz ve Ağustos aylarında konaklayan her 4 Alman turistten birinin çocuk olduğuna dikkati çekti. 
     Türkiye aşığı çocuklar oluştuğunu vurgulayan Baraner, ''Türkiye aşığı çocuklar, ailelerini Türkiye'de tatil yapmaya zorluyorlar. Antalya'ya ailesi ile gelen her çocuk, yeniden aynı yere tatile gelmek istiyor. Aileler de çocukların isteği doğrultusunda yeniden Türkiye'yi tercih ediyor'' diye konuştu. 
     
     AİLE TURİZMİ ARTIYOR 
     Kültür ve Turizm Bakanlığı'nın aile turizmine yönelik yaptığı tanıtımlar ile otellerin ailelere göre kendilerini yenilemesinin Antalya'da aile turizmini ''patlama noktasına'' getirdiğine işaret eden Hüseyin Baraner, şunları söyledi 
     ''Geçmiş yıllarda ailelere yönelik yapılan çalışmalar, meyvesini vermeye başladı. Son 10 yılda inşa edilen otellerin yüzde 15'i odalarını 'family room' şeklinde inşa etti. Artık otel ve tatil köylerinde çocuk animasyonları, sporları, su parkları, çocuk parkları, hayvanat bahçeleri yer alıyor. Çocuklar bu yüzden Antalya'da tatil yapmaktan son derece memnunlar. Aileler de çocuklar eğlenirken rahatlıkla tatillerini yapıyorlar. Çocukların isteği ile bir sonraki yıl yeniden Antalya'ya geliyorlar. Çocuklu aileler tatillerini, çocuklarının isteği doğrultusunda planlıyorlar.'' 
     
     AİLE FİYATI SADECE TÜRKİYE'DE VAR 
     Dünyada turist kabul eden ülkelerin fiyat politikalarının kişilere göre olduğunu kaydeden Hüseyin Baraner, ''Diğer ülkeler herkes için ayrı ayrı fiyat verirken, Türkiye aile fiyatı veriyor. Yani iki büyük, iki küçük paket fiyatı gibi. Bu da çocuklu aileleri cezbediyor. Türkiye'de tatilini geçiren çocuklar, adeta çikolata ister gibi ailelerinden yine Türkiye'de tatil yapmayı istiyorlar'' diye konuştu. 
     
     15 MİLYON TURİST, 15 MİLYAR DOLAR GELİR 
     ''2004 Türkiye'nin turizmde en başarılı yılı olacaktır'' diyen Baraner, sözlerini şöyle sürdürdü 
     ''Türkiye arkasına çok olumlu bir rüzgar aldı. Bu rüzgarın etkisiyle kış dönemini de pazarlamalı ve turizm sezonunu 12 aya yaymalı. Şu andaki olumlu hava gelecek yıl artarak devam edecek. Gelecek yıl Türkiye'ye 15 milyon turist gelecek ve 15 milyar dolar gelir elde edilecek.'' Baraner, 15 milyon turist ve 15 milyar dolar gelirin nedenlerini ise şöyle açıkladı 
     ''Son dönemde Avrupa basını, Türkiye'ye yoğun bir şekilde destek vermeye başladı. Bunun başlıca nedenleri arasında, Türkiye'nin Avrupa Birliği uyum paketlerini ardı ardına çıkarması, Irak'taki savaşa girmemesi, Türkiye'nin kitle olarak Avrupa Birliği'ne girme çabaları Avrupa'da büyük bir sempati toplamıştır. 
     Kültür ve Turizm Bakanlığı, turizm çeşitliliğini artırmak için yoğun bir çalışma içinde. Bunun neticesinde gelecek yıl gemi turizmi ile termal ve güzellik turizminde büyük artış olacak. Bakanlık ile İstanbul Ticaret ve Sanayi Odası ve Antalya Ticaret ve Sanayi Odası ortaklaşa çalışma yapıyor. Dünyadaki bütün limanlarda bulunan gemi şirketlerine Türkiye'yi tanıtıyor. Bu tanıtım sayesinde turist gezdiren büyük gemilerin de Türkiye'ye gelmesi sağlanıyor.'' Baraner, Bakanlığın teşvikiyle Çeşme ve Pamukkale'de termal sulu yaşam ve güzellik kentleri oluşturulma çalışmalarının başladığını, çok büyük olacak yaşam ve güzellik kentlerinin çok sayıda turisti çekeceğini sözlerine ekledi. 
     
</TEXT>
</DOC>
