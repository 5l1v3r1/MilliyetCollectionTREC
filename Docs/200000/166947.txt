<DOC>
<DOCNO> 166947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur52.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlik sonbahara belki.. 
</HEADLINE>
<TEXT>

     TBMM Milli Savunma Komisyonu Başkanı ve AK Parti İstanbul Milletvekili Cengiz Kaptanoğlu, çok sayıda gençten ve polisden bedelli ya da bedelsiz olarak çok kısa süre askerlik yapmaları yönünde talepler geldiğini bildirerek, komisyonun bu talepleri detaylı incelemeye tabi tuttuktan sonra bir rapor hazırlayacağını söyledi. 
     Kaptanoğlu, TBMM'de düzenlediği basın toplantısında, askerlik süresinin kısaltılması dolayısıyla Genelkurmay Başkanlığı'na teşekkür ederken, süre kısaltımına rağmen 25 yaş üzeri, ''iyi okumuş, yetişmiş, işi gücü olan gençlerle polislerden'' bedelli ya da bedelsiz çok kısa bir süre askerlik yapmaları yolunda komisyona talepler geldiğini anlattı. 
     Milletin vekili sıfatıyla ve Milli Savunma Komisyonu olarak gelen taleplere duyarlı olmaları gerektiğini kaydeden Kaptanoğlu, özetle şunları söyledi 
     ''Biz ne yapacağız CHP Ağrı milletvekili Ensar Öğüt başkanlığında bir altkomisyon çalışıyor. Komisyon ve altkomisyon olarak bu konuda muhalefetle yüzde 100 mutabık olarak çalışmaları sürdüreceğiz. 25 yaş ve yukarısı gençler var.. Yurt dışında okuyor, işini kurmuş polisler var. Biz, gelen talepleri topluyor ve bunların ne kadar olduğunu tespit ediyoruz. Bu çalışmaya sonbahara kadar devam edeceğiz. Altkomisyon konuyla ilgili bir rapor hazırlayarak komisyona verecek. Bu raporu Milli Savunma Komisyonu olarak Sayın Başbakan'a ve Sayın Milli Savunma Bakanı'na takdim edeceğiz.'' Kaptanoğlu, o aşamadan sonraki süreçte kararın Başbakan ve Genelkurmay Başkanlığı'nın takdirlerinde olduğunu belirterek, ''Biz kurumlararası ahengi bozmayız'' dedi. 
     
</TEXT>
</DOC>
