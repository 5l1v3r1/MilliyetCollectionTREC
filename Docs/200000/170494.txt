<DOC>
<DOCNO> 170494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/siyaset/siy20.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

Denktaş Avrupa Birliği kaçmıyor      KKTC Cumhurbaşkanı Rauf Denktaş, "Kıbrıs Türkü'nün sabretmesi ve dik durması, vatanına, devletine dört elle sarılıp sahip çıkması halinde AB yoluna gireceğini" söyledi. Denktaş, AB'nin kaçmadığını, ancak Kıbrıs Türkü'nün devletinden vazgeçmesi, halinde, bir daha geri dönüşü olmayan bir azınlık durumuna gireceğini ifade etti. Denktaş şunları söyledi "AB'den beklediğimiz var. Türkiye'yle birlikte KKTC'yi de AB'ye üye yapacak bir formül bulunmalı. Gözü kapalı AB'ye giremeyiz." 
     
Ulusa Sesleniş'e 8 bin euro      BaŞbakan Recep Tayyip Erdoğan, 3. Ulusa Sesleniş programının çekimini TRT yerine Insert adlı bir firmaya yaptırdı. Çekimler için firmaya sekiz bin euro ödeme yapıldığı öne sürüldü. Bir başbakanlık yetkilisi, "Kanuna göre Ulusa Sesleniş programının TRT dışında hazırlanması gerekiyor. Insert Firması da kendini göstermek istiyordu. Bizimle temasa geçtiler. Biz de 'deneyelim' dedik. Çekimlerinden memnun kalmadık. Ancak ne kadar ödendi veya ödenecek bilmiyorum" dedi. 
     
Yine ormanlarımız yanıyor      AYDIN Nazilli'ye bağlı Uzunçam köyünde beş ayrı yerde başlayan yangın, 15 hektar kızılçam ormanı ve makiliği kül etti. Aynı anda beş farklı noktadan çıktığı belirlen yangına, iki helikopter, 300 işçi, 34 arazözle müdahale edildi. Orman İşletme Müdürü Necat Demirsu, yangının kontrol altına alındığını belirterek soğutma çalışmalarının sürdüğünü kaydetti. Demirsu, "Yangının beş farklı yerde başlaması, kasıt ihtimalini kuvvetlendiriyor. Araştırmalar sürüyor" dedi. 
     
Sabancılar'dan Bodrum'a hediye      İşadamı Şevket Sabancı'nın, Bodrum'un Turgutreis Beldesi'nde 1 milyon dolar harcayarak yaptırdığı parkın açılış töreni, ünlü konukları biraraya getirdi. Şevket Sabancı, 25 dönümlük arazi üzerine kendi adına park yaptırdı. Sabancı ve eşi Hayırlı Sabancı, parkın hizmete girmesi nedeniyle önce yazlıklarının bahçesinde 300 kişilik davetli topluluğuna kokteyl ve yemek verdi. Davette 7. Cumhurbaşkanı Kenan Evren, Muğla Valisi Hüseyin Aksoy, Doğan Holding Yönetim Kurulu Başkanı Aydın Doğan ve eşi Sema Doğan ve Hürriyet Gazetesi Genel Yayın Yönetmeni Ertuğrul Özkök te yer aldı. Park'ta 5 bin kişilik anfitiyatro, yürüyüş yolları, spor alanları ve restoran bulunuyor. 
     
Diyanet, engelli imam alacak...      Diyanet İşleri Başkanı Ali Bardakoğlu, engellilerin kurumda istihdam edilmemesine ilişkin yazının göreve başlamasından önce Başbakanlık'a gönderildiğini belirterek, "Böyle bir şeye katılmak mümkün değil. Yanlıştan dönmek de bir fazilettir. Engelliler için sınav açılıp hizmet alanında istihdam edileceklerdir" dedi. 
     Bardakoğlu, engellilerin toplumun bir parçası olduğunu dile getirirken, "Dini eğitim almış engelliler de bizim içimizden birileri, canımız, parçamız. 1998'den beri Diyanet'teki bu uygulama doğru değil. Durumu düzelteceğiz. Bunlar nezaket, geçiştirme sözleri değil" dedi. Bardakoğlu, camileri engelli vatandaşların rahatça girebileceği şekilde yeniden dizayn edeceklerini belirterek, şunları söyledi "Göreve gelir gelmez engellilerle ilgili bir sekreterya kurdurdum. Bir aydır, engelli vatandaşlarımıza nasıl daha kolay dini hizmet verebiliriz diye çalışmalar yürütüyoruz." 
     
Atamalar durduruldu      Hükümet, ikinci bir talimata kadar her türlü naklen ve açıktan atamaları durdurdu. Başbakan Recep Tayyip Erdoğan imzasıyla dün Resmi Gazete'de yayımlanan genelgede, atamaların durdurulduğu alanlar şöyle sıralandı "Genel ve katma bütçeli idareler, kamu iktisadi teşebbüsleri ve bağlı ortaklıklar, özel bütçeli kuruluşlar, il özel idareleri ve belediyeler ile bunların kurdukları birlik, müessese ve işletmeler, özelleştirme programına alınmış kamu payı ağırlıklı kuruluşlar, fonlar, kefalet sandıkları, döner sermayeler, 4603 sayılı kanuna tabi olanlar dışındaki kamu bankaları ile diğer kamu kurumu ve kuruluşları." 
     
Eski başkana silahlı saldırı      Eski Doğru Yol Partisi DYP Sarıyer İlçe Başkanı olan işletmeci Ali Genç, dün sabah Beşiktaş'taki evinden çıktıktan sonra silahlı saldırıya uğradı. Genç, yakın mesafeden ateş edilmesine karşın yara almadan kurtuldu. Genç'in kapıdan çıkmasıyla birlikte silahını ateşleyen 20 -25 yaşlarındaki esmer sakallı saldırgan, altı el ateş ettikten sonra kaçtı. DYP eski Genel Başkanı Tansu Çiller'e olan yakınlığıyla tanınan Genç'in, Çiller'le birlikte partiden ayrıldığı öğrenildi 
     

</TEXT>
</DOC>
