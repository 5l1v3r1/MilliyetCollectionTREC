<DOC>
<DOCNO> 161632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yazar/bila.html </URL>
<DATE> 2003/06/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkmenlerin durumu 
</HEADLINE>
<TEXT>

     ABD'nin Kuzey Irak'ta Kürtleri esas alarak düzenleme yaptıkları açık. Sadece Kuzey Irak'ta değil, Irak'ın bütününde de ABD'nin en yakın müttefiki Kürtler oldu. 
     O kadar ki, ABD'nin Kerkük'ü bir anlamda Kürtlere "hediye" ettiği söylenebilir. ABD'nin bu politikasında ikinci tezkerenin geçmeyişine duydukları tepkinin payı olduğu da gerçek. 
     Bunu Irak Türkmenleri de söylüyor. Kerkük'te oluşturulan yönetimde vali ve etkili vali yardımcıları Kürtler arasından seçildi. Yönetimin KYB'de olduğu bir anlamda tescillendi. 
     Pasif bir görev olan vali vekilliklerinden birini İslami Birlik Partisi'nden Tahsin Kahya yürütüyor. Türkmen kontenjanından vali yardımcılığına gelen Millet Partisi'nden İrfan Kerküklü ise KYP'ye yakın biliniyor. 
     Vali KYP'den Abdurrahman Mustafa. Vali Yardımcısı Hasip Osman ise KDP'den ve "göçmenler, arsa, tapu" işlerinden sorumlu. Diğer Vali Yardımcısı Sergon Lazar, Süryani ve "Bağdat'la ilişkiler"den sorumlu. 
     Irak Türkmenleri, bu yönetim yapılanması içinde Türkmenlerin geri plana itildiğinden yakınıyorlar. Özellikle göçmen, arsa, tapu işlerinin KDP temsilcisine verilmesinden sonra bölgeye her gün yeni Kürtlerin yerleştirildiğini, 15 - 20 bin dolar karşılığında bölgedeki Arapların evleri ve arsalarının satın alındığını ve bölgeden uzaklaştırıldıklarını söylüyorlar. Böylece bölgedeki nüfus dengesinin Kürtler lehine, yönetimin desteğiyle bozulduğuna işaret ediyorlar. 
     Irak Türkmen Cephesi, bu gelişmeleri saptıyor, kayda geçiriyor. 
     Yeni koşullarda izleyecekleri politikayı ise, "çatışma değil uzlaşma" olarak açıklıyorlar. 
     Irak Türkmen Cephesi Ankara Temsilcisi Ahmet Muratlı, yeni dönemde özgürlük ortamını, Irak'ın her yerinde uzlaşma, işbirliği, refahın artırılması yönünde değerlendirmeyi hedeflediklerini vurguluyor. ABD ve Irak'taki ABD yetkilileriyle ilişkilerin geliştirilmesi için çaba harcadıklarını belirtiyor. 
     Muratlı, Ankara'nın son günlerde Irak'ın bütününe dönük politikalar geliştirmesinden de memnun olduklarını kaydediyor. Etnik ayrılıklara dayalı, çatışma ortamını körükleyecek politikalar yerine bütün gruplarla iyi ilişkiler geliştirmenin tüm Irak halkı için en sağlıklı yol olduğuna da işaret ediyor. 
     Irak Türkmenlerinin beklentisi ABD yetkililerinin adil olmaları, Ankara'nın da eğitim, sağlık, iş olanakları alanlarında yardımcı olması. 
     Irak Türkmenleri yeni politikalarını böyle özetliyorlar. 
     
     

</TEXT>
</DOC>
