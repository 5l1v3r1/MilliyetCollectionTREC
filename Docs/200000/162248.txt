<DOC>
<DOCNO> 162248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko14.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetrapak "Okul sütü" projesi devam etmeli 
</HEADLINE>
<TEXT>

     Tetrapak Türkiye Genel Müdürü Thomas Körmendi, okul sütü projesinin devam etmesi gerektiğini söyledi. 
     Okul sütü programının eğitim ve tanıtım çalışmalarını yürüten Türkiye Süt, Et ve Gıda Sanayicileri ve Üreticileri Birliği SET-BİR ile Tetrapak firması tarafından basın toplantısı düzenlendi. Tetrapak Türkiye Genel Müdürü Thomas Körmendi, okul sütü projesiyle İstanbul, Ankara, İzmir ve Diyarbakır'da 1 milyon 100 bin ilköğretim öğrencisinin, her gün süt içme imkanına kavuştuğunu söyledi. 
     Dünyada eskiden beri sürdürülen projenin, Türkiye'de de uygulanması için destek verdiklerini belirten Körmendi, ''Bugün okul sütü programının kapanış günü. Ama bu bir son değil, başlangıç olmalı. Bizim için sınavdı, bir ilk deneydi. Bunu başarıyla geçtiğimize inanıyorum. Bu organizasyon içinde yer alan herkes, bu programın genişletilerek devam etmesini istiyor'' dedi. 
     Programın uygulandığı ülkelerde kişi başına düşen süt tüketiminin önemli artış gösterdiğine dikkati çeken Körmendi, bu yıl süt projesinin 17 trilyon liraya mal olduğunu, hükümetten gerekli destek görüldüğü taktirde gelecek yıl genişletilerek, projenin devam ettirileceğini söyledi. 
     SET-BİR Yönetim Kurulu Başkanı Olgun Ergüz, Türkiye'nin bu projeyi uygulamakta çok geciktiğine dikkat çekti. Ergüz, şunları kaydetti 
     ''Bu tip bir proje ilk kez 1940 yılında Japonya'da uygulandı. Kısa sürede ABD, Avrupa ve Uzakdoğu ülkelerinin çoğunda yaygınlaştı. Türkiye bu projede gecikti ama önemli olan bunun istikrarlı şekilde devam etmesidir. Umarım gereken desteği hükümetten alırız ve ilkokul çağındaki çocukların tamamına ulaşma imkanına kavuşuruz.'' 
     
     İZMİR'DEKİ UYGULAMA 
     Projenin uygulamalarıyla ilgili bilgi veren İzmir Vali Yardımcısı Hikmet Dinç, 6 trilyon liraya mal olan projeyle İzmir'deki 189 okulda her gün 180 bin öğrenciye 200 cc.lik süt verme imkanı bulduklarını söyledi. Proje kapsamında sadece İzmir'de geri dönüşüm kampanyası yapıldığına dikkat çeken Dinç, ''Geri dönüşüm kampanyasından elde edilen süt paketleriyle iki yılda 3 bin sıra ve benzeri ders aracı yapabilecek levha elde ettik. Geri dönüşümle yaklaşık 300 milyar liralık ek katkı sağladık'' dedi. 
     İzmir Milli Eğitim Müdürü Kamil Aydoğan ise projenin uygulandığı okullardaki öğrencilerin, süte karşı ilgilerinin arttığına dikkat çekerek, ''Öğrenciler bu sayede süt tüketimi alışkanlığını kazandı. Ayrıca süt kutularının geri dönüşümü de tasarruf bilincini geliştirdi. Süt projesi başladığı tarihten bu yana öğrenci devamsızlıklarında azalmalar görüldü.'' Toplantı sonrasında, Gülsefa Firdevs Kapancıoğlu İlköğretim okulu, örnek uygulamalar izlenmek üzere ziyaret edildi. 
     
</TEXT>
</DOC>
