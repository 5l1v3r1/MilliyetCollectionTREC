<DOC>
<DOCNO> 161753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/ekonomi/eko01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya devlerini beyaz gömlekle tavladı 
</HEADLINE>
<TEXT>

     AÇIK KOYU SOHBETLER EYLEM TÜRK 

     Bundan yaklaşık 56 yıl önce kurulan Bilsar Tekstil, bugün gömlekte dünya devleriyle rekabet ediyor. Ürettiği beyaz gömlekle uluslararası pazarda kendisine yer bulan Bilsar'ın Yönetim Kurulu Başkanı Selman Bilal, "beyaz gömlek" konsepti üzerinde sekiz yıldır çalışıyor. "Dünya pazarlarında belli bir iddiaya sahip olmak için sadece bir renk üzerinde üretim yapmayı düşündük. Ve beyazı seçtik" diyen Bilal, "Ancak öyle farklı tasarımlar yapmalıydık ki iddia taşıyabilelim. Zor bir işti ama başardık. Başka türlü dünyada kendinize yer açamıyorsunuz. Olmayan ve farklı bir ürün yapmak zorundasınız. Biz de beyaz gömlekte uzmanlaştık" diye konuştu. 
     Bilal, "Hazır giyimde artık üretirim, satarım anlayışı bitti. Çok farklı davranmak gerekiyor. Artık iş ortaklıkları yapma, konsept yaratma dönemi. Biz her işimizde bir ortakla yola çıktık ve bu bizi çok eğitti. Özellikle yabancı ortaklıklar bize önemli katma değer sağladı" dedi. 
     
Bilsar sadece beyaz gömlek mi üretiyor 
     Sadece gömlek üretiminde uzmanlaşmaya karar verdik. Çorum'da gömlek üzerine uzman olduğumuz bir tesisimiz var. 600 çalışanımızla 1.5 milyon adet gömlek üretiyoruz. Yüzde 90'ını ihraç ediyoruz. Bu tamamen ihracat yaptığımız üretim ayağımız. Esnek üretim yapıyoruz. Tek adet sipariş de alabiliyoruz 100 bin tane de. Üretim ayağımız dışında Türkiye pazarın yönelik markalarımız var. Şirketin üçüncü ayağını da yurtdışında satılan markalar oluşturuyor. Toplam ciromuz 20 milyon dolara ulaştı. 
     
Neden beyaz 
     Konseptimiz beyaz. Bunu yapmak 8 yılımızı aldı. "Beyaz gömlek kültürü" konsepti çervesinde uzun süredir çalışıyoruz. Dünya pazarlarında belli bir iddiaya sahip olmak için sadece bir renk üzerinde üretim yapmaya karar verdik. Ve beyazı seçtik. Ancak öyle farklı tasarımlar yapmalıydık ki iddia taşıyabilelim. Zor bir işti ama başardık. Başka türlü dünyada kendinize yer açamıyorsunuz. Olmayan ve farklı bir ürün yapmak zorundasınız. Biz de beyaz gömlekte uzmanlaştık. 
     
Türk hazır giyim sektörü "konsept yaratma" anlayışında hangi noktada 
     Hazır giyimde artık üretirim satarım anlayışı bitti. Çok farklı davranmak gerekiyor. Koleksiyon hazırlayıp satarım dönemi de bitiyor bence. Artık dünya diliyle konuşan konseptler önemli. Bu konseptlerin arkasında üretici de var, tasarımcı da. Konsept kurucusunun altında toplanan bir çerçeve gerekiyor. Türk hazır giyim sektörünün de bunlara yatırım yapması lazım. H l dövizlerle, ithalatlarla uğraşıyoruz. Yanlış odaklanılıyor. Bunlardan daha fazla, pazar ve konsept odaklı işlere gidilmesi gerekiyor. Sektör detayda boğuluyor. Biz bu bağlamda konsept konusunda başından beri aktif olduk. 
     
Size getirileri ne oldu 
     Bil's markasının ilgi görmesiyle diğer markalar beraberinde geldi. İtalya'dan aldığımız Brooksfields, ABD'den aldığımız Arrow gibi. Bütün bunlar sonucunda gördük ki markalarımız çoğalıyor ve yüksek katma değerli ürün satabiliyoruz. Bir başka işbirliğimiz de İngiliz aksesuvar markası Tateossian'la oldu. Bu ortaklık sayesinde İtalya'da haziran ayında düzenlenecek fuara katılacağız. Bu fuardaki tek Türk firmasıyız. Dünyanın en önemli müşterileri ayağınıza geliyor. Bir anda fiyatlarınız katlanıyor. Bütün bunların arkasında konsept, tasarım ve bunların dünya standartlarında hazırlanmış olması yatıyor. 
     
Ortaklarınızı nasıl seçiyorsunuz 
     Bu bir süreç. Belli firmalarla çözüm ortağı gibi çalışıyoruz. Çeşitli işbirlikleri geliştirdik. Aynı şeyleri paylaşarak, birlikte hareket ederek, aynı kültürü paylaşarak bu noktaya geldik. Ortaklık için 2 yıl ikna süreci geçirdik. Fuarlarda birlikte oluyorsunuz. Yemeğe çıkıyorsunuz, konuşuyorsunuz. Belli anlayışta olmanız lazım ki sizinle iş yapsınlar. Doğru yerde doğru zamanda olmak lazım. 
     
     Pera'da moda merkezi kuracak 
Alışveriş merkezlerine yoğun ilginin olduğu bir dönemde siz moda merkezi kuruyorsunuz... 
     Evet. Beyoğlu'nda Pera Bölgesi'nde bir moda merkezi kurmaya karar verdik. Projenin adını Bil Pera olarak düşünüyorum. Bütün bu markaların bir mekanda toplanması gerekiyordu. Mekan çok önemli. Bu nedenle Pera bölgesinde eski tarihi bir bina satın aldık. Hemen arkasında iki bina daha servis alanı yapmak için aldık. Burada markaları, konseptleri aynı çatı altında toplayacağız. Altında yaşam merkezi kurmak istiyoruz. Bu konsept ürünlerinin satıldığı küçük bir mağaza, sanat olaylarının takip edildiği yayınlar, kafeterya, modern sanatların sergilendiği galeri bulunacak. İleride gösteri merkezi kurmayı planlıyoruz. Yılsonuna kadar yetiştirmeye çalışıyoruz. 
     
Ne kadarlık bir yatırım olacak 
     Şu anda yatırım devam ediyor. Bir kaç milyon dolarlık yatırım olacak sanırım. Bina tarihi bir bölgede ve bölgenin turizmine de katkıda bulunacağımızı düşünüyorum. Yurtdışında bunun bir çok örneği var ama Türkiye'de yok. Henüz yapılmayan bir şeyi yapacağız. Bu kadar marka konsept bir binanın içinde toplanmış olacak. Bunun karşılığında uluslararası pazarda daha yüksek katma değerli mal satabileceğiz. 
     

</TEXT>
</DOC>
