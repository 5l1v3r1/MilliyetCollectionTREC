<DOC>
<DOCNO> 166506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/guncel/gun09.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tulgar'dan 'emniyetli avanta' savunması 
</HEADLINE>
<TEXT>

     ŞÜKRAN ÖZÇAKMAK İstanbul 

     Kıyı Emniyeti ve Gemi Kurtarma İşletmeleri Genel Müdürlüğü'ndeki KEGKİ usulsüz harcamalar yapıldığı iddialarıyla ilgili açıklama yapan Genel Müdürü Hücum Tulgar, işlerin çabuk yürümesi için ödemeler yaptıklarını söyledi. Gazetemizde dün KEGKİ'deki usulsüzlüklerin anlatıldığı "Emniyetli Avantalar" başlıklı manşet haberimizde eski Denizcilikten Sorumlu Devlet Bakanı Ramazan Mirzaoğlu'nun Meclis lokantasındaki yemek ücreti ile kızı ve eşinin uçak biletlerinin karşılandığı iddia edilmişti. Türk Boğazları Gemi Trafik Sistemi'nin tanıtımı yapmak için düzenlenen toplantıda konuyla ilgili soruları yanıtlayan Tulgar, "Bir bakan KEGKİ için İstanbul'a gelmiş, biz onu 5 yıldızlı otelde ağırlamışsak ve bu suç ise ben bu suçu 10 kez daha işlerim. Bakanlığın parası yoktu. Biz de kurumun çıkarları doğrultusunda işler daha çabuk yürüsün diyerek ödemeleri üstlendik. Ben de ödedim. Başbakanlık Teftiş Kurulu Raporu'nda bunun suç kapsamına girdiğini görünce de bakanı arayıp durumu bildirdim. O da parayı geri ödedi" dedi. 
     
     

</TEXT>
</DOC>
