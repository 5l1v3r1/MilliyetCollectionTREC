<DOC>
<DOCNO> 150516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo28.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ersun Hoca'yı Fenerbahçe değirmenine yem etmeyeceğim'... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Gençlerbirliği Kulübü'nü tesislerini ziyaret ederek yönetici, teknik adam ve futbolcularla görüştü. Görüşmede Gençlerbirliği Kulübü Başkanı İlhan Cavcav, önemli açıklamalar yaptı. 
     Mehmet Ali Şahin'i, kulüp tesislerine gelişinde Gençlerbirliği Kulübü Başkanı İlhan Cavcav ve teknik direktör Ersun Yanal ile yöneticiler kapıda karşıladı. 
     Şahin, kulübü ziyaretinin amacını, takımın başarısının altında yatan nedenleri yerinde görmek olduğunu belirterek, ''Gençlerbirliği Kulübü'nün başarısının altında hangi nedenlerin yattığını bizzat yerinde görmek için buraya geldim. Bu tesisler, altyapı ve yönetimdeki istikrar, takımın yakaladığı başarının tesadüfi olmadığının göstergesidir'' dedi. 
     Gençlerbirliği'nin, derbi maçlarda ortaya koyduğu futbolun çok kaliteli olduğunu vurgulayan Şahin, ''Gençlerbirliği, Beşiktaş ile yaptığı kupa maçında da Fenerbahçe ile yaptığı lig maçında da ortaya koyduğu futbolla taraflı tarafsız herkesin beğenisini kazanmıştır. Yani Gençlerbirliği, derbi maçlarda çok kaliteli futbol sergiliyor'' diye konuştu. 
     
     GALATASARAY SEMPATİZANI BAKAN 

     Bulunduğu makam gereği hiçbir takımın taraftarı olamadığını ifade eden Şahin, ''Ancak eskiden beri Galatasaray'a karşı bir sempati duyuyorum. Tek üyelik bağımın olduğu kulüp ise Gençlerbirliği'dir. Başkan İlhan Cavcav, zamanında beni bu kulübe üye yapmıştı'' dedi. 
     Hafta sonunda yapılacak Beşiktaş-Fenerbahçe derbisi için de Şahin, şunları söyledi 
     ''Bu tip derbi maçlarda bazen yaralı ve zor durumda olan takım büyük performans gösterebiliyor. O nedenle bana göre bu maç da 3 ihtimalli bir maç, yani her türlü sonuç normaldir.'' Şahin, Tarım ve Köyişleri Bakanlığı'nın arazisi üzerine kurulan tesislerin kira bedelinde yüksek miktarda artış isteğini kabul etmediği için bu bakanlıkla mahkemelik olan Gençlerbirliği'nin, yakında yapılacak yasal bir düzenlemeyle arazinin ve tesislerin sahibi olacağını da söyledi. 
     Kulüp başkanı İlhan Cavcav da bakan Şahin'in, 80. yılını kutladıkları Cumhuriyet ile yaşıt kulüplerini ziyaret etmelerinden büyük onur duyduklarını dile getirerek, şöyle konuştu 
     ''Cumhuriyet ile yaşıt kulübümüzün 80. yılında bizleri ziyaret etmenizden büyük onur duyduk. Türk kulüplerine ve sporuna verdiğiniz desteği büyük bir memnuniyetle karşılıyoruz. 20 milyon dolara mal ettiğimiz bu tesislere hiçbir kulüp sahip değil. Kimseden 1 kuruş borç almadan yaptığımız bu tesislerle 2004 UEFA ve FIFA kriterlerine sahip tek kulübüz. Hiçbir kurum, kuruluş ve şahısa 1 kuruş borcumuz yok.'' 
     
     CAVCAV'DAN, ŞAHİN'E ÇİFTE KUPA SÖZÜ 

     Cavcav, Türkiye Kupası maçının 23 Nisan Ulusal Egemenlik ve Çocuk Bayramı ile aynı güne gelmesinin de kendilerini çok sevindirdiğini ve bu maçı kazanmak için ellerinden geleni yapacaklarını vurgulayarak, ''Sizin bu nazik ziyaretiniz bizlere moral verdi. Biz de size hem Türkiye için çok anlamlı bir gün olan 23 Nisan Ulusal Egemenlik Bayramı'nda, Trabzonspor ile final maçını yapacağımız Türkiye Kupası'nı, hem de daha sonra lig şampiyonluğu kupasını getireceğiz'' diye konuştu. 
     
     ''ERSUN HOCAYI FENERBAHÇE DEĞİRMENİNE YEM ETMEM'' 

     Cavcav, Ersun Yanal için Fenerbahçe ile anlaştığı konusunda gazetelerde çıkan haberlere de, ''Fenerbahçe gibi değirmen olup öğüten bir kulübe Ersun hocayı yem etmem. Çünkü bizim için Ersun hocanın çıkarları Gençlerbirliği'nin önünde gelir'' diyerek yalanlama getirdi. 
     Daha sonra bakan Şahin, tesislerde futbolcu, yönetici, teknik adam ve basın mensuplarıyla yemek yedi ve tesisleri gezdi. Şahin'e, Gençlerbirliği Teknik Direktörü Ersun Yanal tarafından tüm futbolcuların imzasının bulunduğu bir forma, bir futbol topu ve bir eşorfman takımı hediye edildi. 
     





</TEXT>
</DOC>
