<DOC>
<DOCNO> 196413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur12.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözleşmeli sağlık personelinin ücretleri belirlendi... 
</HEADLINE>
<TEXT>

     Sözleşmeli çalıştırılacak sağlık personelinden uzman hekimlerin maaşı 2 milyar 7 milyon ile 3 milyar 145 milyon, pratisyen hekimlerin maaşı da 1 milyar 500 milyon lira ile 1 milyar 835 milyon lira arasında olacak. 
     Sağlık Bakanlığı, sözleşmeli çalıştırılacak sağlık personelinin ücretlerine ilişkin esasları belirledi. 
     Buna göre, sözleşmeli personel ücretleri Devlet Planlama Teşkilatı Müsteşarlığı tarafından hazırlanan ''İlçelerin Sosyo-Ekonomik Gelişmişlik Sıralaması'' adlı çalışmada yer alan gruplar ile kanunda belirtilen unvanlar ve öğrenim durumlarına göre tespit edilmiş taban ve tavan ücretler temel alınarak belirlendi. 
     Sözleşmeli personele maaşları, çalışmayı takip eden ay sonunda yapılacak. 
     Sözleşmeli personele, aylık sözleşme ücreti dışında, görev yaptıkları birimde bulunan döner sermayeden, unvan ve hizmet yılı ile öğrenim durumu aynı olan emsali kadrolu personele söz konusu birimdeki döner sermayeden yapılabilecek ödeme tutarını aşmamak üzere ilgili mevzuat dahilinde ödeme yapılabilecek. 
     Sözleşmeli personele, devlet memurlarına ödenen aile, doğum, ölüm yardımları ödeneği verilecek ve bu personel devlet memurlarının yardım ve haklarından yararlandırılacak. 
     En az B sınıfı ehliyeti olup da sözleşmeleri gereği asli görevi yanında sürekli ambulans şoförlüğü de yapan Sağlık Teknikeri Acil Tıp Teknikeri ve Sağlık Memuru Acil Tıp Teknisyeni unvanlı sözleşmeli personele, almakta bulundukları sözleşme ücretlerinin yüzde 10'u, her ay sözleşme ücretlerine ilave olarak ödenecek. 
     
     TAHMİNİ ÜCRETLER 
     Sözleşmeli çalıştırılacak sağlık personelinden, yeni uzman olan bir hekim, bölgelerarası farklılıklara göre tahmini en az 2 milyar 7 milyon lira, en fazla 3 milyar 100 milyon 25 yıllık bir uzman hekim ise en az 2 milyar 818 milyon, en çok 3 milyar 145 milyon lira alacak. 
     Yeni mezun bir pratisyen hekimin maaşı, tahmini en az 1 milyar 498 milyon lira ile 1 milyar 812 milyon lira, 25 yıllık bir pratisyen hekimin maaşı ise en az 1 milyar 508 milyon lira ile 1 milyar 835 milyon lira arasında değişecek. 
     Hesaplamaya göre, yeni mezun bir diş hekimi en az 1 milyar 435 milyon, en fazla 1 milyar 686 milyon lira, 25 yıllık bir diş hekimi ise en az 1 milyar 442 milyon, en fazla 1 milyar 704 milyon lira maaş alacak. 
     Sözleşmeli çalıştırılacak eczacılardan yeni işe başlayanların ücretleri, 1 milyar 183 milyon lira ile 1 milyar 435 milyon, 25 yıllık eczacının maaşı ise 1 milyar 180 milyon lira ile 1 milyar 442 milyon lira arasında olacak. 
     İşe yeni başlayan üniversite mezunu bir hemşire en az 1 milyar 61 milyon, en fazla 1 milyar 187 milyon, 25 yıllık bir hemşire ise en az 1 milyar 81 milyon, en fazla 1 milyar 211 milyon lira alacak. 
     Lise mezunu yeni hemşirelerin ücreti 810 milyon ile 936 milyon lira, 25 yıl hizmet süresi olan bir hemşirenin maaşı ise 838 milyon lira ile 969 milyon lira arasında değişecek. 
     
     SURUÇ'TA ÇALIŞANA 3 MİLYAR 100 MİLYON 
     Örnek olarak, Şanlıurfa Suruç'ta görev yapacak bir uzman hekime 3 milyar 100 milyon lira ödenecek. 
     Pratisyen hekim merkezde 1 milyar 750 milyon, kırsalda 1 milyar 835 milyon lise mezunu ebe, hemşire, acil tıp teknisyeninden oluşan yardımcı sağlık personeli ise merkezde 900 milyon, kırsalda 950 milyon lira alacak. 
     4. bölge sayılan Elazığ Maden'de sözleşmeli çalışacak uzman hekimin maaşı 3 milyar lira merkezde çalışan pratisyen hekimin maaşı 1 milyar 620 milyon lira, kırsalda ise 1 milyar 680 milyon lira olacak. Aynı bölgede çalışacak yardımcı sağlık personeli merkezde 860, kırsalda 890 milyon lira alacak. 
     Çanakkale Gökçeada'da çalışacak uzman hekimin maaşı 2 milyar 850 milyon lira merkezde çalışacak pratisyen hekimin maaşı 1 milyar 540 milyon, kırsalda 1 milyar 580 milyon lira, yardımcı personelin maaşı ise merkezde 836 milyon, kırsalda 850 milyon lira olacak. 
     İstanbul 112 Acil Yardım İstasyonu'nda merkezde çalışacak pratisyen hekim 1 milyar 500 milyon, kırsalda çalışacak pratisyen hekim 1 milyar 540 milyon lira, merkezde çalışacak yardımcı sağlık personeli 830 milyon, kırsalda çalışacak yardımcı sağlık personeli ise 850 milyon lira alacak. 
     
</TEXT>
</DOC>
