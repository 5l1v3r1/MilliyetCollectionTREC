<DOC>
<DOCNO> 198165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun27.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun Mussolini, Ulusal İttifak Partisi'nden ayrıldı 
</HEADLINE>
<TEXT>

     İtalya'da bir döneme damgasını vuran faşist lider Benito Mussolini'nin torunu Alessandra Mussolini, sağcı Ulusal İttifak partisinden ayrıldı. 
     Mussolini, İtalyan haber ajansı Ansa'ya yaptığı açıklamada, ''partiden, soyadıyla bağdaşmadığı için ayrılmaya karar verdiğini'' söyledi. 
     Alessandra Mussolini, partiden ayrılmasına rağmen meclisin alt kanadının bir üyesi olarak kalacağını ve bağımsız milletvekilleri grubuna katılacağını belirtti. 
     Bu arada, partinin üst düzey yetkililerinin, Mussolini'yi kararından vazgeçirmeye çalıştıkları belirtildi. 
     Mussolini, partinin genel başkanı Gianfranco Fini ile anlaşmazlık içinde bulunuyordu. 
     İtalya Başbakan Yardımcısı Fini, İsrail'e yaptığı tartışmalı ziyaret sırasında, ''İtalya'nın faşist geçmişini'' kınamıştı. 
     
</TEXT>
</DOC>
