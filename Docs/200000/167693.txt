<DOC>
<DOCNO> 167693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur30.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-KADEK'liler termal kamera ile tespit edildi... 
</HEADLINE>
<TEXT>

     İran'dan sızarak Van'ın Çaldıran İlçesi kırsalından Tendürek Dağı'na geçmek isteyen yaklaşık 50 kişilik terör örgütü PKK-KADEK üyesi geri püskürtüldü. 
     Alınan bilgiye göre, gece saat 02.00 sıralarında Çaldıran'ın İran sınırındaki Soğuksu ve Uzunyol köyleri arasında ''Termal'' kamera ile gözetleme görevini yapan güvenlik güçleri, 50 kişi oldukları tahmin edilen grubu tespit etti. 
     Bölgede geniş güvenlik önlemi alan 3. Hudut Piyade Tabur Komutanlığı ekipleri, sınırdan giriş yapmak isteyen ve kaçak mülteci oldukları sanılan gruba ''Dur'' ihtarında bulundu. 
     Dur ihtarına ateşle karşılık verilmesi üzerine, grubun terörist oldukları tespit edildi. 
     Yaklaşık 2 saat sürdüğü bildirilen çatışmada ise kimliği açıklanmayan bir uzman çavuş hafif yaralandı. 
     Bölgede geniş çaplı operasyon başlatıldı, ölü terörist olup olmadığı konusunda ise bilgi alınamadı. 
     
</TEXT>
</DOC>
