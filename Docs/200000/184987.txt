<DOC>
<DOCNO> 184987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo07.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den açıklama Alpay ile ilgilenmiyoruz 
</HEADLINE>
<TEXT>

     Fenerbahçe Kulübü, İngiltere'nin Aston Villa takımında forma giyen sarı-lacivertli eski futbolcu Alpay Özalan'ın, Fenerbahçe'ye transfer edileceğine ilişkin medyada yer alan haberlerin gerçeği yansıtmadığını açıkladı. 
     Kulübün internetteki resmi web sitesinde yapılan açıklamada, ''Kulübümüz, Alpay ile kesinlikle ilgilenmemektedir. Haberlerde iddia edildiği gibi ocak ayında transferi sözkonusu değildir'' denildi. 
     Sarı-lacivertli takımın savunma mevkiinde çok sayıda kendini kanıtlamış oyuncu bulunduğuna dikkati çekilen açıklamada, şu görüşlere yer verildi 
     ''Bilindiği üzere, futbol takımımızda sezon başında gençleştirilmeye gidilmiş ve bu kapsamda birçok genç ve yetenekli oyuncu kadromuza katılmıştır. Değerli basınımızın da birçok kez gündeme getirdiği üzere, takımımızda birçok defans oyuncusu bulunmaktadır ve hepsi de kendilerini mevkilerinde kanıtlamış isimlerdir. Kulübümüz, Alpay ile kesinlikle ilgilenmemektedir ve bu haberlerde iddia edildiği gibi ocak ayında transferi sözkonusu değildir.'' 
     
</TEXT>
</DOC>
