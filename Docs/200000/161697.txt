<DOC>
<DOCNO> 161697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo08.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat En zayıf halka biz değiliz... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Genel Başkanı Metin Tokat, ''Futbolcu, seyirci, idareci, hakem, basın zincirinin en zayıf halkası biz değiliz'' dedi. 
     Tokat, derneğin şube başkanlarıyla yapacağı toplantı için geldiği Nevşehir'de, Şube Başkanı Ferhat Mutlu'yu ziyaret etti. Burada, 2002-2003 sezonunda maçlarda görev yapan hakemlerle ilgili değerlendirmede bulunan Tokat, eleştirilerin belirli haftalara endekslenmemesi gerektiğini söyledi. 
     Ligin genelinde hakemlerin iyi performans gösterdiğini, zaman zaman yapılan hatalarda eleştiri dozunun aşıldığını ifade eden Tokat, şunları kaydetti 
     ''Bazı futbolcu ve idareciler, futboldaki başarısızlarının faturasını hakemlere kesmeye çalışıyorlar. Puan kaybından sonra belirli mercilerin suçlanması artık doğal hale geldi. Herkesin artık aynaya bakması gerekiyor. Biz, Türk futbolundaki kötü adam değiliz. Fulbolcu, seyirci, idareci, hakem, basın zincirinin en zayıf halkası biz değiliz.'' Sahada görev yapan hakemlerin, hiçbir futbolcu ve takıma yönelik art niyet beslemediğini belirten Tokat, ''Bizi suçlayan futbolcuların, elleriyle gol attıktan sonra sevinmemesi lazım. Futbolcular rakibine karşı sert müdahalede bulunmamalı, ceza sahasında kendini yere atıp, haksız kazanç elde etmemeli, diğer oyuncuların emeğine saygı göstermeli'' dedi. 
     Medyanın, hakemler üzerinde baskı oluşturduğunu ileri süren Tokat, şöyle devam etti 
     ''Medya, ilk etapta daha hakem atanmadan, hakemin kim olacağını eleştiriyor. Müsabakadan 1 hafta önce hakem adayları gündeme geliyor. Takımların o hakemin yönettiği maçlarda aldığı galibiyetler, mağlubiyetler değerlendiriliyor. Daha sonra da idareciler çıkıyor, biz onunla hiç kazanmadık diyor. Böyle olunca hakemlere ön yargıyla bakılıyor. Maçtan sonra müsabakanın nasıl olduğu değil, Hakem nasıldı sorusu ağırlık kazanıyor.'' Tokat, medyanın hakem hatalarını eleştirmesine karşı olmadıklarını belirterek, ''Futbolda pozisyonlarla ilgili kararlar, ekranda 10 kere seyrederek verilmez. Müsabaka anında gördüklerinizi anında değerlendirip, karar veriyorsunuz. Hatalı düdük de çalınabilir. Kendi kalesine gol atan futbolcu, rakip fileleri havalandırarak bu hatasını affettirebilir. Ancak hakemin böyle bir şansı yok'' diye konuştu. 
     Metin Tokat, Avrupa'nın birçok ülkesinde de hakemlerin zaman zaman hatalı kararlar verdiğini, ancak eleştiri ve itirazda saygı unsurunun gözardı edilmediğini kaydetti. 
     TFFHGD'nin merkeze bağlı Uçhisar Beldesi Kaya Otel'de düzenlediği toplantıya 80 ilin şube başkanı katılıyor. 
     
</TEXT>
</DOC>
