<DOC>
<DOCNO> 193080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo17.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor mutluluk sarhoşu... 
</HEADLINE>
<TEXT>

     Bursaspor'da, Adanaspor karşısında alınan 6-0'lık galibiyetin sevinci yaşanırken, kulüp basın sözcüsü Sedat Kaya, ''Başından beri güvendiğimiz takımdan böyle bir patlama bekliyorduk'' dedi. 
     Kaya, Adanaspor karşısında çok iyi futbol oynadıklarını, rakip kaleye 6 gol atma başarısı gösterdiklerini, bir o kadar gollük pozisyondan da yararlanamadıklarını kaydetti. 
     Farklı galibiyetin takımın moral bulması ve toparlanması için çok faydalı olduğunu kaydeden Kaya, ''Denizler fırtına olmadan durulmaz. Bizde böyle bir dönem geçirdik. Başından beri güvendiğimiz takımdan böyle bir patlama bekliyorduk. Bu patlama Adanaspor'a karşı oldu'' diye konuştu. 
     Kaya, alınan farklı galibiyetle beklentilerin artmaması gerektiğini, bu sezon için hedeflerinin, ''Geleceğin Bursaspor'u''nu oluşturmak olduğunu belirterek, şunları söyledi 
     ''Adanaspor karşısında çok hoş bir galibiyet aldık. Ama, bunu abartmamalıyız. Önümüzde zorlu Trabzonspor maçı var. Soğukkanlı bir şekilde önümüze bakmalıyız. Nasıl ki, şanssız yenilgilerin ardından, yolumuza devam ettiysek, şimdi de farklı galibiyet sevincini kısa keserek, Trabzonspor maçına konsantre olmalıyız.'' 
     
     ÜÇ GOLCÜ DE GOL ATTI 
     Adanaspor karşısında üç golcü futbolcunun da gol atmasından büyük mutluluk duyduklarını ifade eden Kaya, ''Özellikle Ganea'nın 3 gol birden atması, takım için çok önemli'' dedi. 
     Ganea'nın çok kaliteli bir futbolcu olduğunu ve golcülüğünün tartışılamayacağını anlatan Kaya, şöyle devam etti 
     ''Ganea, attığı 3 nefis golle, ne kadar golcü bir futbolcu olduğunu gösterdi. Bu patlama onun için de iyi oldu. Sanıyorum, önümüzdeki haftalarda daha iyi oynayacak. Okan için zaten bir şey söylemeye gerek yok. Kral, kral gibi oynadı ve 2 şık golle farklı galibiyetin mimarlarından biri oldu. Genç oyuncu Mehmet Al da, ağabeylerine ayak uydurdu. Adanaspor maçında üç golcümüz de gol attı.'' 
     
</TEXT>
</DOC>
