<DOC>
<DOCNO> 198216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur06.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiperaktif öğrenciler tespit edilecek... 
</HEADLINE>
<TEXT>

     Milli Eğitim Bakanlığı MEB , okullardaki hiperaktif öğrenciler ile dikkat eksikliği bulunan öğrencileri tespit etmek ve gerekli önlemleri almak için proje başlatacak. 
     Koruyucu ruh sağlığı hizmetinin geliştirilmesi amacıyla MEB Özel Eğitim Rehberlik ve Danışma Hizmetleri Genel Müdürlüğü'nce hazırlanan proje, öğretmenler ve çocuk psikiyatristleriyle birlikte yürütülecek. İlk aşamada, öğretmenlere 2004 Mart ayına kadar hizmetiçi eğitim verilecek. Formatör olarak yetişen bu öğretmenler, okullarda diğer öğretmenleri bilgilendirecek. 
     ''Dikkat eksikliği ve hiperaktivite aşırı hareketlilik bozukluğu olan öğrencilerin eğitim imkanlarından en üst düzeyde yararlanabilmeleri ve sosyalleşebilmeleri için'' hazırlanan proje, ilk aşamada Ankara, Adana, Antalya, Bursa, İstanbul, İzmir, Kocaeli, Trabzon, Gaziantep, Edirne, Erzurum, Diyarbakır, Samsun ve Van'da uygulanacak. 
     Okul öncesi, ilköğretim ve liselerdeki 3-18 yaş grubunu kapsayan proje yürütülürken, ailelerin katılımı da sağlanacak. 
     Dikkat eksikliği ve hiperaktivite bozukluğu tespit edilen çocuklar için bilgi formları doldurulacak. Tıbbi tanı konulan çocukların bilgi formları, çocuk-ergen ruh sağlığı ve hastalıkları kliniği bulunan kurum ve kuruluşlara gönderilecek. 
     Dikkat eksikliği ve hiperaktivite bozukluğu olan çocuklarla ilgili aileleri ve öğretmenleri bilgilendirmeye yönelik kitapçık ve broşürler de hazırlanacak. 
     
     ''YANLIŞ ANLAŞILIYOR'' 
     Projenin hazırlanma gerekçesinde, dikkat eksikliği ve hiperaktivite konusunda da bilgi verildi. 
     Türkiye'de bu sorunun özellikle son 10 yılda önem kazandığı ve kitle iletişim araçlarında sıklıkla gündeme getirildiği belirtilen gerekçede, topluma aktarılan bilgilerin yetersizliğinin veya aktarılış biçiminin sorunun yanlış anlaşılmasına neden olabildiğine, bu nedenle böyle sorunlar yaşayan çocukların ''üstün, çok zeki, yaramaz'' gibi sıfatlarla nitelendirildiğine işaret edildi. 
     
     500 BİN ÖĞRENCİ ETKİLENİYOR 
     Sorunun görülme sıklığı konusunda 1994 yılında yapılan bir araştırmaya değinilen gerekçede, ''Her sınıfta böyle bir sorun yaşayan en az bir öğrenci bulunduğu düşünüldüğünde, Türkiye genelinde eğitim kurumlarına devam eden 500 bin öğrencinin dikkat eksikliği ve hiperaktiviteden etkilendiği varsayılmaktadır'' denildi. 
     Bu sorunu bulunan öğrencilerin zeka düzeylerinin akranlarından farklı olmamasına rağmen, duygusal ve davranış yönünden zorluk yaşadıkları için eğitilmeleri gerektiği vurgulanan gerekçede, şunlar kaydedildi ''Ülkemizde dikkat eksikliği bulunan ve hiperaktif çocukların tıbbi tanısı çocuk-ergen ruh sağlığı ve hastalıkları kliniğinde konulmakta ve bu tanıya göre illerdeki rehberlik araştırma merkezi müdürlüklerinin özel eğitim hizmetleri bölümünde değerlendirilerek eğitsel olarak tanılanmaktadır. Bu sorunu olan çocuklar, alınan eğitsel tanılama ve yöneltme kararı sonucunda, gerek görülmesi durumunda kaynaştırma eğitimine tabi tutulmaktadır.'' 
     
     BELİRTİLERİ 
     Konuya ilişkin verilen bilgiye göre, ''dikkat eksikliği'' bulunan öğrencilerde şu sorunlar gözleniyor 
     - Çoğu zaman dikkatini ayrıntılara veremez. Okul ödevlerinde, işlerinde ve diğer etkinliklerinde hatalar yapar. 
     - Çoğu zaman üstlendiği görevlerde ve etkinliklerde dikkati dağılır. 
     - Doğrudan kendisine konuşulduğunda dinlemiyormuş gibi görünür. 
     - Okul ödevlerini, ufak tefek işleri ya da işyerindeki görevlerini tamamlayamaz. 
     - Genellikle sürekli zihinsel çabayı gerektiren görevlerden kaçınır, bunları sevmez ya da isteksiz davranır. 
     - Çoğu zaman yer aldığı etkinlikler için gerekli olan şeyleri oyuncak, kalem, kitap... kaybeder. 
     - Günlük etkinliklerinde çoğu zaman unutkandır. 
     Hiperaktif çocuklarda ise şu davranışlar gözleniyor 
     - Çoğu zaman elleri, ayakları kıpır kıpırdır veya oturduğu yerde kıpırdanıp durur. 
     - Genellikle sınıfta veya oturması beklenen diğer durumlarda oturduğu yerden kalkar. 
     - Uygunsuz durumlarda koşturup durur ya da tırmanır ergenlerde ya da erişkinlerde huzursuzluk duyguları ile sınırlı olabilir 
     - Genellikle çok konuşur. 
     - Sorulan sorunun tamamlanmasını beklemeden cevap verir. 
     - Genellikle sırasını bekleme güçlüğü vardır. 
     - Çoğu zaman başkalarının sözünü keser ya da yaptıklarının arasına girer. 
     
     MADDE BAĞIMLILIĞINA YOL AÇIYOR 
     Dikkat eksikliği ve hiperaktivite tanısının konulabilmesi için belirtilerin 7 yaşından önce başlaması, evde ve okulda görülmesi ve 6 ay boyunca da devam ediyor olması gerekiyor. 
     Bu sorunun, ''gelip geçici bir yaramazlık veya dikkat dağınıklığı'' olarak görülmemesi gerekiyor. Sorun tedavi edilmediği takdirde alkolizm, madde bağımlılığı veya antisosyal kişilik gibi sorunlara yol açabiliyor. 
     
</TEXT>
</DOC>
