<DOC>
<DOCNO> 159954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko11.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüks otomobillere ÖTV indirimi yok 
</HEADLINE>
<TEXT>

     Gelirler Genel Müdür Vekili Osman Arıoğlu, 20 yaş ve üzerindeki taşıtları getirip, yenisini alanlara uygulanacak özel tüketim vergisi indiriminin, 1600 CC'ye kadarki otomobiller için geçerli olacağını bildirdi. 
     Arıoğlu, taşıtlardaki ÖTV indirimine ilişkin düzenlemenin ana hatlarının belli olduğunu ve yasal düzenleme haline getirilerek kısa süre içinde yürürlüğe konulmasının planlandığını söyledi. 
     Yeni düzenlemede, 20 yaş ve üzerinde eski taşıtı getirenlere yönelik ÖTV indiriminden, lüks sayılan taşıtları alanların yararlandırılmamasının benimsendiğini kaydeden Gelirler Genel Müdür Vekili, şöyle konuştu 
     ''Burada 1600 CC'yi baz alacağız. Eski taşıtı getirerek, yeni taşıt alanlardan motor silindir hacmi 1600 CC ve aşağısını tercih edenlere belirli bir ÖTV indirimi gelecek. Daha yukarı grupta yeralan taşıtlar kapsama girmeyecek. 
     ÖTV indiriminde de bir limit uygulanacak. Yapılan hesaplamalara göre genel olarak taşıtlardan 4.5 milyar lira ile 16 milyar lira arasında ÖTV alınıyor. Biz, burada 3-3.5 milyar liralık bir indirim üzerinde duruyoruz. Kamyonet gibi ÖTV'si düşük araçları alanlar bu şekilde hiç ÖTV'de ödemeyebilir. Ancak temel ilkemiz, eski taşıtı getirip, yeni taşıt alanlar için belli bir ÖTV avantajı sağlamak.'' 
     
     KREDİ KARTIYLA VERGİ ÖDEME 
     Arıoğlu, kredi kartıyla vergi ödemeye yönelik çalışmaların devam ettiğini de söyledi. 
     Halen Meclis'te bulunan ve Hazine arazilerinin satışına yönelik kanun tasarısında, bir önerge ile bu yönde bir düzenlemeye gidilebileceğini, olmazsa kredi kartıyla vergi ödemenin 2. vergi paketinde yeralacağını anlatan Arıoğlu, şu açıklamada bulundu 
     ''Kredi kartıyla vergi ödeme konusunda Kredi Kartı Merkezleriyle de görüşmeler yaptık. Bizim temel yaklaşımımız, kredi kartı komisyonunu kart sahibi ödemeli. Ancak komisyon oranı konusunda bankalarla temaslarda bulunacağız. Bu oran, normal orandan daha düşük tutulabilir. Ayrıca kredi kartıyla ödenen vergi tutarı, komisyon oranı yerine bankalarda 1-2 gün daha tutulabilir. Biz, bu sürenin çok uzun olmasına karşıyız. Bunların tümünü gözden geçireceğiz. Kısa sürede bunları tamamlarız ve kredi kartıyla vergi ödeme uygulamasına geçeriz. 
     Burada bir sınırlama düşünmüyoruz. Yeni düzenleme hayata geçirildiğinde her türlü vergi, harç ve resim kredi kartıyla ödenebilecek.'' 
     
     HARCAMALAR BANKALAR ÜZERİNDEN 
     Gelirler Genel Müdür Vekili Arıoğlu, kayıt dışı ekonominin kayıt altına alınması için bazı harcamaların bankalar üzerinden yapılması uygulamasının da, kısa süre içinde devreye sokulacağını bildirdi. 
     Bu konudaki düzenlemenin, varolan yetki çerçevesinde Genel Tebliğ ile yapılacağını belirten Arıoğlu, halen harcama limiti konusunun değerlendirildiğini ve konuda 2 ile 5 milyar lira arasında bir limit üzerinde durulduğunu kaydetti. 
     
     EK VERGİLER NE OLACAK 
     Arıoğlu bu arada, CHP'nin dün Anayasa Mahkemesi'ne iptal başvurusunda bulunduğu ek motorlu taşıt ve ek emlak vergilerine ilişkin değerlendirmelerde bulundu. 
     Bu tür vergilere daha önce de başvurulduğuna dikkati çeken Arıoğlu, ''bize göre Anayasaya aykırı bir durum söz konusu değil. Anayasa Mahkemesi'nin vereceği bir iptal kararıyla, ödenen vergilerin de geri alınacağı görüşüne katılmıyoruz. Zira Anayasa Mahkemesi kararları geriye yürümemektedir'' dedi. 
     
</TEXT>
</DOC>
