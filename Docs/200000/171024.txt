<DOC>
<DOCNO> 171024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur38.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı hakkındaki iddialara yanıt verdi 
</HEADLINE>
<TEXT>

     Ulaştırma Bakanı Binali Yıldırım, hakkında ortaya atılan iddiaların, ''çamur at izi kalsın mantığıyla hazırlandığını'' bildirerek geçmişi, bugünü ve geleceğiyle ilgili her konunun şeffaf ve her türlü denetime açık olduğunu söyledi. 
     Yıldırım, CHP Mersin Milletvekili Hüseyin Özcan'ın Mersin limanının sorunları konusundaki gündemdışı konuşmasını yanıtlarken bir süredir Ankara gemisinin kiralanması çerçevesinde ileri sürülen iddialara değindi. 
     Santur şirketi ile ortak olduğu yolundaki iddiaları anımsatan Yıldırım, bu şirketle kendisinin, oğlunun ya da herhangi bir yakınının ortaklığının sözkonusu olmadığını bildirdi. Santur'un Almanya'da kurulmuş bir şirket olduğunu belirterek buna ilişkin belgeyi Meclis kürsüsünden gösteren Yıldırım, bir konferans için Almanya'ya gittiğinde çekilmiş fotoğrafın ortaklığına kanıt gibi gösterenleri insafa davet etti. Yıldırım, kendisinin geçenlerde İsveç ve İtalya başbakanları ile de fotoğraf çektirdiğini belirterek, her fotoğraf çektirdiğiyle ortak gibi gösterilmesinin anlamsızlığını dile getirdi. 
     Geçmişte kendisinin Sancak Line çalışmasından dolayı da Santur ile ortak olduğu ve bu şirkete çıkar sağladığının da iddialar arasında yer aldığını bildiren Ulaştırma Bakanı Yıldırım, siyasete girmeden önce 25 yıl denizcilik sektöründe çalıştığını, Sancak'ta yöneticilik yaptığını seçim beyannamesinde belirttiğini anlatarak, bu konunun yeni keşfedilmiş gibi gündeme getirilmesinin doğru olmadığını söyledi. 
     Yıldırım, Türkiye Denizcilik İşletmeleri TDİ 'ne ait Ankara gemisinin Santur'a kiralanmasında bakanlık nüfuzunu kullandığına ilişkin iddiaları yanıtlarken de, ''kiralamada söz sahibi olmam bir yana haberim ve dahlim yoktur ve olmamıştır'' dedi. 
     ''TDİ'ye başvuran diğer firmalara neden kiralama yapılmadı'' yönündeki sorulara da dikkati çeken Yıldırım, TDİ Genel Müdürü ile görüşerek bilgi aldığını bildirerek, hayli ilginç bir yanıt aldığını söyledi. Yıldırım, ''diğer şahsın TDİ'ye 500 milyar liraya yakın borcunu ödemeyip işyerinde dahi bulunamayan, ancak her nedense gazete bürolarını ve parti merkezlerini teker teker dolaşarak bilgi aktaran bir zat olduğunu öğrendim. Bu zat 2001 yılında Devlet hava Meydanları İşletmesi'nden reklam panoları kiralamış, 200 milyar takarak sırra kadem basmıştır. Biraz daha işin üzerine gittim ve adliyede 11 suç dosyasından arandığını tespit ettim'' diye konuştu. 
     Ulaştırma Bakanı Yıldırım, TDİ'nin bakanlığına değil, Özelleştirme İdaresi'ne bağlı olduğunu da belirterek, gemi kiralama işlerinin kamu ihale yasası kapsamı dışında olduğunu ve kurumun en iyi teklifi verene gemi kiraladığını söyledi. Yıldırım, Ankara gemisinin 78 günlüğüne 702 bin dolara kiralandığını, kiralayan şirketin geminin demirbaşına eklenen 200 bin dolarlık donanım gerçekleştirdiğini ve günlük kiranın 11 bin 300 dolara tekabül ettiğini anlattı. Yıldırım, daha önceki en yüksek kiranın günlük 8 bin dolar olduğunu da bildirdi. 
     TDİ'nin 5 gemisi için daha önce 3 kez özelleştirme ihalesine çıkıldığını da anımsatarak, sadece Ankara gemisi için 1 milyon 750 bin dolar teklif verildiğini kaydetti. Kuruçeşme limanında tutularak işletmeye yıllık 3.2 trilyon lira zarara yol açan geminin 3 aylığına kiralanmasından 900 bin dolar gelir elde edildiğini dile getiren Yıldırım, ileri sürülen iddiaların doğru olmadığını söyledi. 
     Yıldırım, ''gemiyi kiralayan başkası, kiraya veren başkası, suçlanan başkası...'' diye konuştu. 
     
     ''BU SUÇU HER ZAMAN İŞLEYECEĞİM'' 

     Ankara gemisi İtalya limanlarında tutulunca, Ulaştırma Bakanı olarak müdahale edip kurtardığı yönündeki haberlere de dikkati çeken Yıldırım, şöyle konuştu 
     ''Evet müdahale ettim ve geminin limandan çıkarılması için gerekli gayreti gösterdim. Bu ilk de değildir son da değildir. Ben bir bakan olarak Türk bayrağını taşıyan her gemiye ulaşıp oradaki bayrağımızın dalgalanmasını sağlayacak her türlü tedbiri almak zorundayım. 
     Daha geçen gün Ukrayna'da tutulan iki balıkçımızı bakanla bizzat görüşerek serbest bıraktırdım. İspanya'da tutulan Prestij'le ilgili yine aynı şeyi yaptım. Bu tip olaylarda başka ülkelerin bakanlarının yaptığı gibi biz de aynı şekilde kendi ülkemizin menfaati için bayrağımızı dalgalandıran gemilerin sorunları için diplomatik yollardan çözüm ararken, zaman kaybetmemek için de ilgili ülkelerin bakanlarını doğrudan arayıp yardım istediğimiz de olmuştur. Ankara gemisini kiralayan kim olursa olsun, bu Türkiye Cumhuriyeti'nin devletinin gemisidir ve devletinin bayrağını taşımaktadır. Ben buna yardım ettim diye suç işlediysem bu suçu her zaman işleyeceğim bunu da kamuoyunun ve sizin takdirinize sunuyorum.'' İddiaların, ''çamur at izi kalsın mantığıyla hazırlandığını'' savunan Yıldırım, konuşmasını şöyle tamamladı 
     Al gülüm ver gülüm diyorlar. Bunun neresinde al gülüm var neresinde ver gülüm var, sizlerin takdirine bırakıyorum ve şunu ifade etmek istiyorum Geçmişimle, bugünümle, geleceğimle ilgili her türlü konu şeffaf, saydam ve her türlü denetime açıktır ve hiçbirşeyden de korkmuyorum. Bu konuda yapılabilecek her türlü çalışmaya hazırım ve hiçbir şekilde bu konularda yaptığım yanlış yok. Ekşi ayran içmedim ki karnım ağrısın.'' Bu arada, TBMM Genel Kurulu'nda AK Parti Grubu'nun gündeme ve çalışma saatlerine ilişkin önerisi kabul edildi. 
     CHP Konya Milletvekili Atilla Kart'ın, hakim ve savcıların askerlik sonrası güvenlik soruşturması nedeniyle geçen sürelerin emekliliğe sayılmasını öngören yasa teklifinin doğrudan Genel Kurul gündemine alınması da benimsendi. 
     
</TEXT>
</DOC>
