<DOC>
<DOCNO> 172037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/siyaset/siy04.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Fatsa İmam hatiplilerin yolunu açacağız 
</HEADLINE>
<TEXT>

AKP Grup Başkan Vekili Eyüp Fatsa, çıkarılacak yeni YÖK Yasası'yla imam hatip lisesi mezunlarının önündeki engelleri kaldıracaklarını belirtti 
     EROL KÜÇÜKOĞLU Ordu DHA 

     AKP Ordu Milletvekili ve AKP Grup Başkan Vekili Eyüp Fatsa, çıkarılacak yeni YÖK Yasası'yla imam hatiplilerin önünün açılacağını söyledi. 
     Ordu'da, İslami İlimler Hizmet Vakfı tarafından düzenlenen, 'Ordu İmam Hatip Lisesi Mezunları ve Mensuplarının Anı Tazeleme Yemeğine' katılan Eyüp Fatsa, imam hatiplilerin çok çile çektiğini savunarak şöyle konuştu 
     "Ben de imam hatip lisesi mezunuyum. Başbakan Sayın Recep Tayyip Erdoğan da imam hatip mezunu. Onların çektiği sıkıntıların ne olduğunu iyi biliyorum. Çok badireler atlattık. Önümüze birçok engeller konuldu. Üniversitede okumamız engellenmek istendi. Yüksek puanlar aldık, ancak farklı puan sistemleriyle önümüz kesilmeye çalışıldı. Ancak bunları da aştık. Şimdi çıkaracağımız yeni YÖK Yasası'yla bu durumlar yaşanmayacak. Bu haksızlıklar ortadan kalkacak. Okullar arası farklı puan uygulamaları kaldırılmak suretiyle, okuması istenmeyen, ilminden irfanından endişe edilen imam hatiplilerin yolu bu kez açılacak." 
     
     'İMAM HATİPLİLİK AYRICALIK' 
     AKP Grup Başkan Vekili Eyüp Fatsa, "Artık imam hatipli olmamının mutluluğunu hep birlikte doyasıya yaşacağız. İmam hatipli olmak bir ayrıcalıktır" diyerek sözlerini tamamladı. 
     

</TEXT>
</DOC>
