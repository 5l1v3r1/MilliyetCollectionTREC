<DOC>
<DOCNO> 158480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko27.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme İdaresi Başkanı Herşey yolunda gidiyor 
</HEADLINE>
<TEXT>

     Özelleştirme İdaresi Başkan Vekili Metin Kilci, IMF'nin özelleştirme programına uyulduğu görüşünde olduğunu ve programın ''rayında gittiğini'' ifade ettiklerini söyledi. 
     Uluslararası Para Fonu IMF Türkiye Masası Şefi Juha Kahkonen, Özelleştirme İdaresi Başkanı ÖİB Vekili Metin Kilci'yi makamında ziyaret ederek yaklaşık bir saat görüştü. 
     Kilci, görüşmeden sonra gazetecilere yaptığı açıklamada, IMF heyetine özelleştirme programındaki gerçekleşmelere ve yılın geri kalanında yapılacak işler konusunda bilgi verdiklerini vurguladı. 
     Kilci, ''Şeker fabrikaları için ayrıntılı bir özelleştirme startejisi çalışması içindeyiz. Bu stratejinin, Haziran ayında Özelleştirme Yüksek Kurulu ÖYK tarafından onaylanmasını bekliyoruz'' dedi. 
     
     PETKİM İHALESİ, HAZİRAN'IN İLK HAFTASINDA 

     Özelleştirme İdaresi Başkan Vekili Metin Kilci, Petkim ihalesinin, Haziran'ın ilk haftasında sonuçlandırılmasının beklendiğini, Tüpraş ve Tekel'in ise Haziran başında satışa çıkarılacağını ifade etti. 
     Kilci, 4 milyar dolarlık özelleştirme hedefinin üç önemli ayağının bulunduğunu belirterek, bunları, '' Petkim, Tüpraş, Tekel'' olarak sıraladı. 
     Petkim ile ilgili ihale komisyonu kararının, Özelleştirme Yüksek Kurulu'nun ÖYK kararına sunulacağını ve satış sözleşmesi imzalama sürecinin başlayacağını belirten Kilci, Tüpraş ve Tekel için ihale ilanına Haziran ayının başında çıkacaklarını IMF'ye anlattıklarını, bu konularda IMF Heyeti'nden son derece olumlu tepkiler aldıklarını kaydetti. 
     Kilci, özelleştirme programını, IMF takdir etsin diye değil, Türkiye için yararlı olduğuna inandıkları için uyguladıklarını da vurguladı. 
     
     ENERJİ KURULUŞLARI... 

     Kilci, enerji kuruluşlarının özelleştirilmesine ilişkin soruya, şu yanıtı verdi 
     ''Bu ay sonuna kadar, hangi enerji kuruluşlarını özelleştirme kapsamına alacağımız belli olacak. Şu anda Enerji Bakanlığı ile ortak bir çalışma yürütüyoruz. Sadece bu yıl içinde özelleştirilebilecek enerji kuruluşlarını özelleştirme portföyüne alacağız. Bu yıl içinde özelleştirilemeyecek enerji kuruluşlarını programa almanın bir anlamı bulunmuyor. Ay sonuna kadar 31 mayıs , enerji konusunda özelleştirilecek kuruluşlar belli olacak.'' 
     
     İLK ÇEYREK GELİRİ VE ŞEKER FABRİKALARI 

     Bu arada ''özelleştirmede, bu yılın ilk çeyreğinde 30 milyon dolarlık gelir öngörülmüştü, yaklaşık 27 milyon dolarlık bir gerçekleşme söz konusu'' diyen Kilci, özelleştirmelerde, ihale sonucundan enaz iki ay sonra gerçekte bir gelir elde edilmeye başlanması nedeniyle, ilk çeyrekte çok büyük bir gelir rakamı olmadığını belirtti. 
     Şeker fabrikalarının özelleştirilmesi konusunda, hangi binalar, hangi fabrikaların ne zaman satılacağına kadar, Sanayi Bakanlığı ile ayrıntılı bir yol haritası hazırladıklarını belirten Kilci, Haziran ayı içerisinde, bu ayrıntılı stratejinin, ÖYK tarafından onaylanmasını beklediklerini kaydetti. 
     ÖİB olarak, Telekom'un özelleştirilmesi sürecinin bir parçasında yer aldıklarını hatırlatan Kilci, çalışmanın Ulaştırma Bakanlığı ve Hazine Müsteşarlığı ile birlikte yürütüldüğünü, bu konuyu IMF'ye aktardıklarını ifade etti. 
     Kilci, Telekom'un değerlemesi konusunda yeni bir rakamın bulunmadığını ve bu konudaki çalışmaların bu yıl sonuna kadar tamamlanmasının öngörüldüğünü vurguladı. 
     
     ''ÖZELLEŞTİRME HEDEFİNDE REVİZYON YOK...'' 

     Kilci özelleştirme hedefinin revize edilip edilmeyeceğine ilişkin soruya karşılık, 4 milyar dolarlık hedefin gerçekleştirilmesi yolunda gerekenleri yaptıklarını, aşılmasını arzu ettiklerini vurgularken, fakat şu anda kendilerini bağlayacak bir revizyon yapmalarının imkansız olduğunu kaydetti. 

     
</TEXT>
</DOC>
