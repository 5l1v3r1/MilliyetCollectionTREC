<DOC>
<DOCNO> 190036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/siy08.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay'a minare 
</HEADLINE>
<TEXT>

   Diyanet'in önce izin vermediği Sayıştay'ın bahçesindeki mescit, cami haline getirildi 
      ANKARA Milliyet 

   
   Yüksek yargı kurumu niteliği bulunan Sayıştay Başkanlığı'nın hizmet binasının bahçesinde bulunan mescit, minare eklenerek cami haline getirildi. 
   Sayıştay'ın, inşaatı Eskişehir yolu üzerinde 1989 yılında başlayan hizmet binasının bahçesine cami yapılmıştı. Diyanet İşleri Başkanlığı, projede mescit olarak görüldüğü için cami olarak kullanılan binaya minare yapılmasına izin vermedi. AKP'nin iktidara gelmesi ve Diyanet İşleri Başkanlığı'ndaki yönetim değişikliğiyle birlikte Sayıştay'ın hizmet binasının bahçesindeki mescit resmi olarak da cami sayıldı. Mescidin, resmen Barbaros Camii'ne dönüştürülmesiyle birlikte minare yapılması için de izin verildi. Minare inşaatıyla birlikte Barbaros Camii Yaşatma ve Koruma Derneği, inşaat faaliyetleri ve caminin bakımı için bağış toplamaya başladı. 
   Minare inşaatı ile birlikte, Sayıştay, bahçesinde cami bulunan ilk yüksek yargı kurumu olma özelliği kazandı. 
   
   
   
</TEXT>
</DOC>
