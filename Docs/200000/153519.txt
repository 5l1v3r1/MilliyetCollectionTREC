<DOC>
<DOCNO> 153519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko37.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemeleri başladı... 
</HEADLINE>
<TEXT>

     Çalışanların tasarruflarını teşvik hesabından anapara ödemelerine başlandı. 
     Çalışanların Tasarruflarını Teşvik Hesabının tasfiyesi doğrultusunda, bu hesaptan yapılacak anapara ödemeleri ile emeklilik veya ölüm halinde yapılacak ödemelerin bugün başlamasının ardından, İstanbul'daki Ziraat Bankası şubeleri, sabah saatlerinden itibaren zorunlu tararruf anapara ödemeleri konusunda bilgi almak isteyenlerin akınına uğradı. 
     Bu konuda, bazı şubelerin de tam bilgi sahibi olmadıkları gözlendi. 
     Yapılan düzenlemeye göre, tasarruf teşvik numarasının son hanesi ''1'' olan hak sahiplerinden, Ziraat Bankası'nın herhangi bir şubesine Tasarrufu Teşvik Hesap Numarası, T.C Kimlik Numarası ve kimlik belgesi ile başvuranların ödemeleri gerçekleştirildi. 
     Tasarruf teşvik numarasının son hanesine dikkat etmeden başvuru yapan hak sahipleri ise anaparalarını alamadan şubelerden geri döndüler. 
     
     SEVİNENLER-ÜZÜLENLER 
     Ziraat Bankası Cağaloğlu Şubesi'ne başvuran Önder Şahin, 189 milyon 555 bin 455 lira tutarındaki zorunlu tararruf anaparasını aldı. Toplam 19 aylık bir kesinti karşılığında aldığı para ile borçlarının bir kısmını kapatacağını dile getiren Şahin, şubedeki işlem sırasını beklemenin dışında bir sıkıntı ile karşılaşmadığını söyledi. 
     Bu arada Nevzat Koyun adlı vatandaş da emeklilik ödemesi için şubeye başvurdu. Herhangi bir şubeye başvurması durumunda ödemesinin yapılacağının belirtilmesine karşın, kendisinden ''bir hafta sonra gelmesinin'' rica edildiğini ifade eden Koyun, ''Kimin ne yaptığı belli değil'' diyerek şikayette bulundu. 
     Bankaya başvuran bir kadın da, uzun yıllar önce yapılan kesintisi karşılığında anaparasının ''9 milyon'' lira tutarında olduğunu öğrenince, parasını almaktan vazgeçerek şubeden ayrıldı. 
     27 yıldır bir kamu kuruluşunda çalışan ve 1988 ile 2000 yılları arasında maaşından zorunlu tasarruf kesintisi tam olarak yapılan 50 yaşındaki Hasbi Şeker de, anaparasını almak için Ziraat Bankası Sultanhamam Şubesi'ne başvurdu. 
     Ödemeyi, çalıştığı kurum adına yatırılan paradan alacağını, ancak başvuru belgelerini henüz teslim etmediklerini bildiren Şeker, zorunlu tasarrufların kısa sürede ödeneceğine dair umutlu olmadığını ifade etti. Şeker, ''Nisan 2003 diyorlardı, ancak biz daha formları doldurmadık bile. Bu gidişle 10-15 günden önce paralarımızı alamayacağız gibi görünüyor'' dedi. 
     Ziraat Bankası Sultanhamam Şubesi yetkilileri, gün içinde 3 kurumun zorunlu tasarruf ana para geri ödemesi için başvuru yaptığını, 400'ün üzerinde firma ve kuruma ödeme yapmayı öngördüklerini bildirdiler. 
     Banka yetkilileri, ana para hak sahipleri olan şirket, kurum ve şahısların ana para ödemelerinde istenilen belgeleri şubeye teslim etmeleri halinde, aynı gün veya bir sonraki gün içinde Ankara'daki Ziraat Bankası'nda bulunan merkezde kontrollerin yapılmasının ardından ödemelerin hemen yapılacağını kaydettiler. 
     
     ÖDEMELER NASIL YAPILIYOR 
     Anapara Tasarruf Kesintisi ve Devlet İşveren Katkısı ödemeleri için şahsi başvuru yapacakların, anaparalarını almak üzere Ziraat Bankası'nın herhangi bir şubesine, Tasarrufu Teşvik Hesap Numarası ve fotokopisi, T.C. Kimlik Numarası, kimlik belgesi nüfus cüzdanı veya ehliyet aslı ve fotokopisi ile başvurmaları gerekiyor. 
     Bu gruptakiler için anapara ödemeleri, tasarruf teşvik numarasının son hanesine göre, sırayla yapılacak. Hak sahibinin, Tasarrufu Teşvik Hesabı şahıs bilgileri ile ibraz edilen kimlik bilgilerinin farklı olması halinde, ikinci bir kimlik pasaport, evlilik cüzdanı gibi ibraz etmesi istenecek. 
     Bu çerçevede, tasarruf teşvik numarasının son hanesi 2 olan hak sahiplerine 2 Mayıs - 5 Mayıs 2003, 3 olan hak sahiplerine 6 Mayıs -7 Mayıs 2003, 4 olan hak sahiplerine 8 Mayıs -9 Mayıs 2003, 5 olan hak sahiplerine 12 Mayıs -13 Mayıs 2003, 6 olan hak sahiplerine 14 Mayıs -15 Mayıs 2003, 7 olan hak sahiplerine 16 Mayıs -20 Mayıs 2003, 8 olan hak sahiplerine 21 Mayıs -22 Mayıs 2003, 9 olan hak sahiplerine 23 Mayıs -26 Mayıs 2003, tarihlerinde ödemeleri yapılacak. Ancak, 27 Mayıs 2003 tarihinden itibaren bu sıralama aranmayacak. 
     Şahsi başvuru yapacaklar dışında kurum veya işyerlerinde çalışanlar, işyerleri aracılığıyla da anaparalarını alabilecek. 
     İlgili yasanın yürürlüğe girdiği tarihten itibaren yapılacak emeklilik ödemeleri başvurularında ise,hak sahiplerinin bankanın herhangi bir şubesine, emekli cüzdanları, Tasarrufu Teşvik Hesap Numaraları, T.C. Kimlik Numarası, kimlik belgesi nüfus cüzdanı veya ehliyet aslı ve fotokopisi ile birlikte başvurması gerekiyor. 
     Ölüm halindeki ödemeler için de kanuni mirasçılar, veraset belgesi ilamı ile birlikte, bankanın herhangi bir şubesine, kimlik nüfus cüzdanı veya ehliyet aslı ve fotokopisi ile başvuracaklar. Ödemeyi yapacak banka şubesi, ölenlerin kanuni mirasçılarına kimlik tespiti yapıldıktan sonra veraset belgesindeki ilamındaki payları doğrultusunda ödeme yapacak. 
     




</TEXT>
</DOC>
