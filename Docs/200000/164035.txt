<DOC>
<DOCNO> 164035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/siyaset/siy07.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar defteriyle kayıplara karıştı 
</HEADLINE>
<TEXT>

2 bin 700 yeni üye ile baskın seçim yapan CHP Beşiktaş İlçe Başkanı Müslim Eriş'i muhalefet bulamıyor 
     ÖNDER YILMAZ Ankara 

     CHP Beşiktaş İlçe Başkanı Müslim Eriş'in, muhalefeti safdışı bırakmak için mahalle seçimlerini Meclis üyelerinden habersiz aldığı kararla yaptığı ortaya çıktı. Muhalefetin seçimin iptaline ilişkin itirazının yazıldığı karar defterini yanına alan Eriş, yasal süreci tıkamak amacıyla kayıplara karıştı. Baskın seçimin parti tüzük ve yönetmeliklerine aykırı olduğu gerekçesiyle itiraz kararı almak isteyen Meclis üyelerinin toplantı girişimleri ise sonuçsuz kaldı. 
     2 bin 700 naylon üye kaydettirdiği öne sürülen ve mahalle seçimlerinde yandaşları kazanan Eriş, Meclis üyeleriyle Yönetim Kurulu toplantısını 9 Haziran'da yaptı. Toplantıda, seçimlerin yasal olmadığı ve iptaline yönelik karar alınarak karar defterine yazıldı. Eriş bu kez yönetmelikteki boşluktan yararlanarak seçimin iptaline ilişkin itiraz kararının İl Başkanlığı'na bildirilmesi için son güne kadar bekledi. Meclis üyelerinin kararın İl Başkanlığı'na iletilip iletilmediği yönündeki bütün girişimleri ise sonuçsuz kaldı. Yönetmelik gereği 16 Haziran'da toplanması gereken Yönetim Kurulu yine yapılamazken, Eriş, karar defteriyle birlikte kayıplara karıştı. 
     
     

</TEXT>
</DOC>
