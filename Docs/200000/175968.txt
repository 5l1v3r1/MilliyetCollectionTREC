<DOC>
<DOCNO> 175968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo21.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Antep yolcusu... Ümit Karan ve Batista yok 
</HEADLINE>
<TEXT>

     Ligde ilk haftayı Diyarbakırspor galibiyetiyle kapatan Galatasaray, sezonun ilk deplasman maçında Gaziantepspor ile karşılaşmak için yarın Gaziantep'e gidecek. 
     Sarı-kırmızılılar, yarın sabah yapacakları antrenmanın ardından, öğleden sonra uçakla Gaziantep'e hareket edecek. 
     Galatasaray'da, pazar günkü maç öncesi Ümit Karan, Abdullah ve Baliç'in sakatlıkları sürüyor. Annesinin vefat etmesi nedeniyle Brezilya'ya giden Batista'nın da yarına kadar dönmesi halinde bile, yol yorgunluğu nedeniyle maçta oynama şansının bulunmadığı kaydedildi. 
     Kulüp doktoru Serhan Kurtulmuş, Ümit Karan'ın sağ kasığında ödem bulunduğunu ve bu futbolcunun birkaç hafta tedavisinin süreceğini açıkladı. Dünkü antrenmanda sakatlanan Orhan'ın durumunun önemli olmadığını belirten Dr. Kurtulmuş, ''Sağ dizinde ağrı bulunan Tamas'ın da MR'ını çektirdik. Küçük bir ödem tespit edildi, ancak bu sakatlık da fazla önemli değil'' dedi. 
     Dr. Kurtulmuş, Pinto'nun sakatlığının ise yüzde 100 olmasa da geçtiğini sözlerine ekledi. 
     Öte yandan Galatasaray'da, bu akşam yapılacak antrenmanın basına kapatıldığı açıklandı. 
     
</TEXT>
</DOC>
