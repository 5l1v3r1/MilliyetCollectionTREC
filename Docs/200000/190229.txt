<DOC>
<DOCNO> 190229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur04.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Büyükelçiliğimizi korumak için Özel Harekatçı desteği 
</HEADLINE>
<TEXT>

     Irak'ta Türkiye Büyükelçiliği'ne yönelik bombalı saldırının ardından, Bağdat'a giden Emniyet Genel Müdürlüğü Özel Harekat Daire Başkanı Behçet Oktay'ın yaptığı incelemeler sonucunda, büyükelçiliğin daha iyi korunması için ek kuvvet gönderilmesi kararlaştırıldı. 
     Hafta sonu askeri uçakla Bağdat'a giden Özel Harekat Daire Başkanı Behçet Oktay, büyükelçilikte incelemelerde bulundu. Beraberinde elçiliğin restorasyonu için bir mühendis ve mimar bulunan Oktay, burada yaklaşık 2 aydır görev yapan 5 özel harekat mensubunun kullanması için telsiz, gece görüş dürbünü ve çevre gözetlemesi yapacak kamera gibi teçhizatları büyükelçilik görevlilerine teslim etti. 
     Alınan bilgiye göre, Oktay, incelemelerinin ardından bir rapor hazırlayarak Türk Büyükelçiliği'nin daha iyi korunması için ek görevli gönderilmesinin yerinde olacağını bildirdi. Oktay, Türk Büyükelçiliği'nde biri baş komiser, ikisi özel harekat kadrosundan olmayan 3 görevlinin yanı sıra 5 özel harekat mensubunun 24 saat süreyle çevre koruma hizmeti yürüttüğünü belirtti. Büyükelçiliğin 3 tarafının açık olduğunu ifade eden Oktay, bu yüzden 24 saat esasına dayalı koruma yapabilmek için 10'dan fazla görevliye ihtiyaç duyulduğunu da raporunda kaydetti. 
     Özel Harekat Daire Başkanı Oktay'ın raporunun ardından İçişleri Bakanlığı'nın konuyu Dışişleri Bakanlığı'na ileteceği, uygun görülmesi durumunda, büyükelçilikte görev yapacak ek özel harekatçıların Bağdat'a gönderileceği öğrenildi. 
     
</TEXT>
</DOC>
