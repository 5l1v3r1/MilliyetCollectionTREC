<DOC>
<DOCNO> 161337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/ekonomi/eko06.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de vakıf barışı 
</HEADLINE>
<TEXT>

Üzerinde toplu yapılaşma bulunan vakıf arazileri Hazine arazileriyle takas edilecek, 25 bin dava dosyasına konu olan kira sözleşmeleri de yenilenecek 
     ANKARA Milliyet 

     Hükümet vergi, elektrik, çiftçi barışından sonra şimdi de vakıf barışı’ için düğmeye bastı. Başbakan Yardımcısı Mehmet Ali Şahin Plan ve Bütçe Komisyonu’nda, Hazine’ye ait taşınmazların ekonomiye kazandırılmasını öngören tasarıya vakıflarla ilgili bazı maddeler eklenmesi isteğini iletti ve "Bu düzenlemeye vergi barışı’ da diyebiliriz" diye konuştu. 
     Komisyondaki konuşmasında vakıf eserlerini kiralama süresinin 10 yıldan 29 yıla kadar uzatılmasını öneren Şahin, "10 yıllık süre çok düşük olduğu için bu eserleri kiraya verecek kimse bulamıyoruz. Kiracılarla Vakıflar Genel Müdürlüğü arasında 25 bin adet dava dosyası var. Şu anda 10 trilyon civarında bir parayı davalar sürdüğü için alamıyoruz" dedi. 
     Şahin, "Yapılacak değişiklikle yargıya intikal etmiş kira sözleşmelerinin bir defaya mahsus yenilenmesi imkanı sağlanmasını istiyoruz. Bu düzenlemeye bir bakıma vakıf barışı da diyebiliriz" diye konuştu.. 
     
     Okmeydanı da trampada 
     İstanbul’da Okmeydanı ve Sarıyer başta olmak üzere Adana, Şanlıurfa ile birçok merkezde vakıf arazilerinin işgal edildiğini belirten Şahin, bu sorunun çözümüne ilişkin öneriyi şöyle anlattı 
     Toplu yapılaşmaya maruz kalmış vakıf arazileriyle Hazine arazilerini trampa eden bir yönteme başvuracaklarını söyleyen Şahin, "Toplu yapılaşmaya tabi olmuş vakıf arazilerini Hazine’ye devredeceğiz, Hazine’de bize başka bir yerden Hazine arazisini verecek. Buradan da ek gelir elde edeceğiz" dedi. 
     
Unakıtan SİT’lerden gelecek gelire ihtiyaç yok      Maliye Bakanı Kemal Unakıtan, Hazine’ye ait taşınmazların kısa sürede ekonomiye kazandırılmasını ve SİT alanlarının yapılaşmaya açılmasını öngören tasarı ile "gecekondu affı" veya "yağma" getirilmediğini belirtti. Unakıtan, "SİT alanlarını yağmalatalım, gelir sağlayalım diye bir şey yok. Devletin oradan gelecek gelire de ihtiyacı yok" dedi. Plan ve Bütçe Komisyonu’nda görüşülen tasarı oybirliğiyle alt komisyona havale edildi. Hazine malları üzerinde yapılmış evler bulunduğunu, bu alanların harca esas değerin üzerinden belediyelere satıldığını, belediyelerin kaynak yetersizliği yüzünden alamadıklarını söyleyen Unakıtan, getirilen düzenlemenin, bu alanların belediyelere ücretsiz devrini sağladığını kaydetti. 
     

</TEXT>
</DOC>
