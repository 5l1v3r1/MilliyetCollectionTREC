<DOC>
<DOCNO> 194302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/magazin/amag.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altuğ'un evine bomba koyduk' 
</HEADLINE>
<TEXT>

   Gelen bu ihbar üzerine polis, Pınar Altuğ'u canlı yayında buldu Altuğ'un bilgisine başvuruldu, evi de sabaha kadar kontrol edildi 
      Yaşar Çakmak 
   
   Kanal D'de önceki gece Beyaz Show'a konuk olan Pınar Altuğ, program bitiminde Terörle Mücadele ekiplerince yarım saat kadar sorgulandı. Polise, Altuğ'un Bebek'teki evine bomba yerleştirileceği ve öldürüleceğiyle ilgili ihbar geldi. Ve polis, makyaj odasında Altuğ'un bilgisine başvurdu sanatçıya tehdit alıp almadığı soruldu. 
   Askerdeki eşi Umut Elçioğlu'nu, Tony Theodorokis'le aldattığı konuşulan Pınar Altuğ'un Milliyet'e ilişkisini itiraf etmesinden sonra çok sayıda tehdit aldığı iddia edildi. 
   Şaşkınlığını gizleyemeyen Altuğ ise polise "Şimdiye kadar tehdit almadım. Düşmanım olduğunu sanmıyorum. Size böyle bir bilgi gelmesine şaşırdım" dedi. Altuğ, evine polis ekiplerinin eşliğinde gitti. Evin etrafını arayan polisler, sabaha kadar Altuğ'un oturduğu binanın etrafında tur attı. 
   
   'Çok korktum' 
   Altuğ, Milliyet'e şunları söyledi "Polisleri görünce ben de çok korktum. Polise 'Pınar Altuğ'u vuracağız, evine bomba koyacağız' gibi çok sayıda tehdit gitmiş. Medyatikliği Allah kahretsin, her şeyi çok abarttılar. Benim kimseden korkum yok, polisler görevini yaptı." 
   
   
</TEXT>
</DOC>
