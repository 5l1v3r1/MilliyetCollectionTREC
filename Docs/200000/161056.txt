<DOC>
<DOCNO> 161056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo34.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da skandal Sübyancı PSV yöneticisi AIDS'li çıktı... 
</HEADLINE>
<TEXT>

     Hollanda'nın tanınmış futbol kulüplerinden PSV Eindhoven'in eski yöneticilerinden Fons Spooren'in AIDS'li olduğu açıklandı. 
     Den Bosch Savcılığı'ndan verilen bilgiye göre, 39 yaşındaki eski yönetici, 18 yaşın altındaki çocuklarla cinsel ilişkiye girmek suçundan, kısa bir süre önce gözaltına alınmıştı. Sanığın, AIDS hastalığına yol açan HIV virüsünü taşıdığını bilmesine rağmen, önlem almaksızın çocuklarla ilişkiye girdiği belirtildi. 
     Geçen Mayıs ayında gözaltına alınan sanıkla ilgili, başlangıçta özel nedenlerle bilgi verilmediği, ancak ilişkiye girdiği çocukların güvenliği dikkate alınarak, şimdi bu açıklamanın yapıldığı belirtildi. 
     Spooren'in, HIV virüsü ölümcül olduğu için, yalnızca ahlaki suç işlemekten değil, bilerek ölüme sebebiyet vermek suçundan da yargılanması bekleniyor. 
     Fons Spooren'in, çocuklarla cinsel ilişkiye girmek suçundan gözaltına alındığının öğrenilmesinin ardından, kulüple ilişkisi derhal kesilmişti. 
     
</TEXT>
</DOC>
