<DOC>
<DOCNO> 187930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/spo05.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader gecesi 
</HEADLINE>
<TEXT>

   Euro 2004'ün düğümü bu akşam çözülecek. 10 grupta oynanacak 20 karşılaşma sonunda final biletlerini alanlar ve baraj maçları oynayacak takımlar belli olacak 
      
   Dört lider garanti 
   AVRUPA Futbol Şampiyonası Euro 2004'ün eleme gruplarında son maçlar bugün oynanacak ve gelecek yıl Portekiz'de yapılacak finallere direkt gidecek takımlar belirlenecek. Bu karşılaşmalar öncesinde 1. Grup'ta Fransa 21, 3. Grup'ta Çek Cumhuriyeti 19, 4. Grup'ta İsveç ve 8. Grup'ta da Bulgaristan 17'şer puanla liderliklerini garantilemiş durumda bulunuyor. 
   
   Nefes nefese yarış 
   2. Grup'ta Danimarka ve Bosna, 5. Grup'ta Almanya ve İzlanda, 6. Grup'ta Yunanistan ve İspanya, 9. Grup'ta İtalya ve Galler, 10. Grup'ta İsviçre, Rusya ve S.İrlanda'nın lider olarak finallere direkt gitme şansı var. Gruplarda 2. olacak 10 takım, 15 - 18 Kasım'da baraj oynayacak. Bu maçların kurası 13 Ekim'de çekilecek. Euro 2004 ise 12 Haziran - 4 Temmuz 2004'te düzenlenecek. 
   
   Holigana geçit yok    TÜRKİYE - İngiltere arasında oynanacak milli maçı izlemek üzere dün Atatürk Havalimanı'ndan Türkiye'ye giriş yapmaya çalışan bir İngiliz holigan daha geri yollandı. İsmi holiganlar listesinde bulunan Ian John Wender giriş işlemlerini yaptırırken önce gözaltına alındı, daha sonra ilk uçakla İngiltere'ye gönderildi. Bu arada Atatürk Havalimanı Dış Hatlar Terminali pasaport kontrol noktasında görev yapan Türk ve İngiliz polislerinin, kontrollerinde durumları şüpheli görülen ve gözaltına alınan kişilerin sayısı 37'ye ulaştı. Şüpheli kişilerin durumunun yapılacak araştırmadan sonra belli olacağı bildirildi. 
   
   'Bize çıkmasınlar'    AVRUPA Şampiyonası Elemeleri'nde bugün Ermenistan ile karşılaşacak olan İspanya'da panik yaşanıyor. İspanyol gazeteleri, sahadan üç puanla ayrılmaları durumunda bile Yunanistan'ın ardından ikinci olma ihtimallerinin kuvvetli olduğunu belirtip, "Umarız barajda Türkiye veya İngiltere ile karşılaşmayız" yorumunu yaptı. 
   GAZETELER, Türkiye - İngiltere maçına da geniş yer ayırdı. As Gazetesi, haberinde Beckham ve Nihat'ı ön plana çıkartarak, "Beckham için berabere kalmak grup birinciliği için yeterli ama, Nihat evinde oynayacak. Türkiye, kazanmak için istekli" yorumunu yaptı. TVE televizyonu ise alınan güvenlik önlemlerine geniş yer verdi. 
   
   
</TEXT>
</DOC>
