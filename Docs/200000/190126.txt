<DOC>
<DOCNO> 190126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun38.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve AB nükleer program için anlaşmaya vardı 
</HEADLINE>
<TEXT>

     İran ile İngiltere, Fransa ve Almanya'nın dışişleri bakanları arasında, İran'ın nükleer programı konusunda yapılan görüşmelerde anlaşmaya varıldı. 
     Fransa Dışişleri Bakanı Dominique De Villepin, İngiltere Dışişleri Bakanı Jack Straw ve Almanya Dışişleri Bakanı Joschka Fischer'in Tahran ziyaretinde, İran makamlarıyla yapılan görüşmelerin sonunda ortak bir bildiri yayınlandı. 
     Ortak bildiride, Tahran yönetiminin daveti üzerine bu üç bakanın bugün Tahran'ı ziyaret ettiği, yapılan yoğun görüşmelerden sonra İran makamları ve üç bakanın, İran'ın nükleer programına ilişkin Uluslararası Atom Enerjisi Ajansı UAEA ile olan bütün sorunların çözüme kavuşturulmasını ve nükleer alanda barışçıl işbirliği için güven artırmayı amaçlayan önlemler üzerinde anlaşmaya varıldığı belirtildi. 
     İranlı yetkililerin, İran'ın savunma doktrininde nükleer silahlara yer olmadığını, nükleer programı ve faaliyetlerinin sadece barışçıl amaçlı olduğunu tekrar teyit ettikleri ve Tahran yönetiminin nükleer silahların yayılmasını önleme anlayışına bağlı olduklarını tekrarladığı belirtilen bildiride, İran hükümetinin UAEA ile çözülmemiş konuları ve bütün gereksinimleri tam şeffaflıkla çözmek için tam işbirliği yapmaya karar verdiği kaydedildi. 
     Nükleer alanda işbirliğinin önündeki mevcut engelleri kaldırmak amacıyla güven sağlamak için İran yönetiminin, UAEA ile ek protokolü imzalamaya ve protokolün onaylanması sürecini başlatmaya karar verdiği, ayrıca iyi niyetini göstermek amacıyla protokolün onaylanması sürecini hızlandırmak için ajans ile işbirliği yapacağı belirtilen bildiride, İran'ın nükleer silahların yayılmasını önleme anlayışı kapsamında barışçıl amaçlı nükleer enerji geliştirme hakkına sahip olmasına rağmen, gönüllü olarak uranyum zenginleştirme çalışmalarını ve UAEA tarafından tanımlandığı gibi işleme faaliyetlerini durdurmayı kabul ettiği vurgulandı. 
     Bildiride, İngiltere, Fransa ve Almanya dışişleri bakanlarının İran hükümetinin kararlarından memnun olduğu ve İran makamlarını, hükümetlerinin, İran'ın Nükleer Silahların Yayılmasını Önleme Anlaşması NPT kapsamında nükleer enerjiyi barışçıl olarak kullanma hakkına sahip olduğunu onayladıkları, ek protokolün İran'ın bağımsızlığı, ulusal onuru ve güvenliğine zarar vermeyi amaçlamadığı konusunda bilgilendirdikleri belirtildi. 
     İngiltere, Almanya ve Fransa dahil olmak üzere uluslararası toplumun kaygılarının tam olarak giderilmesi halinde, İran'ın modern teknolojiyi daha kolay elde etmesinin beklenebileceği ifade edilen bildiride, 3 ülkenin BM hedeflerine uygun olarak Ortadoğu'nun nükleer silahlardan arındırılmış bir bölge olması dahil, bölgede istikrar ve güvenliği sağlamak için İran ile işbirliği yapacağı kaydedildi. 
     
     AB DIŞİŞLERİ BAKANLARI PROTESTO EDİLDİ 
     Bu arada, 3 bakan ve İranlı yetkililer arasındaki görüşmelerin yapıldığı başkentin kuzeyindeki Sadabad Sarayı dışında, yaklaşık 100 kadar gösterici, AB dışişleri bakanlarını protesto etti. 
     Göstericiler, 3 bakanın evlerine dönmesi çağrısı yapan afişler ve üzerinde Davud Yıldızı bulunan bakanların fotoğraflarını taşıdılar. 
     
</TEXT>
</DOC>
