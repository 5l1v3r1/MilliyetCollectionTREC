<DOC>
<DOCNO> 152768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun05.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı ve Iraklı yetkililer, altyapının onarımını tartışıyor... 
</HEADLINE>
<TEXT>

     Amerikalı yetkililerle Irak'taki devrik hükümetin görevlileri, başkent Bağdat'ta su, kanalizasyon ve elektrik gibi altyapı sistemlerinin onarımını tartışıyor. 
     Emekli General Jay Garner'ın yönetimindeki Yeniden İmar ve İnsani Yardım Ofisi'nde görevli Avustralyalı yetkili Keith Schollum, gazetecilere yaptığı açıklamada, Irak'ın yeniden inşasını denetleyecek Amerikan sivil yönetiminde koordinasyonu üstlenen Barbara Bodine'nin, Saddam Hüseyin hükümetinde Bağdat belediye başkanı yardımcısı olan, teknik hizmetlerle idareden sorumlu iki Iraklı yetkiliyle görüştüğünü söyledi. 
     Irak'ta altyapı sistemlerinin kontrol altına alınması gerektiğini belirten Schollum, ''İlk kez Iraklı yetkililerle görüşme fırsatı yakaladık. Bu insanlar, kentin işleyişini sağlayan kişiler. Yardım amacıyla ne yapabileceğimizi görmemiz açısından birlikte çalışıyoruz'' dedi. 
     Keith Schollum, Yeniden İmar ve İnsani Yardım Ofisi'nin dün bazı belediye çalışanlarına dolarla ödeme yaptığını belirterek, görevlilerin, yarına kadar kentte biriken büyük çöp yığınlarını temizlemeye başlamasını umduklarını kaydetti. 
     Amerikalı yetkililerin, kendisini Bağdat belediye başkanı ilan eden Muhammed Muhsin Zübeydi ile görüşmemesi dikkati çekti. 
     





</TEXT>
</DOC>
