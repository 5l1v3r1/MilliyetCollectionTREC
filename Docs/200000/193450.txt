<DOC>
<DOCNO> 193450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun07.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
11 milyon dolarlık iç çamaşırını kim satın alacak 
</HEADLINE>
<TEXT>

     ABD'nin ünlü iç giyim firması Victoria's Secret mağazasınca satışa sunulan 11 milyon dolar etiketli, değerli taşlarla bezeli iç çamaşırını kimin satın alacağı merakla bekleniyor. 
     ABD'nin seksi iç çamaşırları üreten ve bunları birbirinden güzel mankenlerle tanıtarak isim yapan iç çamaşırı firmasının, 19 Kasım'daki defilesinde tanıtacağı modeller arasında yer alan fantezi iç çamaşırını ünlü manken Heidi Klum sunacak. 
     Ünlü kuyumcu Mouawad tarafından 2809 değerli taş kullanılarak hazırlanan iç çamaşında ayrıca 70 karatlık bir elmas bulunuyor. İç çamaşırı firmasının merakla beklenen yeni modellerini sunacağı defile, Amerikan CBS televizyonundan da naklen yayınlanacak. Defileyi her yıl olduğu gibi 10 milyondan fazla kişinin izlemesi bekleniyor. Bu arada, Amerikalı kadınların modellere benzemek ve satın aldıkları iç çamaşırlarının üzerlerinde mankenlerdeki gibi durmalarını sağlamak için uğraşları kara mizah konusu olmaya devam ediyor. 
     Genç ve orta yaşlı Amerikalı kadınlarda zayıflamak için yaygın olan bulemia hastalığına dikkat çeken bir grup sanatçı, bir web sitesi kurarak, Victoria's Secret iç çamaşırlarının Amerikalı kadınları ne hale getirdiğini kara mizah yoluyla anlatmaya başladılar www.whatisvictoriassecret.com . 
     ABD'de bazı kadınların bulemia alışkanlıklarını lokanta ve barlarda da sürdürmeleri birçok müşterinin şikayetine yol açıyor. 
     
</TEXT>
</DOC>
