<DOC>
<DOCNO> 189983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur20.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan, Cem Uzan'ın "maç arası reklam" konuşmalarına dava 
</HEADLINE>
<TEXT>

     Başbakan Recep Tayyip Erdoğan, Star TV'de yayınlanan Şampiyonlar Ligi maçları öncesi ve devre arasında yaptığı konuşmalarda kişilik haklarına ağır saldırıda bulunduğu iddiasıyla, GP Genel Başkanı Cem Uzan hakkında, ''hakaret'' suçundan dava açılması istemiyle Ankara Cumhuriyet Başsavcılığı'na suç duyurusunda bulundu. 
     Erdoğan'ın avukatı Fatih Şahin'in Basın Savcılığı'na verdiği suç duyurusu dilekçesinde, Uzan'ın, Star TV'de Galatasaray ve Beşiktaş futbol takımlarının Şampiyonlar Ligi maçları başlamadan az evvel ve devre arasında iki kez yayınlanan bir konuşma yaptığı hatırlatıldı. Dilekçede, Cem Uzan'ın konuşmalarının yayınları takip eden günlerde Star Gazetesi'nde yer aldığı kaydedildi. 
     Konuşmaların, Erdoğan'ın kişilik haklarını zedeleyici, şeref ve haysiyetini ihlal eden bir içerikte olduğu savunulan dilekçede, ayrıca hakaret ve iftira içerdikleri, haksız ve gerçekdışı oldukları ifade edildi. 
     Uzan'ın konuşmalarında, İmar Bankası, ÇEAŞ ve KEPEZ Elektrik firmalarıyla ilgili gelişmelere de değindiği anlatılan dilekçede, Bankacılık Düzenleme ve Denetleme Kurumu'nca BDDK İmar Bankası'nın bankacılık işlemleri yapma ve mevduat kabul etme izninin kaldırılmasının, bu yayınlarla çarpıtılarak, Erdoğan'ın kişisel tercihi ve tasarrufu şeklinde kamuoyuna sunulduğu, böylece halkın yanlış bilgilendirildiği belirtildi. 
     
     ''...EN BÜYÜK HAKARET'' 
     Dilekçede, ÇEAŞ ve Kepez Elektrik'in imtiyaz sözleşmelerinin feshedilmesinin de Uzan tarafından kişisel husumet olarak gösterildiği, bu iddiayı destekleyecek en ufak bir emare olmadığı ifade edilerek, şu görüşlere yer verildi 
     ''İftira boyutuna ulaşan bu iddianın milyonların önünde dile getirilmesi, kamuoyunun yanlış bilgilenmesine ve yönlendirilmesine sebebiyet verdiği gibi, aynı zamanda bir hükümet başkanına yapılabilecek en büyük hakarettir. 
     Yayınlanan konuşmalarla 59. Türkiye Cumhuriyeti Hükümeti Başbakanı Recep Tayyip Erdoğan'ın devlet ve iktidar gücünü kullanarak kanunsuzca ve adaletsizce Cem Uzan'a, ailesine ve şirketlerine saldırdığı iddia edilmektedir. Hiçbir dayanağı ve kaynağı olmayan, maddi gerçeklikten uzak, haksız ve gerçeğe aykırı bu ithamlarla Başbakan Erdoğan'ın kişilik hakları zedelendiği gibi halkımız da yanlış bilgilendirilmekte ve Başbakan Erdoğan'ın toplum nazarındaki saygınlığı yok edilmek istenmektedir.'' Dilekçede, GP Genel Başkanı Uzan, Star TV Genel Müdürü Mustafa Koşma, Star TV Sorumlu Müdürü Pelin Törfalp ile Star Gazetesi Sorumlu Müdürü Ramadan Sezer hakkında, Türk Ceza Kanunu'nun TCK ''hakaret'' hükmünü içeren 480 ve ''resmi sıfatlılara işlenen cürümler-cezayı artıran hal'' başlıklı 273. maddeleri uyarınca soruşturma yapılarak, dava açılması istendi. 
     Başbakan Erdoğan, avukatı Fatih Şahin aracılığıyla, GP Genel Başkanı Cem Uzan aleyhine, Star TV'de Şampiyonlar Ligi maçları öncesi ve devre arasında yaptığı konuşmalar dolayısıyla 50'şer milyar liralık 2 ayrı manevi tazminat davası açmıştı. Ankara 22. Asliye Hukuk Mahkemesi, Erdoğan'ın avukatının yaptığı başvuru üzerine, Uzan'ın konuşmalarının ihtiyati tedbir yoluyla önlenmesine karar vermişti. 
     
</TEXT>
</DOC>
