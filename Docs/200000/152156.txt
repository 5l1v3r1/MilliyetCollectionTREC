<DOC>
<DOCNO> 152156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo32.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray taraftarlarına yeni kredi kartı... 
</HEADLINE>
<TEXT>

     Galatasaray Kulübü, taraftarlara sunulmak üzere Vakıfbank ile ''Galatasaray Kredi Kartı'' anlaşması yaptı. 
     Kulüp Başkanı Özhan Canaydın ile Vakıfbank Genel Müdürü A. Ahmet Kaçar arasında Florya Metin Oktay Tesisleri'nde gerçekleştirilen toplantıda medyaya tanıtılan kredi kartının sarı-kırmızılı kulübe maddi katkıda bulunacağı açıklandı. 
     Başkan Canaydın, taraftarlardan bu kredi kartından almalarını isteyerek, ''Bu kartı hepimiz kullanacağız. Hem kulübümüze hem de bankaya, yararlı bir anlaşma oldu'' dedi. 
     Vakıfbank Genel Müdürü A. Ahmet Kaçar da normal bir kredi kartının tüm olanaklarına Galatasaray kredi kartı kullananların da sahip olacağını belirterek, ''Bu kredi kartından alan taraftarlar taksitlendirme imkanına da sahip olacaklar. Ayrıca en uygun faizli kredi kartını da almış olacaklar. Kulübe de belli bir oranda katkı sağlayacaklar'' diye konuştu. 
     Daha sonra kulüp başkanı Canaydın, futbolcular için hazırlanan kredi kartlarını, tek tek oyunculara verdi. Teknik Direktör Fatih Terim'e de kredi kartını veren Canaydın, futbolculardan bol bol harcama yapmalarını istedi. 
     Futbolcuların bazılarının kredi kartını alırken Canaydın'ın elini öptükleri görüldü. 
     





</TEXT>
</DOC>
