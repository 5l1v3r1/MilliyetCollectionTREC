<DOC>
<DOCNO> 164581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun08.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 5 Balkan ülkesine üye olabilecekleri mesajı verdi 
</HEADLINE>
<TEXT>

     AB Dönem Başkanı Yunanistan Başbakanı Kostas Simitis, 5 Batı Balkan ülkesiyle yaptıkları zirvenin amacının, ''bu ülkelere kriterleri karşılamaları durumunda bir gün AB üyesi olabilecekleri'' mesajını vermek olduğunu söyledi. 
     Simitis, Halkidiki yarımadasında yapılan AB-Batı Balkan ülkeleri zirvesinin sonunda düzenlenen basın toplantısında, Bosna-Hersek, Hırvatistan, Makedonya, Sırbistan-Karadağ ve Arnavutluk'un gelecekte AB üyesi olması gerektiği görüşünde olduklarını kaydetti. 
     Bölgenin kalkınması için 200 milyon euroyu aşan bir mali yardım kararı aldıklarını söyleyen Simitis, bu ülkeleri AB ailesi içinde görme arzularını dile getirdi. 
     AB Ortak Dış Politika ve Güvenlik Yüksek Temsilcisi Javier Solana da, basın toplantısında yaptığı konuşmada, zirvenin bu sonuçlarının yanı sıra memnuniyet verici bir gelişme daha olduğunu söyleyerek, Sırbistan-Karadağ ile Bosna-Hersek'in sorunlarını çözmeye yönelik olarak kısa bir süre içinde diyalog başlatma kararı aldıklarını açıkladı. 
     Basın toplantısına katılan 5 Batı Balkan ülkesinin liderleri de Birliğin kendilerine ilişkin aldığı kararlardan duydukları memnuniyeti dile getirerek, AB üyesi olma ve bunun için gerekli kriterleri yerine getirme kararlılıklarını ifade ettiler. 
     Bu arada Başbakan Recep Tayyip Erdoğan, diğer liderlerle birlikte tekneyle Halkidiki yarımadasında yer alan Ortodoks Hıristiyanlığın kutsal merkezlerinden Aynaroz'u ziyaret edecek. Erdoğan, daha sonra Selanik'e geçerek, Atatürk'ün doğduğu evi gezecek ve bazı kabuller yapacak. 
     
</TEXT>
</DOC>
