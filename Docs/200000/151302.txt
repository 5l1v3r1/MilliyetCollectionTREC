<DOC>
<DOCNO> 151302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun08.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BM mercek altında... İşte cevap arayan sorular... 
</HEADLINE>
<TEXT>

     Irak'ın yeniden inşası ve petrol karşılığı gıda programının geleceği tartışmaya açılırken, BM'nin konuyla ilgili olarak şimdiye kadar yürüttüğü uygulamalar da mercek altına alındı. 
     Konuyla ilgili olarak ''demokrasi ve diktatörlük'' konulu bir kitap yazmakta olan Wall Street Journal'in WSJ dış muhabirlerinden Claudia Rosett konuyu ayrıntılı biçimde irdelerken çok çarpıcı noktalara dikkat çekti. 
     Kitapta yer alan iddiaya göre, BM Genel Sekreteri Kofi Annan petrol karşılığı gıda programında değişiklik planlıyor. Bu sayede BM'ye, Irak'ın onarımında merkezi rol vermek mümkün olacak. Ancak kitaba göre, ''plan içindeki işlemler şimdiye kadar hep gizlilik içinde yürütüldü''. Bu bağlamda ortaya konan ve cevapları alınamayan sorulardan bazıları şunlar 
     -Otomotiv sanayiinde öncü olmadıkları halde neden Rusya ve Suriye gibi ülkeler Irak'a Japon malı araba satışında tercih edildiler 
     -Gıda sanayii çok gelişmiş pek çok ülke dururken, neden süt tozu Suriye, S.Arabistan ve Libya gibi ülkelerden alındı 
     Bunun yanı sıra BM belgelerinden, geçen 19 Kasım'da Rusya'ya verilen bir ihalenin ne olduğunu bile anlamak mümkün değil. Resmi belgelerde adı geçen ihaleden sadece ''projenin yeniden canlandırılması için gerekli mallar'' diye söz ediliyor. Belgede, ne olduğu anlaşılamayan malı verecek olan Rus firmalarının hangileri olduğunu açıklamayan BM, yapılacak ödemenin miktarını da gizli tutuyor. 
     Kitapta yer alan bir başka iddia da, yapılan harcamaların hesabını ilgisiz devletlerin denetlediğiyle ilgili. Üyeleri rotasyon usulüyle atanan denetleme komisyonunun şimdiki üyelerinden biri Fransa diğerleri ise, Irak ile fazla ilgisi bulunmayan Güney Afrika Cumhuriyeti ve Filipinler. 
     Irak'ın sattığı petrolün yüzde 25'ine el koyarak bunu Kuveyt'in işgalinden zarar görenlere ödeyen BM Tazminatlar Komisyonu'nun üyelerinin, Annan tarafından ''gizli bir listeden'' atandığı da ortaya çıktı. 
     Söz konusu komisyon şimdiye kadar 17.5 milyar dolar tazminat dağıttı. 26.2 milyar dolar tutarındaki tazminatın dağıtılması da karara bağlandı. Ancak tazminat miktarlarının hangi kriterler gözönünde tutularak belirlendiği bilinmiyor. Komisyon üyeleri ise, kamuya açık olmayan gizli bir listedeki isimler arasından atanıyor. Bu arada kendilerine tazminat verilecek özel kişilerin kimlikleri de saklı tutuluyor. 
     Güvenlik Konseyi, savaşın başlamasıyla askıya alınan petrol karşılığı gıda programını, kabul ettiği bir karar tasarısıyla geçici olarak 12 Mayıs'a kadar uzatmıştı. Konseyin bu tarihten önce programın geleceği hakkında bir karar alması gerekiyor. 
     





</TEXT>
</DOC>
