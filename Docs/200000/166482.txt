<DOC>
<DOCNO> 166482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/dunya/dun01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'de Filistin bayrağı 
</HEADLINE>
<TEXT>

Silahlı Filistinli grupların ateşkes ilanından sonra İsrail birlikleri de Gazze'nin kuzeyinden çekildi, barış için umutlar arttı 
     DIŞ HABERLER SERVİSİ 

     ABD'nin Ortadoğu sorununun çözümü için sponsorluğunu yaptığı "Yol Haritası"nda dün ilk adım uygulamaya sokulurken, kalıcı barış umutları da arttı. 
     Silahlı Filistin gruplarının İsrail'e karşı 3 ay süreyle saldırı yapılmayacağına dair bir ateşkes anlaşması yapmasının ardından İsrail askerleri de, 3 yıla yakın bir süredir işgal altında tuttukları Gazze Şeridi'nin kuzeyindeki Filistin topraklarından çekildi. 
     İsrail ordusu, Gazze'nin kuzeyindeki Beyt Hanun'dan çekildiğini ve bölgenin denetiminin Filistin Yönetimi'ne devredildiğini duyurdu. İsrail tankları, ikinci Filistin İntifadası'nın başladığı Eylül 2000'den bu yana İsrail askerleri ve Yahudi yerleşimciler dışındakilere kapalı olan anayoldan çekilirken, buldozerler kum ve çimento barikatlarını kaldırdı. Böylelikle Gazze Şeridi'ni kuzeyden güneye geçen ve ekonomik hayatta önemli rolü olan ana otoyolun büyük bölümünün denetimi de Filistinlilere geçti. 
     İsrail'in çekilmesi üzerine Gazze polisi, otoyol üzerinde kurulan bir ileri karakola Filistin bayrağı çekti. 
     İsrail ordusu, Mısır ile Gazze Şeridi arasındaki Refah geçiş noktasında bulunan otobüs terminalinin doğu bölümünün denetimini de Filistinlilere bıraktı. İsrail birlikleri, Batı Şeria'nın Beytüllahim kentinden ise yarın çekilecek. 
     
     Ateşkesi ilan ettiler 
     Filistin bağımsızlık akımının belkemiği olarak nitelenen ve lider Yaser Arafat'ın örgütü olan El Fetih, Filistin Demokratik Kurtuluş Cephesi, intihar saldırılarında başı çeken HAMAS ve radikal İslami Cihad'la birlikte önceki gün İsrail'e karşı 3 aylık ateşkes ilan etti. 
     El Fetih'e bağlı El Aksa Şehitleri Tugayları adına bir grup, "ateşkese inanmadıklarını" duyurmalarından sonra örgüt, dün ateşkese "şartlı evet" diyerek duruma açıklık getirdi. Örgüt, Gazze'de yayımladığı bildiride, El Fetih'in tutumuna uyma ve İsrail karşıtı saldırılara şartlı olarak son verme taahhüdünde bulundu. 
     

</TEXT>
</DOC>
