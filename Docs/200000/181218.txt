<DOC>
<DOCNO> 181218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun11.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur... Yeni Sars vakası şüphesi korkuttu... 
</HEADLINE>
<TEXT>

     Dünya Sağlık Örgütü DSÖ , Singapur'da Akut Solunum Yetmezliği SARS şüphesiyle yapılan test sonucu pozitif çıkan kişinin ateşinin düşmesi nedeniyle vakanın henüz ölümcül virüsün yeniden ortaya çıktığı şeklinde değerlendirilmediğini bildirdi. 
     DSÖ'nün Batı Pasifik bölgesi yetkililerinden Peter Cordingley, yaptığı açıklamada, bu aşamada Singapur'daki vakayı şüpheli gördüklerini, hastanın ateşinin inmesi nedeniyle bunu olası bir SARS vakası olarak düşünmediklerini söyledi. 
     Bu arada, Singapur Sağlık Bakanlığı da, ilk test sonuçları pozitif çıkan hastayla ilgili ikinci laboratuvar tetkiklerinin sonuçlarının beklendiğini bildirdi. 
     Çin'in güneyinde geçen yıl sonunda ilk kez tespit edildikten sonra seyahat yoluyla 30 ülkeye yayılan SARS dünya çapında 8500 kişiye bulaştı. SARS dünya çapında 800'den fazla kişinin ölümüne yol açtı. 
     Dünya Sağlık Örgütü DSÖ , salgının dünya çapında 5 Temmuz'da kontrol altına alındığını bildirmişti. 
     
</TEXT>
</DOC>
