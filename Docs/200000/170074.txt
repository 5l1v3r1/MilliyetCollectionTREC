<DOC>
<DOCNO> 170074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur25.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur yeniden yapılandırılıyor... 
</HEADLINE>
<TEXT>

     TBMM Plan ve Bütçe Komisyonu'nda, BAĞ-KUR'un yeniden yapılandırılmasını öngören tasarının görüşmeleri devam ediyor. CHP milletvekillerinin katılmadığı toplantıda, AK Parti Samsun Milletvekili Musa Uzunkaya, tasarıyı protesto ederek, Komisyon'u terk etti. 
     Tasarı, görüşülürken, AK Parti Ağrı Milletvekili Melik Özmen muhalefet sıralarına oturdu. Özmen ile Isparta Milletvekili Murat Emin Bilgiç ve Samsun Milletvekili Musa Uzunkaya maddeler üzerinde söz alarak, değişiklik önergesi verdiler. Toplantıya katılan Maliye Bakanlığı ve Devlet Personel Başkanlığı temsilcilerinin de sık sık itirazda bulunması Komisyon'da gergin bir ortamın oluşmasına neden oldu. 
     Sigortalılığın başlangıç ve bitişini düzenleyen 15. madde görüşülürken, Uzunkaya, maddenin hızla okunduğunu ve bazı yerlerini kaçırdığını söyledi. Tasarıların hizmet verilen vatandaştan çok personeli korumaya dönük olduğunu iddia eden Uzunkaya, ''yanlış bulduğum bir tasarıya oy vermem. Buyurun çalışın'' diyerek salonu terk etti. 
     
</TEXT>
</DOC>
