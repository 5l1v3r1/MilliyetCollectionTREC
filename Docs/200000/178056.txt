<DOC>
<DOCNO> 178056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur11.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımlar imitasyon, hediyeler 8 ayar... 
</HEADLINE>
<TEXT>

     Altın fiyatlarının yüksekliği, kapkaççı korkusu, takı düşkünü kadınları imitasyon ürünlere yöneltti. 
     Gerçeğinden ayırt edilemeyen imitasyon bilezikler 3-4 milyon liraya satılırken, 1 milyar liralık setin imitasyonuna 50 milyona sahip olunuyor. Kuyumcular da, düğün takıları için 25-40 milyon liraya satılan 8 ayar altın bilezik üretmeye başladı. 
     Bursa'nın Atatürk Caddesi'nde 15 yıldır imitasyon ürünler satan Aslı Bijuteri'nin sahibi Şefik Karaabalı, daha önce de 10 yıl kuyumculuk yapmış... Bursa Kuyumcular Odası üyesi olan Karaabalı, imitasyon satışından daha memnun olduğunu söyledi. 
     Kadınların takıya çok önem verdiklerini, önceleri takı alırken altını tercih ettiklerini belirten Karaabalı, altının pahalı oluşunun, her yıl ürün modellerinin değişmesi kapkaççı korkusunun kadınları imitasyona yönelttiğini anlattı. 
     Karaabalı, 250 milyon lira değerindeki 22 ayar bileziği aratmayacak imitasyon bileziğin fiyatının 3-4 milyon lira olduğunu, 1 milyar liralık ''set''in imitasyonunun ise 50 milyon liraya satıldığını bildirdi. 
     Müşterilerinin daha çok ''orta direk'' olarak adlandırılan kesim olduğunu, ancak bunun zengin kadınların imitasyon almadığı anlamına gelmemesi gerektiğini belirten Karaabalı, şunları söyledi 
     ''Altının hakikisini takan kadın çok azaldı. Çünkü bijuterilerde hem kadınların beğenisini karşılayacak modeller daha fazla hem ucuz hem de özenli kullanılırsa en az 2 yıl görünümünü koruyor. En iyi müşterilerim düğün, sünnet gibi özel günlere davetli kadınlar. Ele güne karşı mahçup olmayayım diye davetlerden önce gelip çok sayıda bilezik ya da set alan müşterilerim var. Ayrıca kız kaçırma olaylarından sonra da altın takacak kadar maddi gücüm yok diyerek imitasyon alıp hem kız tarafına hem de çevreye karşı durumu idare etmeye çalışan erkek aileleri de geliyor.'' 
     
     8 AYAR BİLEZİK İMİTASYONA KARŞI 
     Kuyumcular ise altın almaya gücü yetmeyenler için 8 ayar bilezik satmaya başladılar. Bursa Kapalıçarşı'daki Kuyumcular Bedesteni'nde bulunan dükkanlarda 22 ayarı 150-200, 14 ayarı 100-120 milyon lira arasında alıcı bulan bir bileziğin 8 ayarını 25-40 milyon lira arasındaki bir fiyattan almak mümkün. 
     Kuyumcular, 8 ayar bilezikleri açıkta sergilemezken, sadece isteyen müşterilerine gösterdiklerini kaydettiler. Vatandaşların genellikle en düşük ayar olarak 14 ayarı bildiklerini anlatan kuyumcular, ''Hediyelik bilezik almaya gelip de fiyatı pahalı bulanlara 8 ayarı öneriyoruz. Vatandaşlar da bu fiyata altın bilezik bulunca, pazarlık bile yapmadan 8 ayar bileziği alıp gidiyor'' dediler. 
     
</TEXT>
</DOC>
