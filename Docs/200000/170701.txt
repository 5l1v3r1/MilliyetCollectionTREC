<DOC>
<DOCNO> 170701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun15.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Girne'de yemek yiyen Rum, Rum gazeteciyi dövdü 
</HEADLINE>
<TEXT>

     Girne Limanı'nda dün ailesiyle birlikte yemek yiyen bir Rum, fotoğraflarını çeken Bambos Vasilis isimli Rum foto muhabirini dövdü. 
     Simerini gazetesi, manşetten verdiği haberde, foto muhabiri Bambos Vasilis'in dün öğleden sonra Girne Limanı'ndan görüntü alırken, ismini belirtmediği bir Rum'un saldırısına uğrayıp yaralandığını yazdı. 
     Habere göre, bu muhabir görüntü alırken, söz konusu Rum ailesiyle limanda balık yiyordu. Görüntülendiğini fark eden Rum, muhabirden filmi istedi ve bu yüzden çıkan tartışmada muhabiri dövdü. 
     Rum gazetecinin bazı Türklerin yardımıyla Rum tarafına geçtiği ve olayı Rum polisine şikayet ettiği belirtildi. 
     Olayı yorumlayan Rum yönetimi savunma bakanı Kiriakos Mavronikolas, ''Gazetecinin değil, ailesiyle balık yiyen Rum'un, 'Türk istilası gününde' Girne'de olmaktan utanç duyması gerektiğini'' söyledi. 
     
</TEXT>
</DOC>
