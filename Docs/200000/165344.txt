<DOC>
<DOCNO> 165344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun19.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da müstehcen dondurma reklamına tepki... 
</HEADLINE>
<TEXT>

     Hollanda'nın Lahey kenti yakınlarındaki sahil kasabalarından Katwijk'te, çıplak iki erkek poposunun yer aldığı dondurma reklamının afişleri, müstehcen olduğu gerekçesiyle belediyenin talimatıyla kaldırıldı. 
     Belediye, Ola firmasının Magnum serisine ait dondurma reklamında yer alan resimlerin, halkın dini duygularını rencide edici bulunduğunu ve bu yönde şikayetler geldiğini bildirerek, afişleri asan şirketten, bunları kaldırmasını istedi. 
     Reklam şirketi ile belediye arasında yapılan görüşmede, şirket, reklam afişlerinin belediye sınırları içinden kaldırılmasını kabul etti. 
     
     İNTERNETE KADINLARIN İLGİSİ ARTTI 
     Hollanda'da internette surf yapan kadınların sayısı, son yıllarda artarak erkeklerle hemen hemen eşit düzeye geldi. 
     Nielsen Netratings adlı büro tarafından yapılan araştırmaya göre, Mayıs ayı itibarıyla internette surf yapanların yüzde 42.2'sini kadınlar oluşturdu. 
     Kadınlar, internette daha çok sağlık, moda ve hediyelik eşya gibi siteleri ziyaret ediyorlar. 
     Hollandalı kadınlar, internet kullanma açısından, AB üyesi ülkeler arasında İsveç ve İngiltere'den sonra üçüncü sırada yer alıyor. Büroya göre, en az interneti yüzde 37'lik oranla İtalyan kadınları kullanıyor. 
     
</TEXT>
</DOC>
