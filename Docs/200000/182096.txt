<DOC>
<DOCNO> 182096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Arafat'ın hakkında BM'de görüş bildirecek 
</HEADLINE>
<TEXT>

     Türkiye, Filistin lideri Yaser Arafat'ın sürgüne gönderilmesi konusunda BM'de görüş bildirecek. 
     BM Güvenlik Konseyi'nde Arap ülkeleri ve Bağlantısızlar Hareketi'nin isteği üzerine Ortadoğu konusunda dün yapılan toplantının ardından, Pazartesi günü açık bir toplantı yapılması kararlaştırıldı. 
     Türkiye, Güvenlik Konseyi'nde yapılacak açık toplantıda Filistin yönetiminin seçilmiş devlet başkanının sınır dışı edilmesi kararının bölgede yaratacağı olumsuz etkiye dikkat çekecek. 
     Filistin'in BM Temsilcisi Nasır El Kidva'nın dün sunduğu karar tasarısının ardından yapılacak açık toplantıda, çok sayıda ülkenin konuşmacı olarak katılımda bulunmak istediği belirtiliyor. 
     Filistin'in BM Temsilcisi'nin sunduğu karar tasarısında, Ortadoğu'daki ''trajik olaylardan duyulan kaygı'' ifade edilerek, İsrail'in, Filistin yönetiminin seçilmiş devlet başkanının sınır dışı edilmesi kararı ile onun güvenliğine karşı herhangi bir tehdit oluşturabilecek davranışlardan vazgeçmesi isteniyordu. 
     İsrail güvenlik kabinesinin önceki günkü toplantısında, ''daha sonra kararlaştırılacak bir şekilde Arafat'tan kurtulunması'' kararı alınmıştı. 
     BM Genel Sekreteri Kofi Annan da Arafat'ın sürgüne gönderilmesinin ihtiyatsızlık olacağını söylemişti. 
     
</TEXT>
</DOC>
