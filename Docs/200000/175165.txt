<DOC>
<DOCNO> 175165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/yas03.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Ağustos'u bilmek yetmedi 
</HEADLINE>
<TEXT>

   Büyük Marmara depreminin öncü sinyallerini 36 saat önceden saptadığı iddia edilen merkez, gerekli sistem kurulamadığı için kapatılıyor... 
      METİN FERAH Bolu DHA 
   
   Afet İşleri Genel Müdürlüğü ile Alman Doğal Afetleri Araştırma Enstitüsü'nün ortaklığıyla Bolu'da kurulan merkez de maddi olanaksızlığın kurbanı oldu. 
   Mudurnu Taşkesti'de 1984'te kurulan, 17 Ağustos depremiyle ilgili sinyalleri 36 saat önceden verdiği iddia edilen Türk - Alman Deprem Araştırmaları Proje Evi, on - line sistem kurulmaması nedeniyle kapatılıyor. Yetkililer, merkezde on - line sistem olmadığı için, saptanan ölçüm verilerine anında ulaşılamadığını, bu nedenle de bugüne kadar cihazlardaki verileri düzensiz aralıklarla Ankara'dan gelen uzmanların incelediğini kaydetti. 
   
   'Alarm verebilirdik' 
   Afet İşleri'ne bağlı Deprem Araştırma Dairesi ile Alman entitüsü, 1400 kilometrelik Kuzey Anadolu Fayı'nın 35 kilometrelik Abant - Akyazı segmentinde, deprem öncesi bilgilendirme ihtimali en yüksek olan metodu belirlemek için 1984'ten beri 14 ayrı metotta çalışmalar yaptı. 
   Ancak çalışmaların Güney Marmara Bölgesi'ne kaydırılması ve on - line sistem olmaması nedeniyle Taşkesti'deki merkez tasfiye edilmeye başlandı. Afet İşleri Genel Müdürlüğü'nden Jeofizik Mühendisi Süha Güney ise, merkezin kapatılması ile depremi önceden haber verebilecek şansın yok edildiğini belirtti. Güney, "Bu merkez, 17 Ağustos'tan 36 saat önce depremi işaret eden ciddi sapmaları belirlemiş. On - line sistem olmadığı için verileri depremden sonra gördük. Bu sistem olsaydı, en azından bu büyük deprem öncesi alarm verilebilirdi" dedi. 
   
   
</TEXT>
</DOC>
