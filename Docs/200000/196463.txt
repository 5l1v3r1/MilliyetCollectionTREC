<DOC>
<DOCNO> 196463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/guncel/gun03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bombacıların cesedi bizde' 
</HEADLINE>
<TEXT>

   Saldırıların ardından toplanan ceset parçalarını birleştirerek kimlik tespiti yapan Adli Tıp Kurumu'nun elinde sadece iki bombacının cesedi kaldı 
      AYŞEGÜL AYDOĞAN İstanbul 
   
   İki sinagoga yönelik bombalı saldırıların ardından Türkiye, yeni bir terör eylemiyle ve adli soruşturma süreciyle de tanıştı. Bombacı eylemciler de dahil olmak üzere hayatını kaybedenlerin çoğunun bedeni parçalanarak tanınmaz hale geldi. Zor olan kimlik belirleme işini, oldukça kısa sürede Adli Tıp Kurumu uzmanları başardı. Cesetlerin organ ve doku parçalarının bir araya getirilmesi, 8 saat gibi bir sürede tamamlandı. Tüm bunlar, Diyarbakır'da meydana gelen uçak kazası sonrasında kurulan 'Toplu ölüm olaylarında kimliklendirme ve ölü muayene ekibi'nin işiydi. 
   İki günde 23 kişinin kimliğini belirleyen Adli Tıp Kurumu'nun Başkanı Dr. Keramettin Kurt, yaptıkları çalışmayla ilgili olarak şu bilgileri verdi 
   
   'Sahipsiz bir kol vardı' 
   "2'si diş hekimi olmak üzere 10 doktor, sağlık personeli ve teknisyenlerden oluşan ekibimiz, cumartesiyi pazara bağlayan gece yarısı işlerini bitirmişti. DNA testleriyle sonuca ulaştık. Hayal edemeyeceğiniz kadar çok ceset parçası geldi. Bir tanesinde gövde belki 50 parçaya ayrılmış. El, kol bir tarafta. Bu kadar çalışma sonrasında ortada bir kol parçası kalmıştı. Üzerinde kartal başı şeklinde bir dövme vardı. Mevcut 22 cesedin hiçbirine uymuyordu. Önceki gün Çapa'dan bir haber geldi. Bir ceset orada unutulmuş. Ceset bize gönderildi, baktık ki kol o cesede ait." 
   Adli Diş Hekimi Elif Günçe de, "Yüzde, kafada herhangi ipucu verecek bir şey olmayan cesetler vardı. Onlarda dişten kimliği saptadık" dedi. Dr. Bülent Şam ise sadece kemikten ibaret olan ceset parçalarının bulunduğunu söyleyerek, bir cesedin cinsiyetini sadece bir leğen kemiğinden tespit ettiklerini anlattı. 
   
   'Bombacılar paramparçaydı' 
   Şam, "Bir cesedi de omurgasındaki farklılıktan, diğerini otopsi sırasında sağ böbreğinin daha aşağıda olmasından saptadık. Bu bilgiyi ailesinden almıştık" diye konuştu. Polisle koordineli çalıştıklarını anlatan Şam, sözlerini şöyle sürdürdü 
   "Çok parçalı, bombacı olduğunu tahmin ettiğimiz iki cesetten kriminal şubeye DNA örneği verdik. Beyoğlu'ndan çok parçalı gelen ceset için de 'Bunu araştırın, elinizdeki parçayla uyumluysa aradığınız kişi işte bu' dedik. Gerçekten de o çıktı. Şişli'den gelen şüpheli ceset için de aynı şeyi söyledik. Bütün cesetleri teslim ettik, sadece iki bombacı kaldı elimizde." 
   
   
   
</TEXT>
</DOC>
