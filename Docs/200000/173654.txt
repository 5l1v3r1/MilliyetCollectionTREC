<DOC>
<DOCNO> 173654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yazar/civaoglu.html </URL>
<DATE> 2003/08/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Bugün seçim olsa... 
</HEADLINE>
<TEXT>

   
   Biri ligin üst sıralarına çıkmak umudunda, diğeri ise ligden düşmemek çabasındaki futbol takımları gibiler. O nedenle araştırmanın tam rakamlarını vermiyorum. 
   Ancak genel çizgileri görmekte yarar var. 
   AKP grafiği çıkışını sürdürüyor. 
   Hem de yüzde 5'in üzerinde, ciddi bir oy tırmanışıyla... 
   Bugün genel seçim yapılsa, Anayasa'yı "rahat" değiştirecek oy çoğunluğunu bulur. 
   AKP'nin oyu kendisini en yakından izleyen CHP'den yüzde 250 dolaylarında fazla. 
   MGK'nın yeniden yapılandırılması, eve dönüş yasası gibi AB ile - netameli -uyum yasaları, IMF'nin ateşten gömleği, Irak krizini kucağında bulmak... Kısacası bir çetin süreçte hükümet etmek zorunluluğuna karşın, oylarını, 2002 seçimlerinin "sürprizi" GP'nin toplam oyları kadar artırmak önemlidir. 
   Analistler, think tank kuruluşları, üniversiteler için sosyal psikoloji dalı araştırma konusu bu... 
   "Neden AKP " sorusuna olduğu kadar "Türkiye nereye " sorusuna da cevap araştırılmış olacaktır. 
   
   Perşembenin gelişi 
   Daha Bülent Ecevit'in başbakanlığının ilk yılında, ABD uzmanlarının yaptığı bir araştırma, "2004 yılında din motifi egemen bir siyasi parti iktidara gelir" öngörüsünde bulunuyordu. 
   "İstihza" yani "ciddiye alınmayan gülümseyişle" karşılanmıştı bu öngörü. 
   Öyle ya... 
   Erbakan'ın partisi oy kanaması yapmıştı. 
   İslami siyaset, bütün dünyada gerileme sürecindeyken... Türkiye'de de İslami siyasetin tek partisi seçimden oy kayıpları ve küçülmüş bir milletvekili grubuyla çıkmışken, yani, içte ve dışta siyasi İslamın motorları teklemeye başlamışken bu 2004 öngörüsü olacak şey değildi. 
   ABD hayal içinde olabilirdi. 
   Üstelik 2004'e daha çok vardı. 
   Erbakan kafasındaki partinin de bileti kesilmiş gibiydi. 
   Oysa ABD'li uzmanlar, partinin değil, "siyasal demografik yapının" geleceğini okumuşlardı. 
   Şu ya da bu partilere dağılmış olan zihniyetin, 2004 yılında, iktidar çoğunluğuna erişeceğini görmüşlerdi. 
   2004 öngörüsü 2 yıl erken gerçekleşti. 
   Çünkü... 
   Ecevit'in 3'lü koalisyon hükümeti, seçimi 2 yıl önceye çekti. 
   Bu "takvim etkeninin" yanı sıra "Ecevit hükümetinin inanılmaz başarısızlığı" ise ikinci etkendir. 
   
   Alternatif yokluğu 
   Bugün seçim olsa sorusunun araştırmadaki rakamlarla yanıtı, AKP'yi alternatifsiz hale de getirmekte. 
   Ana muhalefet partisi, değil ilk seçimde iktidar adayları arasında yer almak... Bu araştırmaya göre oy kaybediyor. 
   Gerçi "kayıp oy oranı" bir araştırmanın ve - yanılma payları sayılacak yüzde 2 - 3 dolaylarındadır ama CHP, hep aynı oranda kalmış olsa bile iyi değil. 
   İktidardaki parti, en çetin ekonomik koşullarda ve savaşa teğet çizginin geriliminde oylarını artırmaktaysa... Ana muhalefet partisi o koşulları bile kendi aktifine geçiremiyorsa... Nasıl alternatif olmasından söz edebiliriz 
   Diğer bulgulara gelince... GP'nin ve MHP'nin oyları da CHP'ninki kadar gerilemiş. 
   Tırmanış, sadece - biraz - DYP'de. 
   Diğer önemliler ise yüzde sıfır virgüllerde. 
   
   Seçim provası 
   Böyle ortamlar tekin değildir. 
   Bir Anayasa yorumu denenerek, yerel seçimler 5 yıldan öne çekilirse ne olacak 
   Buraya bir "mim" konulmalı. 
   İktidarlar elleri en kuvvetli olduğu zamanlarda seçime giderler. 
   2004'te koşullar ne olacak bilinmez... Oysa bu sonbaharın ileri tarihlerinde yerel seçim, AKP'nin lehinde. 
   Üstelik yerel seçim ne kadar öne çekilebilirse, başta IMF'nin istekleri olmak üzere bir dizi zorlu gündem maddesi, oylar kullanıldıktan sonraya kalır. 
   AKP'de bir hukuk geçidi araştırıldığı yolunda duyumlar var. 
   Tutun ki olmadı. 
   Gene de AKP karşı partilerden protein almayı sürdürüyor. 
   ...... 
   1 VERSO Araştırması. Ağustos 2003. 
   Ve iki not 
   - MS'li okuyucularım kaygı duymamalılar. Bu hastalığın durdurulması bağlamında tıp dev adımlar attı. 
   - Pazar günkü yazımda, bir makaledeki verilerden referans olarak yararlandım. Ancak, bu, kitaptaki diğer makalelerle ve yazarıyla aynı değerlendirmeleri paylaşıyorum anlamına - kesinlikle - gelmez. G.C 
   
      
   
</TEXT>
</DOC>
