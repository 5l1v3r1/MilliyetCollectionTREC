<DOC>
<DOCNO> 170103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/guncel/gun20.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Dördüncü yangına anında müdahale      SON 10 GÜNDE çıkan üç ayrı yangında 100 hektarı aşkın orman arazisinin tahrip olduğu Bodrum’da, dün bir zeytinlikte çıkan yangın kısa sürede söndürüldü. Konacık beldesinde önceki gün yanan ormanlık alanın yanındaki zeytinlikte belirlenemeyen nedenle 14.00’te parlayan alevlere, bölgede nöbet tutan orman ekipleri anında müdahale etti. Alevler söndürülene kadar dört dekarlık alan tahrip oldu. 
     
Yanan alanlara imar izni vermeyeceğiz’      BODRUM YANGINININ ardından üç gün geçmesine rağmen Pedasa Yaylası ve Göktepe Dağı’nda halen yer yer parlamalar sürerken, Bodrum ve Konacık belediyeleri, yanan yerlerde imar izni vermeyeceklerini bildirdi. MHP’li Konacık Belediye Başkanı Hüseyin Kuru, sabotajda ısrarlı olduğunu vurgularken, CHP’li Bodrum Belediye Başkanı Mazlum Ağan da Pedasa Yaylası’nda çıkan yangının Yokuşbaşı’na kadar ulaştığını, söyledi. 
     
Basın cezaları hafifletiliyor...      HAZIRLANAN "Basın Kanunu Tasarı Taslağı"nda, dağıtımın engellenmemesi, toplatma ve basımda kullanılan makinelerin müsaderesi gibi yaptırımların kaldırılması ve basında para cezalarının indirilmesi öngörüldü. Taslak şu düzenlemeleri öngörüyor n Sorumlu müdürlerin T.C. vatandaşı olması zorunluluğu kaldırılacak. Para cezaları hapis cezasına çevrilemeyecek. Sorumluluk eser sahibinin olacak. Haber kaynağını açıklamama hakkı, yayın sahibi ve sorumlu müdürleri de kapsayacak. 
     

</TEXT>
</DOC>
