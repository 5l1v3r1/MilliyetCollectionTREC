<DOC>
<DOCNO> 187430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yasam/yas03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık soyadı gibi işi de çok zor .. 
</HEADLINE>
<TEXT>

   Cinsel taciz iddialarına rağmen Arnold Schwarzenegger, 38 milyar dolar borcu bulunan, ABD'nin en büyük eyaleti California'nın yeni valisi oldu 
      SEMA EMİROĞLU 
   
   Hollywood yıldızı, eski vücut geliştirme şampiyonu Arnold Schwarzenegger, tam 135 vali adayının arasından kolaylıkla sıyrılarak, ABD'nin en büyük eyaleti California'nın valisi oldu. 
   Yaklaşık 15 milyon seçmen, Demokrat Partili Vali Gray Davis'i, ekonomik politikalardaki başarısızlığı nedeniyle görevinden alırken, yerine seçilen California'nın yeni patronu Schwarzenegger, zaferini ilan ettiği konuşmada, "Halkın valisi olacağım. Sizi düş kırıklığına uğratmayacağım" dedi. 
   Seçimle ilgili oyların tamamı dün gece sayıldı. Oy dağılımında ise Demokrat Partili Vali Davis'in görevden alınmasını isteyenlerin oranı yüzde 55, Schwarzenegger'i vali koltuğunda görmek isteyenlerin oranı ise yüzde 48.4 olarak açıklandı. 
   
   Avusturya da sevindi 
   Seçimlere bir hafta kala ortaya atılan cinsel taciz iddialarının yıpratamadığı, dünyanın en büyük beşinci ekonomisine sahip California'nın yeni patronu olan Schwarzenegger'in, 15 - 25 Kasım arasında göreve gelmesi bekleniyor. Schwarzenegger'in başarısı, anavatanı Avusturya'da da sevinç yarattı. 
   Eyaletin enerji krizinden ve 38 milyar doları bulan borçlarından sorumlu tutulan eski Vali Davis hakkında referandum yapılması için, Cumhuriyetçiler tarafından 1 milyonu aşkın imza toplanmıştı. 
   
   10 milyon dolar harcadı    Oyların yüzde 48.4'ünü alan Schwarzenegger, en yakın rakibi, Vali Yardımcısı Cruz Bustamante'ye fark attı. Bustamante'nin oyları yüzde 32'de kaldı.Schwarzenegger, kendi hesabından 10.3 milyon doları yaklaşık 14 trilyon lira , kampanyası için harcadı.Porno dergi Hustler'ın sahibi, "porno kralı" Larry Flynt, 8 bin oy alarak ilk 10 arasına girdi. Kampanyası için soyunan porno yıldızı aday Mary Carey, aldığı 5 binden fazla oyla yarışı 10. sırada bitirdi. 
   
</TEXT>
</DOC>
