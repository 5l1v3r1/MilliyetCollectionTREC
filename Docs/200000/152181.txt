<DOC>
<DOCNO> 152181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur12.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'li eski bakan Koçak, Genç Parti'ye katıldı... 
</HEADLINE>
<TEXT>

     Genç Parti Genel Başkanı Cem Uzan, Türkiye'nin ''AK Parti iktidarı tarafından Suriye ve İran eksenine çekilmeye çalışıldığını'' ifade ederek, ''Bilinçli bir politika ile Türkiye yalnızlığa sürüklenmekte, çağdaş ve modern dünyadan koparılmaya çalışılmaktadır'' dedi. 
     ANAP'lı Devlet eski Bakanı Ersin Koçak, Parti Genel Merkezi'nde düzenlenen törenle Genç Parti'ye katıldı. Uzan, Koçak'a, rozet takarak, hayırlı olması dileğinde bulundu. 
     Cem Uzan, daha sonra gazetecilerin sorularını yanıtladı. Uzan, 23 Nisan Ulusal Egemenlik ve Çocuk Bayramı dolayısıyla TBMM'de düzenlenen resepsiyon öncesi türban tartışmalarına ilişkin görüşünün sorulması üzerine, Türk halkının yüzde 75'inin AK Parti üst yönetiminin, Türkiye empoze etmeye çalıştığı yaşam tarzını reddettiğini söyledi. Uzan, ''Bu yaşam tarzı, çağdaşlıktan ve modernlikten uzaktır. Yüzde 75 ve daha fazla kitlenin reaksiyonudur, tepki. Bu empoze devam ettiği sürece tepkiler artarak devam edecektir'' dedi. 
     AK partinin tepkilere karşı tavrının sorulması üzerine de Uzan, şöyle karşılık verdi 
     ''Megolamanın başlangıcı böyledir, toplumun tepki oylarıyla birlikte sadece yüzde 25'inin oyunu almış bir parti Meclis'te maalesef yüzde 60'ı temsil ettiği için toplumun yüzde 65-75'ini temsil ettiklerini zannediyorlar. Seçim sonuçlarına iyi baksalar, toplumun yüzde 75'i onların yaşam tarzını, Türkiye'ye empoze etmeye çalıştıkları çağdaşlıktan uzak yaşam tarzını kabul etmediğini görürler.'' 
     
     ''TÜRKİYE, SURİYE VE İRAN EKSENİNE ÇEKİLİYOR'' 
     TBMM Başkanı Bülent Arınç istifa edip etmemesi gerektiğinin sorulması üzerine takdirin Meclis Başkanı'na ait olduğunu belirten Uzan, şöyle devam etti 
     ''Ortada başka olaylar vardır. Diyanet İşleri Başkanlığı ne oldu Kaç aday gösterildi, reddedilen kaç kişi var, kimler aday gösterildi Niye Diyanet İşleri Başkanlığı hala boş Türkiye, yalnızlığa itilmektedir. 60 senelik müttefiki ile arası son derece gergin bir noktaya getirilmiştir. Avrupa ile ilişkiler zaten ortadadır ve Türkiye, iktidar tarafından Suriye ve İran eksenine çekilmeye çalışılmaktadır. Son derece bilinçli bir politika ile Türkiye yalnızlığa sürüklenmektedir. Çağdaş ve modern dünyadan koparılmaya çalışılmaktadır.'' Cem Uzan, bir başka soruya karşılık hiçbir milletvekili ile temas halinde olmadıklarını söyledi. 
     
     ''KIBRIS KONUSU, DIŞ POLİTİKANIN AYIBIDIR'' 
     Kıbrıs konusundaki görüşlerinin sorulması üzerine de Uzan, şunları kaydetti 
     ''Kıbrıs konusu Türk dış politikasının son 28-29 senedir büyük bir ayıbıdır. Kuzey Kıbrıs'ın hala ambargoya maruz kalması ve devam ediyor olması kabul edilebilir değildir. Bu noktadan sonra Türkiye Cumhuriyeti Devleti'nin de KKTC'nin de kartları zayıflamıştır ama hala yeteri kadar güçlü opsiyonları vardır bu da Kıbrıs'ta yaşayan insanlarımızın ekonomik refahının yükseltilmesiyle olur. Bunları kullanmak lazım. Uluslararası ulaşım ambargosu bunun önünde engeldir. Kıbrıs ekonomisinin canlandırılması gerekir.'' Uzan, yerel seçimler için İstanbul ve Ankara Büyükşehir Belediye Başkanları ile görüşüp görüşmediklerine ilişkin bir soruya da ''Geçmişinde şaibe olmayan her siyasiye kapımız açık. Önümüzdeki günlerde de katılımlar olacak ancak isim vermek istemiyorum'' karşılığını verdi. 
     





</TEXT>
</DOC>
