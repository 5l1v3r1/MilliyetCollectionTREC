<DOC>
<DOCNO> 175270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo02.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu İlhan'ı sonuna kadar bekleyebilirim, sorumluluk bana ait 
</HEADLINE>
<TEXT>

     Beşiktaş Teknik Direktörü Mircea Lucescu, kendisinin de takımın daha güçlü olmasını istediğini belirterek, ''Ama 7. yabancıyı, takımın geleceğini finansal olarak etkilemezse alabilirim'' dedi. 
     Siyah-beyazlı takımın Bursaspor maçı için yapacağı antrenman öncesinde BJK Nevzat Demir Tesisleri'nde basın mensuplarının sorularını yanıtlayan Mircea Lucescu, transferin, takımın geleceğini finansal olarak etkilememesi gerektiğini vurgulayarak, ''Transfer için bekliyorum. 7. yabancı oyuncuyu finansal olarak etkilememesi durumunda almayı düşünürüm. Bunun için de şu anda beklemedeyim. Ayrıca benim oyuncularım altın gibidir. Onlara sonsuz güvenim var'' diye konuştu. 
     Lucescu, bir soru üzerine Nanni'nin de takımın finansal geleceğine tehdit oluşturması durumunda transferini düşünmeyeceği oyuncular arasında olduğunu dile getirdi. 
     
     İLHAN MANSIZ KONUSU 
     Rumen teknik adam, İlhan Mansız'ın durumuna değinerek, genç oyuncuyu sonuna dek bekleyeceğini, bunun sorumluluğunu da üstüne aldığını söyledi. 
     İlhan Mansız ile konuştuğunu kaydeden Lucescu, ''İlhan, en iyi koşullarda 3 hafta sonra sahalarda olacak. İlhan, Türk futbolunun geleceği. Ben de Türk futbolunun geleceğini sonuna dek bekleyebilirim. Eğer İlhan'ı beklediğim için yabancı oyuncu almazsam bunun sorumluluğu da bana aittir'' dedi. 
     
     RUMENLERİN TÜRKİYE'DE OYNAMASI GURUR VERİR 
     Tamas ve Bratu'nun Galatasaray'a transfer olmasını engellediği yönünde çıkan haberleri yalanlayan Lucescu, ''Birinci Süper Ligi Avrupa'nın kaliteli liglerinden biri. Rumen futbolcularının burada oynaması bana gurur verir'' diye konuştu. 
     ''Tamas ve Bratu'yu arayıp, 'Galatasaray'a gelmeyin' dediğim yalan. Rumen futbolcuların Galatasaray, Gençlerbirliği, Bursaspor ve Gaziantepspor'da oynaması beni memnun eder'' dedi. 
     Basında gözünden operasyon geçireceği biçiminde haberlerin çıkmasına değinen Lucescu, ''Kesinlikle böyle birşey yok. Ben 58 yaşındayım ve gözlerim çok sağlam'' diyerek sözlerini tamamladı. 
     
</TEXT>
</DOC>
