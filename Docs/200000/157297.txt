<DOC>
<DOCNO> 157297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo01.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba memnun, Gaziantep kaçan gollere pişman... 
</HEADLINE>
<TEXT>

     Trabzonspor Teknik Direktörü Samet Aybaba, ligde 6 haftalık bir aradan sonra oynanan futboldan memnun olduğunu söyledi. 
     Aybaba, 2-1'lik galibiyetleriyle sona eren maçın ardından yaptığı değerlendirmede, ligde son haftalarda başarılı sonuçlar alamadıklarını dile getirerek, ''6 haftalık bir aradan sonra galip geldik. Oynanan futboldan ve alınan sonuçtan memnunum'' dedi. 
     Karşılaşmaya iyi başladıklarını ve maçta 2-0'lık üstünlük sağladıklarını ifade eden Aybaba, ''2-0'dan sonra rakibin kontrolü kaybettiği dakikalarda farkı arttırabilirdik. Ancak bunu yapamadık. Son dakikalarda da kalemizde bir gol gördük. Ancak neticede maçtan galibiyetle ayrıldık'' diye konuştu. 
     
     GAZİANTEPSPORLU FUTBOLCULAR TAKİPTE 

     Teknik direktör Aybaba, Gaziantepsporlu Romachenko ile Cesar'ın transferiyle ilgilendiklerini söyledi. 
     Aybaba, bu futbolcularla yakın temasta olduklarını da ifade ederek, ''Şimdi lig bitmediğinden bazı şeyler kesin değil. Lig bitiminde bu transferler netlik kazanır'' diye konuştu. 
     
     SAĞLAM ''PUAN ALABİLİRDİK'' 

     Gaziantepspor Teknik Sorumlusu Nurullah Sağlam, ikinci yarıda maçtan puan çıkarabilecek bir futbol ortaya koyduklarını söyledi. 
     Sağlam, Trabzonspor karşısında maça savunma yaparak başladıklarını belirterek, ''Rakibimizin üzerimize gelmesini ve orta alandaki futbolcularımızın savunma arkasına atacakları toplarla gol bulmaya çalıştık. Ancak forvetteki oyunculara istenilen toplar atılamadı'' dedi. 
     İkinci yarı risk aldıklarını ve rakipleri karşısında gol pozisyonları yakaladıklarını da ifade eden Sağlam, ''Bu pozisyonların birini değerlendirdik. İkinci yarı puan alabilecek bir futbol ortaya koyduk. Ancak girdiğimiz gol pozisyonlarını istediğimiz gibi değerlendiremeyince maçtan yenik ayrıldık'' diye konuştu. 
     Öte yandan Trabzonspor Kulübü Başkanı Özkan Sümer, futbolcu izlemek üzere Belçika'ya gittiğinden karşılaşmayı izleyemedi. Gaziantepspor Kulübü Başkanı Celal Doğan'da maçı izlemeye gelmedi. 
     Trabzonspor'da sarı kart görerek cezalı konuma düşen Petkoviç, gelecek hafta Denizlispor maçında görev yapamayacak. 
     
</TEXT>
</DOC>
