<DOC>
<DOCNO> 156250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur28.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ana sınıfında dağıtılan pastadan 56 çocuk zehirlendi... 
</HEADLINE>
<TEXT>

     Edirne'nin Süloğlu İlçesi'nde, Cumhuriyet İlköğretim Okulu'nun anasınıfında düzenlenen Anneler Günü etkinliğine katılan öğrenci, öğretmen ve velilerden 56'sı, yedikleri pastadan zehirlendi. 
     Cumhuriyet İlköğretim Okulu'nun, Anneler Günü etkinliği için yaptırdığı kuru ve yaş pastalar, dün öğrenci, veli ve öğretmenlere ikram edildi. Bir süre sonra 36 kişi, karın ağrısı, bulantı ve kusma şikayeti ile 55. Mekanize Tugay Komutanlığı Reviri'ne başvurdu. Bugün de 20 kişi Süloğlu Sağlık Ocağı'na aynı şikayetle geldi. 
     Gıda zehirlenmesi teşhisiyle tedavi altına alınanlardan tedavileri tamamlananlar taburcu edilirken, Cumhuriyet İlköğretim Okulu öğrencisi Buket Cici'nin SSK Edirne Hastanesi'nde, hizmetli Hüsnü Dada ile öğrenci velisi Polis Memuru Kaan Galata'nın Edirne Devlet Hastanesi'nde müşahede altında tutulduğu öğrenildi. 
     Bu arada, okulun pasta siparişi verdiği bildirilen 55. Mekanize Piyade Tugay Komutanlığı'na ait fırında günde bin 500 ile 2 bin civarında yaş pasta üretildiği, sabah saatlerinde okul tarafından teslim alınan pastanın, okulda gerektiği gibi korunamaması nedeniyle gıda zehirlenmesine yol açmış olabileceği kaydedildi. 
     
</TEXT>
</DOC>
