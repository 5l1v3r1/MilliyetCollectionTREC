<DOC>
<DOCNO> 165128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun14.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Holbrooke'a yanıt.. 
</HEADLINE>
<TEXT>

     KKTC Cumhurbaşkanı Rauf Denktaş, halktan aldığı yetkiyle önde gittiğini ve halk adına konuştuğunu belirterek, ''79 yaşında bir insanın şahsi ihtiraslarının olamayacağını'' söyledi. 
     Denktaş, bir kabulü sonrasında, ABD Başkanı'nın eski Kıbrıs Özel Temsilcisi Richard Holbrooke'un Rum basınında yer alan bir açıklamasında kendisini, ''şahsi ihtirasları için uzlaşma istemeyen kişi'' olarak nitelendirdiğini belirterek, buna tepki gösterdi. Denktaş, ''Holbrooke'un unuttuğu bir şey var 79 yaşındaki bir insanın şahsi ihtirası olamaz'' dedi. 
     Cumhurbaşkanı Denktaş, ''Kendisinin 50 yıldır halkla birlikte Kıbrıs Yunan olmasın diye, Kıbrıs Türkleri koloni idaresinde yaşamasın diye, Kıbrıs Türkü'nü hor gören Kıbrıs Rumlarının tahakkümünde ikinci sınıf vatandaş olmasın diye her şeyini ortaya koymuş halkın mücadelesinde bir nefer olduğunu'' vurgulayarak, ''Önde gidiyorsam onlardan aldığım yetkiyle önde gidiyor ve onlar adına konuşuyorum'' dedi. 
     Denktaş, Holbrooke'un kendisine ''Arafat'' benzetmesinde bulunması ve ''ABD Başkanı George Bush karar vermelidir Denktaş'ı Arafat mı yapacak '' yönündeki ifadesine de tepki göstererek, bunu, ''Holbrooke'un kendini, devletini, başkanını nasıl gördüğünü gösteren ibret alınacak bir açıklama'' olarak değerlendirdi. 
     Holbrooke'un, Kıbrıs Türk halkının yıllardır verdiği hürriyet kavgasını, ikinci sınıf vatandaş olmamak için gösterdiği fedakarlıkları ve çekilen acıları çekmediğini vurgulayan Denktaş, Richard Holbrooke'un Rumlar ve Yunanlılarla şahsi ekonomik çıkarları olduğunun söylendiğine işaret etti. Denktaş, ''Var veya yok, bu beni ilgilendirmez. Ama hak ve hürriyet müdafaasında halkın seçtiği bir kişiye dil uzatılmasını kimse hazmedemez'' dedi. 
     
</TEXT>
</DOC>
