<DOC>
<DOCNO> 183947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo21.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Multescu'dan istifa sinyali... 
</HEADLINE>
<TEXT>

     Samsunspor Teknik Direktörü Gigi Multescu, ''Söylentiler ve mağlubiyetler devam ederse, bir iki maç sonra görevi bırakabilirim'' dedi. 
     Samsunspor'da, 2-1'lik Trabzonspor yenilgisinin yankıları devam ederken, Nuri Asan Tesisleri'nde basın toplantısı düzenleyen Gigi Multescu, Trabzonspor maçına iyi hazırlanmalarına rağmen şansız bir yenilgi aldıklarını söyledi. 
     Diğer maçlarda olduğu gibi ilk golü kendilerinin bulduğunu belirten Multescu, şunları kaydetti 
     ''Takımda fizik ve kondisyon eksikliği yok. Çok iyi hazırlık dönemi geçirdik. Ama her maçta iyi oyun sergilememize rağmen yaptığımız bireysel hatalar mağlubiyeti getiriyor. Her maç başka bir sorun çıkıyor. Maalesef yine ölü toptan bir gol yedik. Anlamıyorum, uygun ve isabetli stratejiler yaptık. Hatanın hepsini paylaşıyoruz. Defans, orta saha, forvet ayrımı yapmıyoruz. Ama birinci golde kaleci Göksel'in hatası vardı.'' Son günlerde üzerine çok gelindiğini ve bunun Samsunspor'a hiçbir faydasının olmayacağını vurgulayan Multescu, ''Ya bizi destekleyeceksiniz, ya da desteklemeyeceksiniz. Söylentiler ve mağlubiyetler devam ederse bir iki maç sonra görevi bırakabilirim. Şuan rahat ve huzurlu değilim'' dedi. 
     Bazı çevrelerin olaya iyi niyetle yaklaşmadığını öne süren Romen teknik adam, ''Samsunspor iyi gidiyordu da ben geldim de mi kötü gitmeye başladı Hayır... Her şeyi yeniden yapmaya çalışıyoruz'' diye konuştu. 
     Multescu, kişisel olarak bir beklentisi bulunmadığını, Samsunspor'a geliş nedeninin de ekonomik veya kariyer amaçlı olmadığını ifade ederek, tüm çabasının Samsunspor'un iyi noktalara getirilmesi olduğunu sözlerine ekledi. 
     
</TEXT>
</DOC>
