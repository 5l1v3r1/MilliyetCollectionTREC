<DOC>
<DOCNO> 157702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/ekonomi/aeko.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi cehennemine HOŞ GELDİNİZ 
</HEADLINE>
<TEXT>

Forbes dergisinin yaptığı 'vergi yükü sefalet endeksi'ne göre Türkiye, yüzde 124.5 değeri ile vergi cehennemleri arasında yer aldı 
     Amerikan finans çevrelerinin dergisi Forbes, dünyanın belli başlı ülkelerini 'vergi yükü sefalet endeksi' adı altında bir değerlendirmeye tabi tuttu. Değerlendirme kurumlar, gelir ve servet vergileri, işçi ve işverenlerin ödedikleri sosyal sigorta primleri ve KDV esas alınarak gerçekleştirildi. Buna göre Türkiye sıralamada yüzde 124.5 puanla vergi cehennemleri arasında yer aldı. 
     47 ülkenin dahil edildiği değerlendirmede Hong Kong, Kıbrıs Rum Kesimi, Hindistan, Endonezya, Tayvan, Tayland ve Güney Afrika 85 puanın altında kalarak 'vergi cenneti' sınıfına girdiler. Fransa, Belçika, İsveç, İtalya ve Çin ise 145 puanın üstüne çıkarak 'vergi cehennemleri' arasında yer aldılar. 
     
     Vergi oranları yüksek 
     Türkiye'nin, vergi cennetleri ile cehennemleri açısından yapılan sıralamada, yüksek vergi oranları ile cennetten çok cehenneme yakın olduğu ortaya çıktı. Türkiye sıralamada 124.5 puanla cehennemlere 20, cennetlere ise 27 sıra uzaklıkta bulunuyor. Forbes, Türkiye'de kurumlar vergisinin yüzde 33, gelir vergisinin yüzde 40, işveren SSK payının yüzde 19.5, işçi SSK payının yüzde 14, KDV'nin ise yüzde 18 oranında olduğunu belirtti. 
     
En yüksek vergi Avrupa'da      Forbes'a göre, vergi cenneti olarak nitelendirilen Hong Kong'un puanı 43. Onu 74.3 puanla Kıbrıs Rum Kesimi izliyor. Hindistan'ın puanı 79.3, Endonezya'nın 80.7, Tayvan'ınki 81.7, Tayland'ınki 83, Güney Afrika'nın puanı ise 85. Dergiye göre, vergi cehennemi Fransa'nın puanı 179.4, Belçika'nınki 153.1, İsveç'inki 149.8, İtalya ve Çin'in puanı ise 145. 
     Listeye göre en düşük gelir vergisi yüzde 13 ile Rusya'da, 15.5 ile Hong Kong'da, yüzde 22 ile Singapur'da ödeniyor. En yüksek gelir vergisi ödenen ülkeler ise yüzde 59.6 ile Fransa, yüzde 59 ile Danimarka, yüzde 55.8 ile Finlandiya ve yüzde 55.5 ile İsveç. 
     Danimarka, Macaristan, Brezilya ve İsveç'te yüzde 25'e kadar çıkan KDV'nin yüksek olduğu diğer ülkeler ise şunlar Norveç yüzde 24, Slovakya yüzde 23 Finlandiya, Polonya ve Çek Cumhuriyeti yüzde 22 İrlanda ve Arjantin yüzde 21. 
     Forbes, vergi sefalet endeksinin ticari rekabet açısından önem taşıdığına dikkat çekti ve endeksin ağırlığının en fazla, istihdam ve servetin kaynağında bulunan girişimciler tarafından hissedildiğini vurguladı. 
     

</TEXT>
</DOC>
