<DOC>
<DOCNO> 193435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/kohen.html </URL>
<DATE> 2003/11/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
'İlerleme' Kıbrıs'a da bağlı... 
</HEADLINE>
<TEXT>

   
   ARTIK sürpriz yok. AB Komisyonu tarafından bugün yayımlanacak Türkiye ile ilgili İlerleme Raporu'nun ve ilişikteki strateji belgesinin ana hatları basına sızdığı için, tam metnini incelediğimizde önümüze herhalde beklenmedik bir unsur çıkmayacak... 
   İlerleme Raporu aday ülkelerin bir yıl içinde AB ile uyum sağlama yönünde ne kadar ilerlediklerini veya ilerleyemediklerini tespit eden bir dokümandır. Strateji belgesinde ise rapordaki objektif tespitlerin ışığında bazı değerlendirmelere yer verilir. 
   İlerleme Raporu ve strateji belgesi AB'nin yürütme organı olan Komisyon'un ve 15 üye devletin Dışişleri bakanlarından oluşan Konsey'in, aday ülkenin üyelik şansını belirlemesinde büyük ağırlık taşır. 
   
   
   BU yılki rapor, klasik benzetmeyi tekrarlarsak , yarısı dolu, yarısı boş bir bardak gibi görünüyor. Yani rapordaki tespitler, bir yandan Türkiye'nin bir yıl içinde gerçekleştirdiği ilerlemeleri olumlu şekilde kaydediyor, diğer yandan da henüz tam olarak yerine getiremediği koşulları veya yükümlülükleri sayıyor. 
   Ancak, görüştüğümüz bir AB yetkilisinin deyişi ile "bu yıl geçen yıla oranla, bardağın dolu tarafı, boş kısmından daha fazla." Bu da Brüksel'de umut verici bir "ilerleme" olarak nitelendiriliyor... 
   Bununla beraber, gerek Komisyon yetkilileri, gerekse üye ülkelerin liderleri, Türkiye'nin bir yıl içinde reformlar ve uyum yasaları alanında gösterdiği "olağanüstü performans"tan sonra, şimdi "uygulamada" da aynı başarıyı göstermesi gerektiğini vurguluyorlar. İşte, önümüzdeki yılın İlerleme Raporu'na kadar dikkatler, Türkiye'nin bu alanda ne yapacağı konusunda odaklanacak. 
   Bu kadar mı Hayır. "Uygulama" kadar önem verilen bir konu daha var Kıbrıs. AB'nin bu konuda da Türkiye'den beklentileri var. Önümüzdeki birkaç ay içinde çözüm olmazsa, Kıbrıs'ın pratikte sadece Rum kesiminin Mayıs 2004'te üyeliği kesinleşecek. Strateji Belgesi'ndeki ifade, "Kıbrıs ilintisi"ni artık hiç kuşku bırakmayacak şekilde, açıkça ortaya koyuyor. Bu hoşa gitmese de, bir süredir hissedilen ve nihayet şimdi açık - seçik beyan edilen bir gerçek... 
   
   
   DÜN İstanbul'da Dış Ekonomik İlişkiler Kurulu'nun DEİK düzenlediği öğle yemeğinde konuşan Belçika Başbakanı Guy Verhofstadt'ı dinlerken, AB açısından bardağın geniş bölümünün dolu ve daha az kısmının boş olmasına rağmen, Türkiye'nin "yabancı cisim" saydığı Kıbrıs pürüzünün bu bardağın içinde yer aldığını bir kez daha gördük. 
   Belçika Başbakanı çözüm olmadan da Kıbrıs'ın AB'ye alınacağını vurguladıktan sonra, şöyle konuştu "Herkesin arzusu sorunun mayısa kadar çözümlenmesidir. Önümüzdeki 6 ay için bir fırsat penceresi var... Açıkçası Türkiye'nin çözüm arayışını önümüzdeki yıla ertelemesi hata olur. Böyle bir davranış, yarardan çok zarar getirecektir"... 
   Genelde AB yöneticilerinin ve üye ülke liderlerinin çoğu aynı görüşü savunuyor. Yani çözüm olsun olmasın Güney Kıbrıs önümüzdeki mayısta üye olacak. Eğer çözüm sağlanırsa Kuzey Kıbrıs'ın da buna katılması mümkün olacağı gibi, Türkiye ile üyelik müzakerelerinin başlaması da kolaylaşacak. AB strateji belgesinden de bu açıkça çıkıyor... 
   Bu olmazsa, Türkiye'nin AB yolu tıkanacak mı Verhofstadt bunun olmaması gerektiğini ve Belçika'nın bu yönde çaba harcayacağını söylüyor. Ama bu durumda onun deyişi ile "zor seçimi" yapacak olan gene Türk hükümetidir... 
   
      
   
   
   
</TEXT>
</DOC>
