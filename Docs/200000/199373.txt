<DOC>
<DOCNO> 199373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/aeko.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi reformu Başbakanlık'ta 
</HEADLINE>
<TEXT>

   Doğrudan vergi reformu taslağının Başbakanlığa gönderildiğini belirten Maliye Bakanı, akaryakıt pompalarında yazarkasa zorunluluğunda da ısrarlı olduklarını söyledi 
      ANKARA Milliyet 
   
   Maliye Bakanı Kemal Unakıtan, IMF'nin 500 milyon dolarlık kredi dilimini içeren ekonomik programın altıncı gözden geçirmesinin tamamlanması için ön koşullardan biri olan doğrudan vergi reformunun ikinci paketine ilişkin yasa taslağının Başbakanlığa sunulduğunu söyledi. 
   Söz konusu yasa taslağı, serbest ticaret bölgelerindeki teşviklerin aşamalı olarak azaltılması ve coğrafi, sektörel ve diğer yatırım teşviklerinin en aza indirilmesini içeriyor. 
   
   'Yazarkasada ısrarlıyız' 
   Unakıtan, akaryakıt pompalarına yazarkasa takılması konusundaki eleştiriler konusunda da şöyle konuştu 
   "İstasyonlara 2004 Mayıs'ına kadar süre verildi ondan sonra bazı haberler çıktı. Yunanistan'da da bu uygulanmış ama gelen tepkiler ve sorunlar üzerine kaldırılmış diye. Böyle bir şey yok onlar bunun faydalı olduğunu görmüşler. Teknik açıdan daha uygun bir yol bulmuşlar. Bizler de kararlılıkla buna devam edeceğiz. Hem kayıtdışı ile mücadele edelim diyoruz hem de arkasında durmuyoruz. Neyse gereği onu yapacağız. Bunun arkasından başka kararlarda gelecek." 
   
   
   
</TEXT>
</DOC>
