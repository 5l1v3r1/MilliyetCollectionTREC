<DOC>
<DOCNO> 173072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/dunya/adun.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük pusu 
</HEADLINE>
<TEXT>

   Amerikan konvoyunu pusuya düşüren Iraklılar, iki cip, üç zırhlı aracı imha etti. Kaçan saldırganlar, kısa süre sonra dönüp şoktaki konvoyu yaylım ateşine tuttu 
      DIŞ HABERLER SERVİSİ 

   
   Irak'ta Amerikan askerlerini hedef alan saldırılara dün bir yenisi daha eklendi. Felluce'de düzenlenen saldırı, bugüne kadar Amerikan askerlerini hedef alan en şiddetli saldırılardan biri oldu. Görgü tanıkları, saldırıda çok sayıda askerin yaralandığını, ölenlerin de olabileceğini belirtiyor. 
   ABD ordusuyla Iraklılar arasında sık sık çatışmaların yaşandığı Felluce kentinin 7 kilometre batısında, bir Amerikan askeri konvoyu, dün sabah erken saatlerde kalabalık bir grup Iraklının roketatarlarla düzenlediği saldırıya hedef oldu. Görgü tanıkları, Fransız Basın Ajansı'na AFP yaptıkları açıklamada, bu saldırıda iki cip ve üç zırhlı personel taşıyıcısının alevler içinde kaldığını anlattı. 
   
   1.5 saat çatıştılar 
   Muhammed Hamed El Halbusi adlı bir Iraklı, saldırganların önce kaçtıklarını, daha sonra geri gelerek Amerikan askerlerine bu kez kalaşnikovlarla ateş açtıklarını söyledi. Amerikan askerlerinin ateşe karşılık vermesiyle başlayan şiddetli çatışma, 1.5 saat sürdü. Çatışma sırasında Amerikan askerlerine saldırı düzenleyen gruptan dört Iraklı öldürülürken, Amerikan tarafından ölü ve yaralı olmadığı açıklandı. Ancak görgü tanıkları, çok sayıda Amerikan askerinin yaralandığını, aralarında hayatını kaybeden askerlerin de olabileceğini kaydediyor. 
   Elbu Alvan köyünün sakinlerinden Mecid Allavi, çatışmanın ardından civardaki pek çok kişiyle birlikte kendisinin de kısa süreliğine gözaltına alındığını, bu sırada 12 Amerikan askerinin yerde yattığını gördüğünü anlattı. Allavi, yerde yatan askerlerin araçlara konarak götürüldüklerini vurguladı. 
   
   Boru hattına sabotaj 
   Bağdat'ın 200 kilometre kuzeyindeki Beyci'de de, dün başkentin önemli elektrik santrallarından birini besleyen gaz boru hattına sabotaj düzenlendi. Hatta yangın çıkarken, bir yetkili, gaz boru hattının büyük olasılıkla sabote edildiğini dile getirdi. 
   
   'Saldırılar giderek daha öldürücü oluyor'    Irak'taki Amerikan birliklerinin komutanı Ricardo Sanchez, önceki gün Bağdat'ta düzenlediği basın toplantısında, Amerikan askerlerine yönelik saldırıların giderek daha karmaşık bir hal aldığını ve öldürücü hale geldiğini söyledi. Amerikalı komutan, El Kaide Örgütü'nün de muhtemelen bu saldırılara karıştığını ifade etti. Irak'ta faaliyette bulunanlar arasında Ensar El İslam'ın adını da sayan Sanchez, "Yabancı savaşçılar ve bazı İslami kökten dinciler de Irak'a geliyor" diye konuştu. 
   
   Kumdan kimyasal yerine uçak çıktı    Irak'ta kitle imha silahları arayan ABD ekipleri, Bağdat'ın batısındaki El Takaddum Hava Üssü'nde kuma gömülü onlarca Rus yapımı Mig - 25 ve Su - 25 savaş uçağı buldu. Amerikalı yetkililer, gömülü bir uçağın kanatlarından birinin ucunun kumun üzerinden görülmesi üzerine diğer uçakların bulunduğunu söylediler.    
   
   
</TEXT>
</DOC>
