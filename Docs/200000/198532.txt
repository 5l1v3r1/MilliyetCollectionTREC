<DOC>
<DOCNO> 198532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun02.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzin gününde çalıştılar, öldüler 
</HEADLINE>
<TEXT>

   Ramazan Bayramı'nda 5 gün tatil yapmak isteyen 10 maden işçisi, izinli olmaları gereken cumartesi günü çalışınca göçük altında kalarak can verdi 
      
   Karaman'ın Ermenek ilçesindeki kömür ocağında göçük altında kalan işçilerin, 5 gün bayram tatili yapabilmek için izin günlerinde çalışmayı tercih ettiği ortaya çıktı. 
   Özsayan Madencilik Şirketi'ne ait kömür ocağında cumartesi akşamı grizu patlaması sonucu meydana gelen göçükte 10 işçi enkaz altında kaldı. 350 metre derinlikte sürdürülen arama-kurtarma çalışmalarında dün Eyüp Göker, Yusuf Şahin, Abdullah Şengül, Ali Şenkal, Ahmet Bilgin ve Sebahattin Ersoy'un cesetleri çıkarıldı. Göçükten daha önce de Hasan Çelik, Ali Başar, Mustafa Aygün ve Hidayet Gürbüz'ün cesetleri çıkarılmıştı. 
   
   Hüzünlü bekleyiş 
   Bayram boyunca cenazelerin çıkarılmasını bekleyen vatandaşlar, kömür ocağı önünde büyük hüzün yaşadı. Aileleri, işçilerin aslında olay günü izinli olduğunu söyledi. Cuma günü 24.00'e kadar çalışan işçilerin pazar günü 16.00'da yeniden işbaşı yapmaları gerektiğini anlatan vatandaşlar, şöyle konuştu 
   "Ancak pazartesi arife olduğu için cumartesi çalışacaklarını, tatillerini pazar günü yapacaklarını söylediler. Böylece bayram tatiliyle birlikte 5 gün izin yapma fırsatı yakalayacaklarını anlatmışlardı. Hatta, aralarında 'Biz de devlet memurları gibi uzun bir tatil yapacağız' diyerek şakalaşıyorlardı." 
   
   5 saat sonra öldüler 
   Erken bayram tatili yapacak olmanın mutluluğunu yaşayan işçilerin 15.00'te servisle köyden ocağa gittiğini söyleyen vatandaşlar, "Saat 20.00'de ocakta patlama olduğunu öğrendik" dedi. Yakınlarının ihmalin kurbanı olduğunu savunan vatandaşlar, "Geride kalan bizler de zehir gibi acı bir bayram tatili yaşadık" diye konuştu. 
   
   
   
   
   
</TEXT>
</DOC>
