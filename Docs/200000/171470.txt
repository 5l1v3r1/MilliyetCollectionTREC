<DOC>
<DOCNO> 171470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur32.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dur ihtarına uymayan genci vurulmasıyla ilgili 3 polis açığa alındı 
</HEADLINE>
<TEXT>

     Bağcılar'da, İbrahim Demircan'ın ölümünden sonra çıkan olaylara ilişkin, 1 emniyet amiri ile 1 komiser ve 1 polis memuru açığa alındı. 
     Bağcılar İlçe Emniyet Müdürlüğü'nde çalışan Emniyet Amiri Uğur Gül, Komiser Ali İhsan Öner ve Polis Memuru Servet Şahin, yürütülen idari soruşturma kapsamında, olaylarda yetersiz kaldıkları gerekçesiyle Valilik onayıyla açığa alındılar. 
     Kazım Karabekir Mahallesi'nde 16 Temmuz 2003 tarihinde meydana gelen olayda, İbrahim Demircan, ihtara uymadığı gerekçesiyle, bir polisin açtığı ateş sonucu ölmüştü. 
     Bunun üzerine, bir grup vatandaş polis ekiplerine taşlı saldırıda bulunmuş, başına taş isabet eden bir polis memuru hafif şekilde yaralanmış, bazı polis araçları da tahrip edilmişti. 
     Olayların ardından, polis memuru H.Ç. ile polise saldırdıkları gerekçesiyle gözaltına alınan 4 kişi tutuklanmıştı. 
     
</TEXT>
</DOC>
