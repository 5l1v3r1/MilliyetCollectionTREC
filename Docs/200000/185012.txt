<DOC>
<DOCNO> 185012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur18.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Anayasayı değiştirme gücünü veren milletse... 
</HEADLINE>
<TEXT>

     Başbakan Recep Tayyip Erdoğan, ''Anayasa'yı değiştirecek gücü eğer verirsek o zaman demokrasi zaafa uğrar'' diyenler bulunduğunu, buna katılmadığını belirterek, ''Anayasa'yı değiştirme gücünü veren eğer milletse o da demokrasinin bir gereğidir'' dedi. 
     Erdoğan, Şahinler Holding tarafından Çerkezköy'de oluşturulan ''Avrupa Serbest Bölgesi'' ile bu bölge içerisinde kurulan 10 yeni fabrikanın açılışını gerçekleştirdi. 
     Erdoğan, törende yaptığı konuşmada, serbest bölgelerin özelliğinin, vergi muafiyeti olduğunu dile getirerek, hükümet olarak bu konudaki desteklerinin devam edeceğini söyledi. 
     Hükümet olarak yapılması gerekenleri yapmakta kararlı olduklarını, dış ticaretten sorumlu Devlet Bakanı Kürşad Tüzmen'in bu işin sorumlusu olduğunu ifade eden Erdoğan, şöyle devam etti 
     ''Yapılan spekülasyonlara kulak asmanın anlamı yok. Yasa gerekiyorsa bunu yapacak gücümüz var. O gücü bize verdiniz. 'Anayasa'yı değiştirecek gücü eğer verirsek o zaman demokrasi zaafa uğrar' diyenler var. Bu tespite katılmak mümkün değil. Anayasa'yı değiştirme gücünü veren eğer milletse o da demokrasinin bir gereğidir. Ona saygı duymak da millet olarak bizim görevimizdir. Çünkü egemenlik kayıtsız şartsız milletindir. Millet bu yetkiyi veriyorsa boşuna vermiyor. Ne diyor 'Anayasa'yı değiştirme yetkisini vereceğim sana, bunu da iyi kullan' diyor. Bunu tartışmaya hakkımız yok. Ama birileri hala bunları tartışılır hale getirmek istiyor. Boşuna uğraşmayın, milletle uğraşılmaz. En büyük güç millettir. Bunu kabul edeceksiniz.'' Başbakan Erdoğan, Türkiye'nin şu anda güven ve istikrarı yakaladığını, bu güven ve istikrarla hızla koştuğunu ifade ederek, ''Koşmanın ötesinde sıçrıyoruz. Çünkü sıçrayarak aradaki mesafeyi kapatmaya mecburuz. Atı alan Üsküdar'ı geçti. Hala tribünden izlemeye halimiz yok'' diye konuştu. 
     Türkiye'nin 1946 yılından sonraki siyasi hayatı incelendiğinde bir şeyin görüleceğini belirten Erdoğan, ''Türkiye koalisyon kültürüne hiçbir zaman uyum sağlayamamıştır'' dedi. 
     Koalisyon dönemlerinin Türkiye'nin gerileme dönemleri olduğunu ifade eden Erdoğan, tek parti iktidarı dönemlerinin ise ülkenin sıçrama dönemleri olduğunu söyledi. 
     
</TEXT>
</DOC>
