<DOC>
<DOCNO> 188739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/karahasan.html </URL>
<DATE> 2003/10/15/ </DATE>
<TIME>  </TIME>
<AUTHOR> Fatoş KARAHASAN  </AUTHOR>
<HEADLINE>
Televizyon yayıncılığında yeni dönem başlıyor 
</HEADLINE>
<TEXT>

   
   2000 yılından beri dünyayı etkileyen kriz 2001 yılında pazarlama etkinliklerinde ciddi küçülmeye neden oldu. 2002'de bazı düzelme sinyalleri olmasına karşın, düşük büyüme oranları, işsizliğin artışı, doların değer kaybı gibi faktörler pazarlama sektörünün canlanmasını geciktirdi. Reklam harcamaları, 2002 yılından itibaren bir büyüme trendine girdi. 2003 yılında da istikrarlı bir artış gözlemlendi. 
   Dünyanın önde gelen kuruluşları McCann Universal, Zenith Optimedia, WARC, Adbarometer OMD ve TNS'nin araştırma sonuçlarına göre, Amerika, Japonya ve Avrupa'daki reklam endüstrisi büyüme trendini sürdürecek. 2004 yılında daha da büyük bir canlanma bekleniyor. Ekonomik belirsizliğin azalması, enflasyonun kontrol altına alınması ve faiz oranlarındaki düşüşün yaratacağı büyüme ortamında, reklamverenlerin pazarlama etkinliklerine ağırlık vereceği öngürülüyor. 
   2004 Atina Olimpiyatları ve Avrupa Futbol Şampiyonası'nın da canlanmaya katkıda bulunması bekleniyor. 
   Sektör canlılığını kazanırken, bazı değişikliklerin gerçekleşmiş olduğu da ortaya çıkıyor. Yeni dönemde, reklamverenler ürünlerini sunacakları ortamı kontrol etmek istiyorlar. Seslenecekleri kitleye göre özel hazırlanmış, tonunu ve içeriğini kendilerinin belirleyeceği, aşırı cinsellik veya şiddet içermeyen özel programlar yaratmak istiyorlar. Filmlerin içine ürün yerleştirme çalışmaları için de özgün çözümler talep ediyorlar. 
   Pazardaki değişime uyabilmek amacıyla reklam ajansları yeni programlar geliştirmek için yapım evleriyle işbirliği yapıyor veya iş geliştirme bölümleri oluşturuyorlar. 
   Kanal D'nin 10. Kuruluş Yıldönümü için düzenlenen "Avrupa ve Türkiye'de Televizyon Yayıncılığı ve Reklamcılığın Dünü, Bugünü ve Yarını" isimli panelde bu yeni yapılanma üzerinde durulacak. 
   Bugün saat 14.30 - 17.30 saatleri arasında Hilton Convention Center'da düzenlenecek sempozyumda Kanal D Genel Müdürü Murat Saygı, Televizon Yayıncıları Derneği Başkanı Nuri Çolakoğlu, Bimaş Genel Müdürü Zühtü Sezer ve EGTA European Group of Television Advertising - Avrupa Televizyon Reklamcılığı Grubu Yönetim Kurulu Başkanı Dr. Walter Neuhauser söz alacak. 
   Panele katılmak üzere İstanbul'a gelen EGTA Yönetim Kurulu Başkanı Neuhaser televizyon yayıncılığının "tek kişilik bir gösteri" olmadığının altını çiziyor ve gelecekte tüm tarafların birlikte çalışacaklarını söylüyor. 
   Neuhauser, reklamverenlerin marka yönetiminde, TV film yapımcılarının sinema dilini kullanmakta, TV kanallarının izleyici tercihlerini saptayabilmedeki becerilerini birleştirmeleri gerktiğini vurguluyor. Bu birliktelikte reklam ajanslarının yüksek yaratıcı potansiyeli ve reklam filmi yapım bilgisiyle bağlayıcı bir rolü olacağını ifade ediyor. Walter Neuhauser'e göre, yeni iş modelinde medya şirketleri diğer mecralarla ortak projeler geliştirebilecek ve gelecekte geleneksel reklam filmi yerine giderek yeni çalışmalara yönlenecekler. 
   
      
   
</TEXT>
</DOC>
