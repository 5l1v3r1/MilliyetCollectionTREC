<DOC>
<DOCNO> 164664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/siyaset/siy02.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dinle devleti karıştırmayın' 
</HEADLINE>
<TEXT>

Geleneksel dinde yobazlığın olmadığını söyleyen Diyanet işlerinden sorumlu Devlet Bakanı Prof. Dr. Aydın, "Siyaset, dindarlığı zedeledi" dedi 
     İZMİR DHA 

     Diyanet işlerinden sorumlu Devlet Bakanı Prof. Dr. Mehmet Aydın, Balçova'daki toplantıda yaptığı "Çağdaş toplumda dinin yeri" konulu konuşmada, "siyasetin oy kazanmak için geleneksel dindarlığı zedelediğini, dinin hayatla özdeşleşmesini engellediğini" söyledi. 
     "Dinde reform apayrı bir konudur ve İslamda kullanılan bir terim değildir" diyen Aydın, özetle şu görüşleri dile getirdi 
     
     Yobazlık yok 
     Türkiye'de din konusundaki akımlardan biri geleneksel anlayıştır. Yani orada oruç tutulur, ezan okunur, namaz kılınır, dini hayatın içinde epeyce zengin ve farklı durumlar var. Bu anlayışın güçlü olduğu toplumlarda değişmenin daha istikrarlı olduğu görülüyor. Geleneksel din anlayışında asla yobazlık yok. Eğer modernler onları bozmamışlarsa hiçbir Anadolu köyünde taassup göremezsiniz. Büyük ölçüde Türk geleneksel dindarlığını zedeleyen siyaset oldu. Orayı değiştirerek, oradan oy alma peşine koyuldular ve maalesef Türk muhafazak rlığı o noktada darbeler aldı. Ufku dar olan siyaset, dinin hayatla özdeşleşmesini engelledi. Birine 'k fir', diğerine 'gerici' demek, planı - programı olmayan partilerin oy almak için tek çıkar yolları oldu. Ülkenin dibe vurmasının arkasında siyaset, siyasetin de dibe vurmasının arkasında ahlaki zaafiyet yatıyor. AB'ye girdiği takdirde Türkiye'nin bu sorunları aşacağını düşünüyorum. 
     
     Ata'nın tarifi 
     Laiklik, dinle vicdan özgürlüğünü güvence altına almaktır. Atütürk'ün tarifi de böyledir. Eğer Türkiye'de sorunları daha kısa sürede çözmek istiyorsak, diyeceğiz ki 'Dinle devleti birbirine karıştırma, din devleti gibi bir şey düşünme.' 
     
AB'nin büyük katkısı olacak      "Batı'da ne varsa Türkiye'de de olacak. 'Efendim bizim halimize göre olacak' derseniz, herkes 'Kendimize göre olsun' diyor ve birbirini desteklemesi gereken dinamikler, birbirinin yolunu kesiyor. Yani İslamla ilgili şey bazen yobazlıkla ortaya çıkıyor ve modernleşme ile çağdaşlaşmanın önünü kesiyor. Bazen çağdaşlık adına insanların inançları alt ediliyor. Türkiye bu sorunu çözerse hamle yapar. Bunda da AB'nin çok büyük katkısı olur." 
     

</TEXT>
</DOC>
