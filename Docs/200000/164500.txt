<DOC>
<DOCNO> 164500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko08.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya Cam'dan Bulgaristan'a fabrika 
</HEADLINE>
<TEXT>

Bulgaristan'da şirket kuran Trakya Cam, 100 milyon dolara mal olacak düzcam fabrikasını kurma hazırlıklarına başladı 
     EKONOMİ SERVİSİ 

     Şişecam Topluluğu şirketlerinden Trakya Cam, Bulgaristan'da şirket kurma çalışmalarını tamamladı. "Trakya Glass Bulgaria EAD" ünvanlı şirketin tek ortağı, Hollanda'da kurulan ve Trakya Cam'ın yüzde 100'üne sahip olduğu "Trakya Cam Investment B.V" olarak açıklandı. 
     Trakya Cam'dan İMKB'ye gönderilen açıklamada, Bulgaristan'daki şirketin kurulmasının ardından yatırım çalışmalarının hızla başladığı bildirildi. Rusçuk bölgesinde kurulacak düzcam tesisi, yılda 200 bin ton kapasiteli olacak. 
     
     2005'te faaliyete geçecek 
     Yatırım yaklaşık 100 milyon dolara mal olacak ve 2005'te üretime alınacak. Projeler tamamlanır tamamlanmaz, Rusçuk'taki tesisin temeli atılacak. Tesis, Balkan havzasındaki düzcam sanayinin gelişimine, gerek float camı, gerekse yalıtım camları, temperli camlar ve ayna gibi işlenmiş camlar kapsamında öncülük edecek. 
     
BTC'de karar Advent lehine      Bulgaristan'ın üst mahkemesi, Bulgaristan Özelleştirme İdaresi'nin devlet telekom şirketi BTC'nin ABD'li Advent'e satışını iptal etmesinin yanlış olduğuna karar verdi. Mahkeme, Özelleştirme İdaresi'nden BTC'nin satışı konusunda yeni bir karara varmasını istedi. BTC'nin yüzde 65'inin 210 milyon euroya Advent'e satışı iptal edilmişti. Advent'in temyiz başvurusunun ardından aynı ihaleye ikinci en iyi teklifi veren Türk konsorsiyumu ile görüşmeler askıya alınmıştı. 
     

</TEXT>
</DOC>
