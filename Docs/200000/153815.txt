<DOC>
<DOCNO> 153815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur08.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali "Depremde Yatılı Bölge İlköğretim okulu çöktü" 
</HEADLINE>
<TEXT>

     Bingöl Valisi Hüseyin Avni Coş, depremde çöken Çeltiksuyu Yatılı Bölge İlköğretim Okulu'ndaki öğrencileri kurtarmak için ekiplerin hareket ettiğini bildirdi. 
     Coş, saat 03.27'de meydana gelen depremin ardından, kent merkezinde büyük panik yaşandığını belirterek, şehir merkezine elektrik verilemediğini ve dahili telefon şebekesinde de sorun bulunduğunu ifade etti. 
     Devlet Hastanesi'nin bir kısmının da deprem sonrası tahrip olduğunu ifade eden Vali Coş, hastaların hastanenin diğer servislerine tahliye edildiğini ifade etti. 
     Vali Coş, kent merkezine 12 kilometre uzaklıkta bulunan Çeltiksuyu Yatılı İlköğretim Bölge Okulu'nun çöktüğünü ifade ederek, burada enkaz altında kalma ihtimali bulunan öğrencileri kurtarmak için ekiplerin yola çıktığını kaydetti. 
     Depremde ölen ve yaralananların sayısının şu anda tam olarak netlik kazanmadığını ifade eden Vali Coş, Bayındırlık Müdürlüğü Afet İşleri Müdürü'nün de çöken bir binada enkaz altında kaldığı yönünde duyum aldığını dile getirdi. 
     Bu arada Bingöl'ün Sancak Belde Belediye Başkanı Fahrettin Çapan da, beldelerindeki Çimenli Mahallesi'nde 5-6 vatandaşın öldüğü bilgisinin kendilerine ulaştığını, Yeşiloba ve Karapınar Mahalleleri'nde ise birçok evin yıkıldığını kaydetti. 
     




</TEXT>
</DOC>
