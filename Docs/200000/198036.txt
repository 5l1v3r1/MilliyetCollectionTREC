<DOC>
<DOCNO> 198036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur12.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış Terör olaylarını İslama yamamaya kalkışmak cahilliktir 
</HEADLINE>
<TEXT>

     TBMM İnsan Haklarını İnceleme Komisyonu Başkanı ve AK Parti Nevşehir Milletvekili Mehmet Elkatmış, ''Terör olaylarını İslama yamamaya kalkışmak, sadece kötü niyetlilik ve cahilliktir'' dedi. 
     Elkatmış, AK Parti İl Başkanlığı'ndaki bayramlaşma töreninde gazetecilere yaptığı açıklamada, İstanbul'daki bombalama olaylarının faillerinin, bazı basın organlarında ''İslami terör örgütü'' şeklinde yansıtılmasını eleştirdi. 
     İslamın, terörle bağdaşmadığını ifade eden Elkatmış, şunları söyledi 
     ''İslamın terörle işi olmaz. Bu işi yapanların İslamla da alakası olamaz. İslamda terör diye bir şeyde yoktur. İslami terör sözünü bile etmek İslama bir hakarettir. İslamın zaten kelime anlamı barıştır. Böylesine yüce bir dini terörü destekliyormuş, bu dinde terör de varmış gibi bir şeyler söylemek sadece art niyetli kişilerin işidir. Bunları, İslama inanmayanların ve İslama düşmanlık yapanların söylediği sözler olarak değerlendiriyorum. Terör olaylarını İslama yamamaya kalkışmak, sadece kötü niyetlilik ve cahilliktir.'' Bombalama olaylarının arkasında kimlerin olduğu konusunda kesin birşey söylemek için erken olduğunu belirten Elkatmış, ''Terörle mücadele anlık, süreli bir olay değil. Patlamanın arkasında kimlerin olduğunu belirtmek için Sana göre, bana göre diye bir fikir vermek doğru olmaz. Terörün, ulusal ve uluslararası bağlantıları vardır. Bunlar ortaya çıkartılacaktır. Şimdi birtakım teori ve nazariyelerle ortaya çıkmak, terör örgütlerini daha da cesaretlendirebilir'' diye konuştu. 
     
     ''AİHM'DE 5 BİN DOSYA KARAR BEKLİYOR'' 
     Elkatmış, özellikle son bir yıl içinde, Avrupa İnsan Hakları Mahkemesi'nde AİHM Türkiye aleyhine açılan davalarda önemli oranlarda düşüş yaşandığını da belirterek, bunların çoğunun, kamulaştırma ihlallerinden doğan başvurular olduğunu bildirdi. 
     AİHM'de 5 bin davanın görülmeyi beklediğini kaydeden Elkatmış, şu bilgiyi verdi 
     ''Avrupa Konseyi, AİHM ve Avrupa İnsan Hakları Yüksek Komiserliği'nin de bulunduğu Strasburg'da geçtiğimiz günlerde, TBMM İnsan Haklarını İnceleme Komisyonu olarak AİHM yargıçlarıyla yaklaşık 3 saat süren toplantı yaptık. Türkiye'deki insan hakları ihlallerinden doğan başvurulardaki rakamlarda son bir yılda düşüş yaşandığı ifade edildi. En çok dava sayısı da kamulaştırmadan doğan davalarla ilgili. Hükümetimiz, Kamulaştırma Kanunu'nda yaptığı bazı değişikliklerle bu yöndeki başvuruları azalttı. İşkence ve yargılamanın tarafsızlığı ilkesinin ihlaliyle ilgili başvurular da Anayasa'daki değişikliklerle azaltıldı.'' 
     
     ''TURİSTLER İÇİN KİLİSE AÇILMALI'' 
     Gazetecilerin, ''Türkiye'yi ziyarete gelen turistlerin ibadet edebilmeleri için kiliseler açılması'' konusunda ne düşündüğünü sormaları üzerine de Elkatmış, şu karşılığı verdi 
     ''Görevimiz nedeniyle sık sık yurtdışına çıkıyoruz. Orada bir Müslüman olarak ibadetimizi camilerde çok rahat bir şekilde yapıyoruz. Ülkemize gelen yabancı turistlerin de ibadetlerini yapmaları gerekiyor. Ben kilise açılmasında bir sakınca görmüyorum. Kilisenin açılmasıyla biz dinimizden kopmayız. Müslüman camisine, isteyen de kiliseye gitsin. Turistler geldiğinde Pazar günleri kilisede ayin yapacaklar, yapsınlar. Onunki de Allah'a bir yakarıştır, duadır. Bundan korkmamak ve memnun olmak lazım.'' 
     
</TEXT>
</DOC>
