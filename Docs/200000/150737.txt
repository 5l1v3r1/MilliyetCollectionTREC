<DOC>
<DOCNO> 150737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko31.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Güveni yakaladık, sıra istikrarda 
</HEADLINE>
<TEXT>

     Başbakan Tayyip Erdoğan, ASO'da yaptığı konuşmada, faizlerin giderek düştüğünü belirtti. 
     Faizlerin bir türlü makul seviyeye düşmeyişinin altında bazı nedenler bulunduğunu anlatan Erdoğan, bunları ''Türkiye'nin borcunun çok yüksek olması, yeni kaynak bulunmasında zorlanılması ve beklentilerin iyi yönetilmemesi'' olarak sıraladı. 
     Bundan kurtulabilmek için Türkiye'nin ayaklarını yere sağlam basması gerektiğini ifade eden Erdoğan, ''Güveni yakaladık. Şimdi sıra istikrarda. Bu istikrarı yakalamak durumundayız'' şeklinde konuştu. 
     Başbakan Erdoğan, devleti istihdam kapısı olmaktan çıkaracaklarını, bunun için de gerekli adımları attıklarını belirtti ve ''İstihdamı siz yaratacaksınız'' dedi. 
     
     KADROLAŞMA ELEŞTİRİLERİ 

     Konuşmasında hükümette kadrolaşmaya gidildiği eleştirilerini de yanıtlayan Başbakan Erdoğan, şöyle devam etti 
     ''Hayır. Asla. İktidarımızın böyle bir derdi sıkıntısı yoktur. Ama şunu takdir edersiniz, o da şudur. Bir yönetim, iktidara gelmiştir. Eğer önceki yönetimin mevcut üst bürokrasisi, bundan bürokrat dostlarım hiç alınmayacaklar...Hatta bizim şu anda düşündüğümüz, gerçekleştirebilirsek olması gereken her siyasi iktidar, üst bürokrarisi ile gelmeli. Üst bürokrasisi ile de gitmelidir. Olması gereken budur. Niye Frekanslarım tutacak. İlkeleri paylaşacağız. 
     Hangi işyerinde bir yönetim, istemediği bir adamı Allahaşkına barındırır Eğer onun vücut dilini bırakın sadece söylem noktasındaki ifadelerini. Vücut dilini yakalayabilecek, Anadolu tabiriyle leb demeden leblebiyi anlayacak yöneticiyi yanında bulundurur. Bunun dışındakini oraya sokmaz. Ama anlayış bu değil de, sadece Aç kitabı, içinde ne yazıyor buna göre hareket edersek, biz netice alamayız. Bize işin dertlisi olacak. Eğer başarılı olsaydılar, 57. hükümet sandığa gömülüp kalmazdı. Başarılı olamadı.'' 
     
     AKARYAKITTAKİ İNDİRİM 

     Başbakan Tayyip Erdoğan, akaryakıtta da çeşitli indirimler yaptıklarını belirtirken, yapılan indirimler sonucunda otogazda yüzde 9, 6 numaralı fuel-oilde yaklaşık yüzde 11, kurşunsuz benzinde yüzde 2, süper benzinde yüzde 1.2, gazyağında da yüzde 9.4 ucuzlama sağlandığını bildirdi. Erdoğan, bu düzenlemelerin dünya petrol fiyatlarındaki düşmeden kaynaklandığını bildirdi. 
     
     ''İHRACAT, DÜN İTİBARİYLE 12 MİLYAR DOLAR'' 

     Konuşmasında ihracata da değinen Başbakan, geçen yılın Ocak-Mart döneminde 7 milyar 631 milyon dolar olan ihracatın, bu yıl aynı dönemde 10 milyar 219 milyon dolara yükseldiğini ifade etti. Erdoğan, bütün sıkıntılara rağmen bu rakama ulaşıldığını söyledi. 
     1 Ocak-15 Nisan döneminde ihracattaki artış oranının yüzde 34.5'e çıktığını kaydeden Erdoğan, dün itibariyle ihracat rakamının 12 milyar dolar olduğunun saptandığını kaydetti. 
     Erdoğan, bundan sonra da hükümetin ihracata her türlü destek ve kolaylığı sağlayacağını, bunun için ne gerekiyorsa yapmaya hazır olduklarını vurguladı. 
     Dayanıklı tüketim malları ve yeni trafiğe kaydedilen araçlar konusunda da bilgi veren Erdoğan, geçen yılın 3 ayında dayanıklı tüketim malları üretiminde, bir önceki yıla göre yüzde 8.4'lük bir artış meydana gelirken, bu yılın aynı döneminde yüzde 25'lik bir artışın söz konusu olduğunu söyledi. 
     Erdoğan, geçen yılın 3 ayında 6 bin 197 yeni araç trafiğe kaydedilmişken, bu yılın 3 ayında ise bu sayının 14 bin 709 olarak gerçekleştiğini ifade etti. 
     Bu görece iyiliğin, vergi gelirleri artışı ve bütçe harcamalarının kısılmasında da net olarak ortada olduğunu kaydeden Erdoğan, geçen yılın 3 ayında vergi gelirlerinin 7 katrilyon 699 trilyon lira, toplam bütçe gelirlerinin ise 9 katrilyon 920 trilyon lira olarak belirlendiğini hatırlattı. 
     Erdoğan, bu yılın aynı döneminde ise vergi gelirlerinin 11 katrilyon 579 trilyon liraya, toplam gelirlerin ise 14 katrilyon 208 trilyon liraya çıktığını kaydetti. 
     





</TEXT>
</DOC>
