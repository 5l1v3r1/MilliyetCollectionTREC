<DOC>
<DOCNO> 170702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun16.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly soruşturmasını yürütecek Hutton, Blair'i de şaşırttı.. 
</HEADLINE>
<TEXT>

     İngiltere'de Savunma Bakanlığı bilim adamlarından Dr. David Kelly'nin trajik ölümünün ardından Başbakan Tony Blair'in emriyle başlatılan soruşturmayı yürütecek olan Lord Hutton, Blair'in de beklemediği bir çıkış yaptı ve ''Bu soruşturmanın sınırını ben belirleyeceğim'' dedi. 
     Soruşturmanın resmen başlaması dolayısıyla yazılı açıklama yapan Lord Hutton, öncelikle Dr. David Kelly'nin ailesine başsağlığı diledi. Başlatılan soruşturma sırasında hükümetin kendisine tam işbirliği sözü verdiğini hatırlatan Hutton, aynı davranışı bütün diğer kaynaklardan da beklediğini belirtirken, ''Bu soruşturmanın sınırını ben belirleyeceğim'' dedi. 
     Böylelikle Başbakanlık'ın ve Savunma Bakanlığı'nın soruşturma kapsamı dışında kalması konusunda ısrarlı bir tutum içinde olan Blair'i dinlemeyeceği ve soruşturmanın gereklerini yerine getireceğinin işaretini veren Lord Hutton, soruşturmanın sınırlarının nereye kadar varabileceği konusuna gelişmeleri gördükten sonra karar vereceğini bildirdi. 
     Lord Hutton, soruşturmanın süratle başlatılıp, aynı süratle yürütülmesi konusunda da kararlı olduklarını vurguladı. 
     İngiliz basını, Hutton'ın sürpriz açıklamalarının Başbakan Blair ve Savunma Bakanı Geoff Hoon'u da tanık koltuğuna oturtabileceğine dikkat çekerken, Blair'in bunu önceden görüp, ''Gerekirse tanıklık ederim'' açıklamasını peşinen yaptığını belirtiyor. 
     
</TEXT>
</DOC>
