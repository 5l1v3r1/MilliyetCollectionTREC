<DOC>
<DOCNO> 194706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo05.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BİZDEN KAÇIŞ YOK 
</HEADLINE>
<TEXT>

   Ay - Yıldızlı ekibimizin teknik patronu Şenol Güneş, mazeretleri bulunmadığını vurguladı, "Şartlar ne olursa olsun Letonya'yı aşacak ve Portekiz'de olacağız. Borcumuzu ödemek zorundayız" dedi 
      BİLAL MEŞE 

   
   "Her şeye sahibiz" 
   MİLLİ Takım Teknik Direktörü Şenol Güneş, Letonya ile yapılacak iki maçtan da yüzlerinin akıyla çıkacaklarını söyledi. Tecrübeli teknik adam, "Ülkeye bir borcumuz var ve bunu ödemek zorundayız. Futbolcularımızdan varını yoğunu ortaya koymalarını ve bizi finallere taşıyacak performansı göstermelerini bekliyoruz. Her şeye sahibiz. Artık bu işin mazereti yok. Şartlar ne olursa olsun, Letonya maçlarını aşacak ve Allah'ın izniyle Portekiz'de olacağız" açıklamasını yaptı. 
   
   Letonya uyarısı 
   FUTBOLDA rakibi küçümsemenin dezavantajlarını da dile getiren Güneş, "Rakipten korkmuyoruz, ama ciddiye de alıyoruz" yorumunu yaptı. Başarılı hoca, "Letonya'nın kamuoyunda şaşkınlık yaratmasını istemiyoruz. Rakibimizin gücünü biliyor ve küçümsemiyoruz. Ama bunu kamuoyunun da bilmesini istiyoruz. Letonya belki bir Hollanda, İspanya, Fransa değil ama güçlü bir ekip. Takım oyunu oynuyorlar ve çok iyi savunma uyguluyorlar. Çok az hata yapıyorlar, disiplinli ve sertler" diye konuştu. 
   
   "Enteresan bir takım" 
   İNGİLTERE ile yapılan son maçta hayal kırıklıkları yaşadıklarını da ifade eden Şenol Güneş, şöyle devam etti "Letonya'dan tecrübeli bir takım olmamıza rağmen, bizden daha sakin oynayacaklar. Rakibi küçük görürsek, iyi şeyler yaptıklarında şaşkınlığa düşebilir, o zaman istediğimiz oyunu sahaya yansıtamayabiliriz. Orada kazanmalı, ya da en azından gol atmalıyız. Rakip enteresan bir takım. İçerde veya dışarda oyun şekilleri fark etmiyor. Oldukça disiplinli ve sabırlılar." 
   
   "Mahçup etmediler" 
   OYUNCULARA destek isteyen Şenol Güneş, "İş yapan insanın hataları olacaktır. Hepsi ülke adına hizmet için buradalar. Şu anda bazı futbolcular istenen performansta olmayabilirler, ama kabiliyet bir günde gitmez. Bu çocuklar hiç mahçup etmedi" dedi. İki maçta da farklı oyunculara şans verebileceğini kaydeden Milli Takım'ın hocası, "Rakip hücum yaptıktan sonra hemen savunmaya dönüyor ve hemen hücuma geçebiliyor. Buna göre oyuncu kullanacağız" ifadelerini kullandı. 
   
   Dikkat şart    Temkini elden bırakmayan milliler, güçlü bir rakiple oynayacaklarını, maçların zorlu geçeceğini söylediler 
   "İlk maç önemli" 
   MİLLİ Takım'ın en golcü ismi Hakan Şükür, Letonya'nın fiziğe dayalı bir yapısı olduğunu ve bu nedenle iki maçın da çok zor geçeceğini söyledi. Tecrübeli futbolcu, "Çok kolay görünüyor, ama zor bir ekip. Agresif bir rakiple karşılaşacağız. İlk maçtan avantajlı çıkmak zorundayız" derken, Tümer Metin de, "Futbolda hiçbir zaman kolay rakip yok. İlk maçın deplasmanda olması avantaj. İnönü Stadı'nda turu geçen, finallere giden biz oluruz" diye konuştu. 
   
   "Kolay olmayacak" 
   LETONYA hakkında fazla bilgileri olmadığını vurgulayan Emre Aşık ise, "Kolay olmayacağını biliyoruz. İlk maçtan galibiyet veya beraberlikle dönersek, İstanbul'daki karşılaşmaya avantajlı çıkarız. İyi mücadele ederek, aramızdaki kalite farkını ortaya koyacağımıza inanıyorum" ifadelerini kullandı. İbrahim Üzülmez de, "Sahaya çıkıp mücadele etmeden, yüreğimizi koymadan maçı kazanmamız mümkün değil. Bunu gerçekleştirip, turu geçen biz olacağız" dedi. 
   
   İlhan sürprizi    ŞENOL Güneş tarafından bir gün izin verilen İlhan Mansız'ın dün öğlen saatlerinde kampa gelmesi şaşkınlık yarattı. Golcü oyuncunun, Almanya'daki doktorunun İstanbul'a gelmesi nedeniyle yurt dışına gitmeyerek, kampa erken katıldığı bildirildi. Blackburn Rovers'ta top koşturan Tugay Kerimoğlu ile belinde sakatlığı bulunan Yıldıray Baştürk ise bugün arkadaşlarına katılacak. 
   
   Altın Top'a aday    İSPANYA'DAKİ başarılı temsilcimiz Nihat Kahveci, futbol dünyasının en prestijli ödülü olarak kabul edilen France Football'un 'Altın Top' ödülüne aday gösterildi. Real Sociedad forması altındaki performansıyla yıldızlaşan milli oyuncu, Altın Top'a aday 50 isim arasına girdi. Nihat, geçen sezon İspanya Ligi'nde 23 gol atıp, takımınını Şampiyonlar Ligi'ne taşımıştı. 
   
   Ümitler tazelendi    Teknik Direktör Raşit Çetiner, emeklerinin karşılığını alacaklarına inandığını söyledi, "Yüzümüzün akıyla döneceğiz" ifadesini kullandı 
   "İşi bitirmeliyiz" 
   AVRUPA Şampiyonası finallerine gitmek için cuma günü Almanya ile ilk randevusuna çıkacak olan Ümit Milli Takımımız galibiyet için kenetlendi. Teknik Direktör Raşit Çetiner, Almanya'nın futbolda bir dünya devi olduğunu hatırlattı, "Biz de iyi takımız. Verdiğimiz emeklerin karşılığını almak adına iki maçtan da yüzümüzün akıyla döneceğiz. Bu işi Almanya'da bitirmek istiyoruz" dedi. 
   
   Sabri götürülmedi 
   ALMANYA'DAKİ Türk vatandaşlarının da kendilerini yalnız bırakmamalarını isteyen Çetiner, Sabri'nin sakatlığı nedeniyle kadrodan çıkarıldığını başka eksikleri olmadığını açıkladı. Dün Düsseldorf'a giden milliler, buraya 35 kilometre uzaklıktaki Berlich Gladbach kasabasında kampa girdi. Gurbetçi oyuncular Halil - Hamit Altıntop kardeşler ile Uğur İnceman ve Fatih Sonkaya kafileye Almanya'da katıldı. 
   
   Dersimiz Letonya    12. Avrupa Futbol Şampiyonası finallerine katılabilmek için Letonya ile kritik iki maç oynayacak olan A Milli Takımımız dün işbaşı yaptı. Polat Otel'de kampa giren Ay - Yıldızlı ekibimiz Metin Oktay Tesisleri'nde ilk çalışmasını gerçekleştirirken Alpay ise antrenmana grip olması nedeniyle katılmadı. Otelde dinlenen tecrübeli oyuncuya serum takıldı. Hafif sakatlıkları olan İlhan Mansız, Tümer ve Emre Belözoğlu da düz koşu yaptı. 
   
   'Aklımızda yüreğimizde'    Yardımcıları Ünal Karaman, Mehmet Kulaksızoğlu ve Menajer Can Çobanoğlu ile birlikte Ulu Önder Mustafa Kemal Atatürk'ü ölümünün 65. yılında anan Şenol Güneş, "Atatürk aklımızda ve yüreğimizde. Çizdiği yolda emin adımlarla ilerliyoruz" diye konuştu. 
   
   Milliler neşe saçtı    Letonya karşılaşması için geri sayıma başlayan Ay - Yıldızlılar'dan Hasan Şaş, Tuncay Şanlı ve Fatih Akyel dün Milli Takım sponsorlarından Pepsi ile Burger King'in birleşmesinin kutlamalarına katıldı. Burger King'in Güneşli'deki şubesinde yapılan organizasyonda futbolcuların yaptığı espriler yüzleri güldürdü. 
   
   
</TEXT>
</DOC>
