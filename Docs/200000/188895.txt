<DOC>
<DOCNO> 188895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/guncel/gun01.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir 'iletisim' skandalı 
</HEADLINE>
<TEXT>

   1. Uluslararası Çocuk ve İletişim Konferansı için Umman Sultanlığı'ndan davet edilen Dr. Samira Moosa, türbanlı olduğu için üniversiteye alınmadı 
      AYTEN GÖRGÜN ÖZEL İstanbul 

   
   İstanbul Üniversitesi İletişim Fakültesi'nde düzenlenen 1. Uluslararası Çocuk ve İletişim Konferansı'na Umman Sultanlığı'ndan davetli olarak gelen Dr. Samira Moosa, türbanı yüzünden konferansa katılamadı. 
   Sultan Qaboos Üniversitesi Toplum Bilim Koleji başkan yardımcısı asistanı Dr. Samira Moosa 43 konferansa davet edildiğinde kimsenin aklına kadın olduğu gelmemişti. Konferans günü diğer katılımcılarla açılışa gelen Dr. Moosa'yı ve organizasyonu yapanları bir sürpriz bekliyordu. Dr. Moosa bir kadındı ve başında da bir türbanı vardı. İstanbul Üniversitesi'nin Bayazıt'taki merkez binasına girmeye çalışırken Moosa durduruldu. Kapıdaki görevliye "sorun nedir " diye soran Moosa'ya yanıt el kol hareketiyle geldi. 
   Dil bilmeyen bir kadın görevli, Moosa'nın başını işaret edip eşarbını çıkarması gerektiğini anlatmaya çalıştı. Moosa, türbanını çıkarmadı. Kapıda dakikalarca bekledi, kimse gelmeyince de oteline döndü. İÜ İletişim Fakültesi Dekanı Prof. Dr. Suat Gezgin, olayla ilgili şu açıklamayı yaptı 
   "Biz kadın mı, erkek mi olduğunu sonradan anladık. Rektörlüğün türban konusunda aldığı kesin bir talimatı var. Üniversitenin aldığı karara göre türbanla girilmesi yasak. Bu bağlamda ona kibarca bunu söyledik. Türbanı açıp girebilir mi diye sorduk. Kendisi 'Bugüne kadar başımı açmadım' demiş ve okuldan ayrılmış. Prensip varsa, bu prensibe bağlı kalmak zorundayız." 
   
   'ERKEK SANIYORDUK' 
   Delegelerle yazışmaları yapan İstanbul Üniversitesi İletişim Fakültesi Öğretim Görevlisi Nilüfer Öcel ise Dr. Moosa'nın davetliler arasında olduğunu belirterek, türbanlı olduğu için içeri alınmadığını doğruladı. 
   Öcel şöyle devam etti "Kendisini biz erkek sanıyorduk. Kadın gelmesin diye bir ayrımcılık yapmıyoruz ancak bunun bir sorun olacağı, davetlinin başı türbanlı geleceği aklımıza, hayalimize gelmedi. Yetkili bir ağızdan 'evet girebilir' sözünü duymadan kendisini içeri alamadık. Akşam da kokteyl ve yemeğimiz vardı. Onlar üniversite bünyesinde olan yerlerde değil. Kendisini davet ettim. 'Bir organizasyonun ya tümüyle parçasısınızdır ya da değilsinizdir. Konferansa girmediysem diğer etkinliklerinezi de katılmama hakkımı kullanacağım' deyip katılmadı." 
   
   Panellerden birini yönetmemi istediler    Sultanahmet'te kaldığı otelde görüştüğümüz Dr. Samira Moosa, davet içeren elektronik postanın kendisine 15 gün önce geldiğini belirterek şöyle dedi 
   "Süre, metin hazırlamam için yeterli değildi. Panelin hangi konuda olduğunu öğrenmek için üniversiteye mektup yazdım. Onlar da en azından panelden birini yönetmemi rica ettiler. Cuma günü Kuşadası'ndaki başka bir kongreye katıldım. Pazartesi günü diğer katılımcılarla birlikte otelden alınıp üniversitenin aracıyla İstanbul Üniversitesi'ne getirildim." 
   
   
</TEXT>
</DOC>
