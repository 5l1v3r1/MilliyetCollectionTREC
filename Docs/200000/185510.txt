<DOC>
<DOCNO> 185510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun12.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'nın yeni Dışişleri Bakanı, Türkiye'yi destekleyen Bot... 
</HEADLINE>
<TEXT>

     Hollanda'da Jaap de Hoop Scheffer'ın NATO Genel Sekreterliği'ne atanmasıyla boşalan Dışişleri Bakanlığı görevine, eski diplomatlardan Bernard Bot 65 getirildi. 
     Başbakan Jan Peter Balkenende, Dışişleri Bakanlığı'na atandığını bildirdiği Bernard Bot'u, Lahey'de kabul ederek bir süre görüştü. 
     Koalisyon ortağı Hıristiyan Demokrat Parti'den Dışişleri Bakanlığı'na atanan Bernard Bot, görevi 3 Aralık'ta şimdiki Dışişleri Bakanı Jaap de Hoop Scheffer'den devralacak. 
     Hollanda'da hükümet, de Hoop Scheffer'ın, Avrupa Güvenlik ve İşbirliği Teşkilatı AGİT dönem başkanlığını yürüten Hollanda'nın Maastricht kentinde 1-2 Aralık 2003 tarihlerinde yapılacak AGİT Bakanlar Konseyi toplantısı sona erene kadar görevde kalmasını kararlaştırmıştı. 
     Bernard Bot'un Dışişleri Bakanlığına atanması, koalisyon ortakları ve muhalefet partileri tarafından ''isabetli bir tercih'' olarak değerlendirildi. 
     Lahey'deki siyasi çevrelerce AB ilişkilerinde deneyimli bir diplomat olarak bilinen Bot'un, Hollanda'nın gelecek yılın ikinci yarısında AB dönem başkanlığını üstlendiği sırada önemli görevler üstleneceği yorumları yapılıyor. 
     1986-1989 yılları arasında Hollanda'nın Ankara Büyükelçisi olarak da görev yapan Endonezya doğumlu Bernard Bot, Türkiye'nin AB üyeliğini savunmakla tanınıyor. 
     Leiden ve ABD'deki Harvard üniversitelerinde eğitimini tamamlayarak 1963 yılında diplomat olarak meslek hayatına başlayan Bot, 1992-2002 yıllarında Hollanda'nın AB daimi temsilcisi olarak Brüksel'de görev yapmış ve geçen yıl emekli olmuştu. 
     
</TEXT>
</DOC>
