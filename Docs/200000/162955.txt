<DOC>
<DOCNO> 162955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko35.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, döviz ihalelerinde maksimum fiyattan vazgeçti... 
</HEADLINE>
<TEXT>

     Merkez Bankası'nın döviz rezervlerinin artırılması amacıyla düzenlenen döviz alım ihalelerinde, 16 Haziran 2003'den itibaren, diğer ihale koşulları aynı kalmak üzere, maksimum fiyat uygulamasına son verilmesi kararlaştırıldı. 
     Merkez Bankası'ndan yapılan açıklamada, özellikle ters para ikamesi gelişmeleri sonucu döviz piyasasında oluşan döviz arz fazlası ve Merkez Bankası'nın güçlü döviz rezervi pozisyonuna sahip olmasının, uygulanan programa güvenin artmasına sağlayacağı katkı dikkate alınarak düzenlenmeye başlanan döviz alım ihalelerine Haziran ayında da devam edildiği hatırlatıldı. 
     
     DEĞİŞİKLİĞİN GEREKÇESİ 
     Merkez Bankası'nın maksimum fiyat uygulamasına son vermesi kararının, piyasa katılımcıları ile kesintisiz devam eden iletişim sürecinde alındığı ifade edilen açıklamada, döviz alım ihalelerinde teklif edilebilecek maksimum fiyatın tespitine son verilmesinin gerekçesi şöyle vurgulandı 
     ''Bilindiği üzere, ihalede teklif edilebilecek maksimum fiyat, Gösterge Niteliğindeki Kurların Belirlenme Esasları doğrultusunda, bankalararası döviz piyasasında 1 ABD Doları karşılığı Türk Lirası kotasyon veren bankaların alım ve satım fiyatlarının ortalamalarının ortalaması esas alınmak suretiyle saptanmakta idi. Bu çerçevede saptanan maksimum fiyatın, bazı günlerde piyasa fiyatına göre çok az da olsa düşük kalması nedeniyle piyasada döviz arzı olmasına rağmen, özellikle Haziran ayında yapılan bazı ihalelere düşük tutarda teklif geldiği gözlemlenmiştir. Nitekim, Haziran ayında yapılan 10 ihaleden 7'sine gelen toplam teklif tutarı, ilan edilen ihale tutarına ulaşmamıştır. Yeterli döviz satış teklifi alınamayan 7 ihalenin tamamında, tespit edilen maksimum teklif fiyatı, ihaleye teklif verme süresinde döviz piyasasında kotasyon veren bankaların en iyi döviz satım fiyatlarının altında kalmış ve dolayısıyla bazı günlerde planlanan tutarda döviz alımı gerçekleştirilememiştir. Yapılan değişiklik ile günlük olarak planlanan tutarda döviz alımı gerçekleştirilmesi amaçlanmaktadır.'' Bu arada açıklamada, dışsal bir şok ya da öngörülemeyen gelişmeler nedeniyle döviz piyasasında derinliğin kaybolması, buna bağlı olarak döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası'nın dönem sonunu beklemeden kısa ya da uzun süreli olarak, önceden kamuoyuna duyurmak suretiyle döviz alım ihalelerine ara verebileceği de vurgulandı. 
     
</TEXT>
</DOC>
