<DOC>
<DOCNO> 163065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/dunya/adun.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler birleşiyor 
</HEADLINE>
<TEXT>

Barzani liderliğindeki KDP ile Talabani'nin KYB'si bölgesel yönetimlerini birleştiriyor. Iraklı Kürtler olaylar karşısında ortak hareket edecek, tek bir sesle temsil edilecekler 
     DIŞ HABERLER SERVİSİ 

     Kürdistan Demokratik Partisi KDP ve Kürdistan Yurtseverler Birliği KYB , Kuzey Irak'taki bölgesel yönetimlerini birleştirme kararı aldı. 
     BBC tarafından izlenen KDP'nin uydu televizyon kanalının haberine göre, önceki gün Dukan kentinde bir araya gelen KDP lideri Mesud Barzani ile KYB lideri Celal Talabani, iki partinin Erbil ve Süleymaniye'den yönetilen bölgesel yönetimlerinin birleştirilmesini koordine edecek bir komisyon oluşturulması konusunda anlaştı. 
     KDP televizyonu, iki partinin bölgesel yönetimlerini birleştirerek Irak'taki muhtemel gelişmelere karşı ortak bir tutum takınılması yönünde önemli bir adım attıklarını ve Kürtlerin bundan sonra "tek bir ses" tarafından temsil edileceğini vurguladı. 
     Reuters ajansı ise, bu gelişmeyle ilgili olarak yaptığı yorumda, bölgesel yönetimlerini birleştirme kararı alan Kürt grupların ABD'den yeni Irak yönetiminde Arap çoğunluk karşısında ezilmeyeceklerine dair garanti aldıktan sonra bu adımı attıklarını ve bağımsız bir devlet oluşturma planlarını rafa kaldırdıklarını ileri sürdü. 
     
     Ankara'ya taviz baskısı 
     Öte yandan Fransız "Le Figaro" gazetesi, "Washington'un, Iraklı Kürtler konusunda taviz vermesi için Ankara'yı zorladığını" iddia etti. Gazete, ABD yönetiminin Türkiye'ye, "Irak'ın kuzeyine yönelik müdahalelerine son vermesi uyarısında bulunduğunu" öne sürdü. 
     "Washington yönetiminin, Irak savaşında ABD ordusunun geçişine izin vermediği için Türkiye'ye karşı hayal kırıklığı içinde olduğunu" kaydeden Le Figaro, ABD'yi ziyaret edecek olan Dışişleri Bakanlığı Müsteşarı Büyükelçi Uğur Ziyal'i "zor temasların beklediğini" iddia etti. 
     
     

</TEXT>
</DOC>
