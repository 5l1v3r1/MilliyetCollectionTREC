<DOC>
<DOCNO> 197388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yasam/ayas.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulları bu eller doyuruyor 
</HEADLINE>
<TEXT>

   Asıl meslekleri farklı olan 72 kadın, hiçbir ücret almadan her gün, yoksul aileleri doyurmak için yemek pişiriyor 
      ÜMRAN AVCI 
   
   Emekli öğretmen, emekli bankacı, güzellik uzmanı, muhasebeci... Bu meslekler onlar için mazide kaldı. Artık hepsi birer aşçı. Üzerlerine birer önlük, başlarına da bone geçiren kadınlar, yoksullar için yemek pişiriyor. 
   Burası Kadıköy Belediyesi'nin Küçükbakkalköy'deki aşevi. Burada, Ramazan'da 6 bin, diğer aylarda da 3 bin hasta, yaşlı ve çok çocuklu yoksul aileler için kazan kaynıyor. Belediyenin görevlileri dışında 72 kadın, aç insanlarını doyurabilmek için hiçbir ücret almadan, gönüllü olarak yemek pişiriyor. 
   
   "Evde yapamıyoruz" 
   Burada yapılan yemekler, çelik kazanlarla İçerenköy, Dumlupınar, Kayışdağı, Yenisahra, Barbaros, Emekevler ve Eğitim mahallelerindeki aile danışma merkezlerine ulaştırılıyor. Kadıköy'ün en yoksul aileleri, bu merkezlere gidip hazırlanan yemekleri evlerine götürüyor. 
   Sabah saat 07.50'de geldikleri aşevinde saat 14.00'e kadar patates, soğan, et doğrayıp yemek hazırlayan kadınlar, "Eve gittiğimizde yemek yapacak gücümüz kalmıyor. Ya yağa yumurta kırıp yiyoruz ya da kahvaltı yapıyoruz" diyorlar. 
   
   Artık büyüklere... 
   Emekli bankacı Seza İlkan, "Bu iş çok keyifli. İnsanın yaşadığını hissetmesini sağlıyor" derken, emekli öğretmen Yıldız Kaya, "İnsanlığa hizmet etmek çok güzel. Eskiden küçüklere, şimdiyse büyüklere hizmet ediyorum" diyor. 
   
   
</TEXT>
</DOC>
