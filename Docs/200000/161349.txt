<DOC>
<DOCNO> 161349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/guncel/gun02.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğrafla uğraşmayın’ 
</HEADLINE>
<TEXT>

Milli Eğitim Bakanı Çelik, "sarışın aile" fotoğrafını ders kitabından çıkaran Talim ve Terbiye Kurulu’nu uyardı 
     BAHAR ATAKAN Ankara 

     Milliyet’in manşetten "Resmen ırkçılık" başlığıyla verdiği "sarışın aile" fotoğrafının Türk’e benzemediği gerekçesiyle Talim ve Terbiye Kurulu’nca TTK ders kitabından çıkarılması tepki topladı. Milli Eğitim Bakanı Hüseyin Çelik, TTK Başkanı Ziya Selçuk’a "Fotoğrafla uğraşmayın" dedi. 
     
     KARDEŞLERİM DE SARIŞIN 
     Çelik, sarışın aile fotoğrafının ders kitabından çıkarılmasının gerekçesini sorduğu Selçuk’tan, "Fotoğraf yabancı dergiden alınarak kitaba aktarılmış. Bu nedenle itiraz edildi" yanıtını alınca biçime değil, içeriğe önem verilmesi gerektiğini söyledi. Çelik telefonda görüştüğü Selçuk’tan daha dikkatli ve titiz olunmasını istedi. 
     Çelik, soru üzerine, "Böyle şey olur mu Benim kardeşlerim de sarışın ve yeşil gözlü" dedi. 
     CHP Denizli Milletvekili Mustafa Gazalcı da konuyu soru önergesiyle Meclis gündemine taşıyacağını belirtti ve" Türk halkı bunları çoktan aştı" diye konuştu. 
     Milli Eğitim eski Bakanı Necdet Tekin ise insanların renginin Allah vergisi olduğunu belirterek, şöyle dedi "TTK, Milli Eğitim Bakanlığı’nın beyni ve bu nedenle korunmalı, kollanmalı, özerk olmalı. Türkiye Cumhuriyeti devrimleriyle kavgalı olanların eğitimi yönetmesi gibi bir dönem yaşıyoruz." 
     Kitabı yayına hazırlayan Cemre Yayınları’nın sahibi Celal Eren bu konuda, şunları söyledi "Yerli yayınlardan fotoğraf kullanmıyoruz. Sanıyorum bu olayda da fotoğrafın yabancı yayından alınması etkili oldu " dedi. 
     "Sarışın aile" skandalını dedikodu’ diye nitelendiren TTK Başkanı Ziya Selçuk ise şunları söyledi " Toplantıda kitapta İsveçli aile yerine bir Türk ailesinin bulunması daha iyi olmaz mıydı görüşü dile getirildi. 12 Eylül öncesinde gündeme gelen bu kısır tartışmalar artık gündemde değil. Artık bu devirler geçti." 
     

</TEXT>
</DOC>
