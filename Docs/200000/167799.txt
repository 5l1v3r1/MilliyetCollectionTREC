<DOC>
<DOCNO> 167799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun23.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapışık ikizlerin ameliyatının en önemli bölümü tamamlandı 
</HEADLINE>
<TEXT>

     Başlarından yapışık İranlı ikizlerin Singapur'daki Ruffles hastanesinde yapılan ameliyatında, en önemli bölümün tamamlandığı bildirildi. 
     Adının açıklanmasını istemeyen bir yetkili, 5 cerrahtan oluşan uluslararası ameliyat ekibinin, Lale ve Laden Bijani adlı ikizlerin beyinleri arasındaki bağlantıyı oluşturan bir parmak kalınlığındaki ortak damarı ayırmayı başardıklarını söyledi. 
     Yetkili, 2 ya da 4 gün sürmesi beklenen ameliyattaki bu gelişmenin, doktorların ikizlerin beyinlerini ayırmaya başlamaları yolunu açtığını belirtti. 
     Doktorlar, ortak damarın ikizlerden birinde kaldığını, Laden'in kalçasından alınan bir damarın da ortak damarın yerine diğer ikize takıldığını kaydettiler. Ancak, orijinal damarın hangi ikizde kaldığı belirtilmedi. 
     Alman doktorlar, 1996'da ikizlere, beyinlerindeki kanın akışını sağlayan ortak damarın ameliyatı çok tehlikeli yapabileceğini belirtmişti. 
     
</TEXT>
</DOC>
