<DOC>
<DOCNO> 174301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo43.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı'a İstanbul'un 10 yerinden otobüs kalkacak... 
</HEADLINE>
<TEXT>

     İETT Genel Müdürlüğü, İstanbul Gençlik ve Spor İl Müdürlüğü ile yaptığı görüşmeler sonucunda, Atatürk Olimpiyat Stadı'nda yapılacak futbol karşılaşmalarında seyircilerin kolay ulaşımının sağlanması için yeni bir plan yürürlüğe koyacak. 
     Atatürk Olimpiyat Stadı'nda 9 Ağustos Cumartesi günü oynanacak Galatasaray-Diyarbakırspor Birinci Süper Futbol Ligi karşılaşması için şehrin merkezi 10 noktasından stada otobüs seferleri gerçekleştirileceği açıklandı. 
     Seferlerin öğleden sonra başlayacağı ve 15 dakikada bir yapılacağı bildirilirken, gerekli görüldüğü takdirde kullanılmak üzere aynı noktalarda yedek otobüslerin bulundurulacağı kaydedildi. 
     Taraftarlar, Eminönü, Aksaray, Bakırköy, Yenibosna, Halkalı Tren İstasyonu, Taksim, Mecidiyeköy, Beşiktaş, Üsküdar ve Kadıköy'den stada ulaşmak üzere otobüslere binebilecek. 
     Bu arada, maç bitiminde seyircilerin dönüşünü sağlamak için 200 otobüsün Atatürk Olimpiyat Stadı'nda hazır bekletileceği açıklandı. 
     Otobüslerin sevk ve idaresi için hat ve hareket amirlerinin görevlendirileceği kaydedilirken, Atatürk Olimpiyat Stadı'ndaki park alanında İETT bilet gişesi bulundurulacağı bildirildi. 
     
</TEXT>
</DOC>
