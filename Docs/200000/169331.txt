<DOC>
<DOCNO> 169331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo04.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Uzakdoğu'ya uçtu... 
</HEADLINE>
<TEXT>

     Güney Kore'de düzenlenecek Barış Kupası Turnuvası'na katılacak Beşiktaş, Seul'e gitti. 
     Atatürk Havalimanı'nda gazetecilerin sorularını yanıtlayan kafile başkanı ve kulüp asbaşkanı Yıldırım Demirören, İlhan Mansız ile ilgili olarak ''İlhan ile hiçbir sorunumuz yok. Tedavisi bittikten sonra bize katılacak'' dedi. 
     Menajer Sinan Engin ise 10 günlük ciddi bir kampa gittiklerini belirterek, ''Ciddi maçlar oynayacağız. Takımımızın son şeklini daha net görebileceğiz. Takımımızda çok önemli bir eksik yok. İlhan'ın dışında sakat oyuncumuz bulunmuyor. Bizim için çok önemli bir kamp olacak. Oradaki turnuvada birinci olmak istiyoruz'' diye konuştu. 
     İlhan Mansız ile herhangi bir sorun olup olmadığına ilişkin soruya karşılık Engin, ''İlhan sakat. Sorun olmadı, olmaz da. Sadece basında biraz fazla büyüdü. İlhan kardeşimizde bir sorun yok. Sadece uyması gereken kurallar olduğunu söyledik. Bir hafta 10 gün sonra gelecek. Kendisi özür diledi. Güney Kore'ye gelip gelmeyeceği belli değil'' dedi. 
     Cordoba'nın kadroya dahil olup olmadığının sorulması üzerine Engin, ''O da geliyor. Cordoba ile ilgili sorunlar, pürüzler bitti'' diye konuştu. 
     
     CORDOBA, İSTANBUL'A GELİP, KAFİLEYE KATILDI 
     Beşiktaş'ın Kolombiyalı kalecisi Oscar Cordoba, bugün İstanbul'a gelerek, kafileyle birlikte Güney Kore'ye hareket etti. 
     İstanbul'a akşama doğru gelen Cordoba, Atatürk Havalimanı'ndan kulüp binasına giderek yöneticilerle görüştü. 
     Yönetici İbrahim Altınsay, Cordoba ile bir sorunlarının olmadığını belirterek, ''Kolombiyalı kaleciyle 1 yıllık sözleşmemiz daha vardı. Sözleşmesini 2 yıl daha uzatmak için prensipte anlaştık ve yeni sözleşme yapacağız. Cordoba, 3 yıl daha Beşiktaş'ta'' dedi. 
     Bu arada, İsviçre kampında göz dolduran PAF takımından Serdar ve Serkan ile kaleci Göksel'in yerine Altay'dan transfer edilen kaleci Ramazan da Seul'e götürüldü. 
     
     MAÇ PROGRAMI 
     Siyah-beyazlılar, Seul, Ulsan ve Pusan kentlerinde gerçekleştirilecek turnuvada, 15 Temmuz Salı günü Güney Kore'nin Seongnam İlhwa, 17 Temmuz Perşembe günü Fransa'nın Olympique Lyon, 19 Temmuz Cumartesi günü de Güney Afrika'nın Kaiser Chiefs takımlarıyla karşılaşacak. 
     Finale kalması halinde 22 Temmuz Salı günü bir maç daha yapacak olan Beşiktaş, 23 Temmuz Çarşamba günü İstanbul'a dönecek. 
     
</TEXT>
</DOC>
