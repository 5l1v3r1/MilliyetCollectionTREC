<DOC>
<DOCNO> 187840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur18.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT Türk askerleri Kasım sonunda Irak'ta olabilir... 
</HEADLINE>
<TEXT>

     Türk askerlerinin Kasım sonunda Irak'a gidebileceği öne sürüldü. New York Times gazetesi, Türk gücünün 6-10 bin askerden oluşabileceğini belirtirken konuşlanacak askerlerin Irak'ta ne yapacağı konusunda Türkler ile Amerikalılar arasında geniş görüş ayrılıklarının bulunduğunu da yazdı. 
     New York Times gazetesi, Başbakan Tayyip Erdoğan'ın Türk askerlerinin Irak'a polis veya jandarma olarak gitmeyeceği, bu konudaki "olumsuz" tutumlarının kabul edilmeyeceği yolundaki açıklamalarını değerlendirirken Erdoğan'un meydan okuyuşuna karşın Türk hükümetinin ciddi riskler aldığını öne sürdü. 
     Türk askerlerinin Irak'a konuşlandırılacak ilk Müslüman kuvveti olmakla birlikte orada olumlu karşılanmayacağını, Türklerin üçte ikisinin de konuşlanmaya karşı olduğunu belirten gazete, CHP Genel Başkan Yardımcısı İnal Batu'nun açıklamalarına da yer verdi. Batu, "Olumlu karşılanmayacağımız bir yere gidiyoruz. Irak'ta bir işgal gücü var ve eğer siz oraya asker gönderirseniz onlar elbette işgal gücünün bir parçası olacak" diye konuştu. 
     
     ASKERLER KASIM SONUNDA GİDEBİLİR 
     Konuşlanmanın iyi gitmemesi halinde bunun hesabının AKP'den sorulacağını öne süren gazete, Türk ve ABD yetkililerinin, Türk askerlerinin Kasım sonunda Irak'a gidebileceğini söylediklerine dikkat çekti. 
     Buna karşın, Türk kuvvetlerinin nerede ve nasıl konuşlanacağına ilişkin ayrıntıların Türk ve Amerikan askeri yetkilileri arasında müzakere edilmesi gerektiğini ifade eden gazete ABD Büyükelçisi Eric Edelman'ın dün, gelecek hafta başlaması beklenen müzakereler için bir takvim oluşturmak amacıyla Türk Dışişleri Bakanlığı yetkilileriyle buluştuğunu belirtti. 
     
     GÖRÜŞ AYRILIKLARI VAR 
     New York Times gazetesi, AKP hükümetinin hiç de popüler olmayan bu çaba nedeniyle ABD'den bir şeyler sağladığını göstermek için baskı altında olacağı görüşünü dile getirirken "Türk askerlerinin yapması istenenler konusunda Türkler ile Amerikalar arasında geniş görüş ayrılıkları var" diye yazdı. 
     Görüş ayrılıklarının ortasında Iraklı Kürtlerin yer aldığı belirtilen gazetede Amerikalıların istikrarı korumak ve savaş sonrası hükümeti oluşturmak için Kürtlere ihtiyacı olduğu kaydedildi. 
     Türkiye'nin agresif bir biçimde Kuzey Irak'ta bir Kürt özerk bölgesinin varlığına karşı çıktığını öne süren gazete, Kürtlerin de Türk askerlerinin konuşlanmasını kuvvetle reddettiğine dikkat çekti. 
     New York Times, ABD'nin Türk askerlerinin Irak'ın batısında Tikrit, Bağdat ile Suriye, Ürdün ve Irak sınırlarının buluştuğu bölgede görev yapmasını istediğini belirtirken Türk basınının bölgeyi "şeytan üçgeni" olarak nitelendirdiğini belirtti. Gazete, Irak'ta çok sayıda kayıp verilmesinin Türk hükümetini zayıflatabileceğini ve AKP'ye zarar verebileceğini de yazdı. 
     
</TEXT>
</DOC>
