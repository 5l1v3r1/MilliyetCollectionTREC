<DOC>
<DOCNO> 157541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/guncel/agun.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet, uçağımızı Yunanlılar düşürdü' 
</HEADLINE>
<TEXT>

Dönemin Hava Kuvvetleri Komutanı Org. Çörekçi, 7 yıl önce Ege'de düşen Türk F - 16'sını Yunanlıların vurduğu yönündeki iddiaları doğruladı. Çörekçi, 'Tazminat talep edilmeli' dedi 
     BARKIN Ankara 

     Ege Denizi'nde yedi yıl önce yaşanan bir "it dalaşı" sırasında, Yunan Mirage 2000 savaş uçağının bir Türk F - 16 savaş uçağını düşürdüğünü, dönemin Hava Kuvvetleri Komutanı Orgeneral Ahmet Çörekçi de doğruladı. Çörekçi, o zaman maddi delil bulunamaması nedeniyle olayın üzerine gidilemediğini açıkladı. Hava Kuvvetleri kaynakları da, Türk uçağını vuran Mirage pilotunun akli dengesinin sorgulandığını, ardından emekliye sevk edildiğini bildirdi. 8 Ekim 1996'da gerçekleşen ve Yunan Krama dergisinde yer alan bir haberle yeniden gündeme gelen olay şöyle gelişti 
     
     'FÜZELERDEN BİRİ YOKTU' 
     Tanagra Hava Üssü'nden havalanan ve "Magic" füzesi taşıyan iki Yunan Mirage uçağı, Ege üzerinde Türk F - 16'larıyla it dalaşına girişti. Yunan pilot Thanos Grivas, Türk pilotlar Yarbay Osman Çiçekli ve Yüzbaşı Nail Erdoğan'ın uçağına kilitlenerek füzelerini ateşledi. Magic füzesi Türk uçağının motoruna isabet ederken, Çiçekli uçaktan atlamayı başardı. Erdoğan ise uçakla birlikte Ege sularına gömüldü. Grivas, Üsse döndükten sonra, sağ kanadındaki Magic füzesinin bulunmadığı tespit edildi. 
     Yunan makamlarının olayı örtbas etmek için maddi delilleri ortadan kaldırdığını ve olayın üzerine gidilemediğini kaydeden Çörekçi, "Yalancının mumu yatsıya kadar yanar" derken, Magic füzesinin uçağın kanadında bulunamamasının önemli bir delil olduğunu kaydetti. Uçağın düşürüldüğünü "teyit" eden Çörekçi, Ege üzerinde puslu bir havada yapılan hava harek tı sırasında ikili kolda uçan Türk uçaklarına, Yunan Mirage uçakları tarafından önleme yapıldığını kaydetti. Çörekçi, Erdoğan'ın şehit olmasıyla sonuçlanan olayla ilgili ayrıca şu bilgileri verdi 
     "Uçaktan atlayarak kurtulan Çiçekli olayın etkisiyle şoka girmiş. Verdiği ifadede olayı hatırlamadığını söyledi. Uçuş elbisesiyle fırlatma sandalyesini Yunan makamlarından kriminal araştırmalar için istedik, ancak verilmedi. Yunan pilotların ifadeleri de bize ulaştırılmadı. F - 16'nın enkazı, Limni Adası'nın güneyinde 450 kulaç derine gömüldü. Deniz Kuvvetleri'nin 100 kulaç derinliğe kadar enkaz çıkarma kabiliyeti varmış. Çok uğraştılar, çıkaramadılar. Enkazı çıkarmak için sivil organizasyonlarla temasa geçildi. 4.5 milyon dolar istediler. Dip akıntısı nedeniyle uçağın sürüklenme veya kuma gömülme olasılığı vardı." Çörekçi sözlerini şöyle sürdürdü "Düşen uçakla kolda uçan ikinci F - 16 ise 20 bin feet yükseklikteymiş. Onlar sadece bir parlama ve açılan bir paraşüt görmüş. Bunlar Hava Kuvvetleri'ndeki raporlarla da sabit." 
     Krama'daki haberin olayın aydınlatılması için önemli bir adım olduğunu ifade eden Çörekçi, Dışişleri Bakanlığı ile ilgili makamların olayın üzerine gitmesi gerektiğini belirterek, "Hukuki ve maddi tazminat talebinde bulunulması lazım" dedi. 
     
     

</TEXT>
</DOC>
