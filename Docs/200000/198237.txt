<DOC>
<DOCNO> 198237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur27.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı tesadüf... Üç başkan yardımcısı da trafik kazası kurbanı... 
</HEADLINE>
<TEXT>

     Tokat Belediye Başkan Yardımcısı Yunus Yılmaz, bir süre önce Bursa'da geçirdiği trafik kazasının ardından, tedavi gördüğü hastanede hayatını kaybetti. Yılmaz'dan önceki belediye başkan yardımcıları Yusuf Tosun ile Azamet Yiğit de geçirdikleri trafik kazalarında ölmüştü. 
     Belediye yetkililerinden alınan bilgiye göre, 6 Kasım'da Bursa'da geçirdiği trafik kazasında ağır yaralanan Belediye Başkan Yardımcısı Yunus Yılmaz, 20 gündür tedavi gördüğü Uludağ Üniversitesi'nde hayatını kaybetti. 
     Yılmaz'ın cenazesinin, Belediye Başkanlığı'na ait ambulansla yarın Tokat'a getirileceğini belirten yetkililer, cenazenin, Ali Paşa Camii'nde kılınacak namazın ardından aile mezarlığına defnedileceğini bildirdiler. 
     Tokat Belediye Başkan Yardımcısı Yunus Yılmaz'ın trafik kazasında hayatını kaybetmesi, acı bir olayı da ortaya çıkarttı. 
     AK Parti Tokat Milletvekili Resul Tosun'un kardeşi ve Tokat Belediye Başkan Yardımcısı Yusuf Tosun da 1997 yılında Bolu Dağı'nda geçirdiği trafik kazasında hayatını kaybetmişti. 
     Diğer Belediye Başkan Yardımcısı Azamet Yiğit de 6 ay önce Amasya yakınlarında geçirdiği trafik kazasında ölmüştü. 
     Belediye Başkanı Nizamettin Aydın, 3 yardımcısını da trafiğe kurban vermiş oldu. 
     
</TEXT>
</DOC>
