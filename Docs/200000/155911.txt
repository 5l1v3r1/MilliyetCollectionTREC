<DOC>
<DOCNO> 155911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/spor/spo02.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega'ya alıcı çıktı 
</HEADLINE>
<TEXT>

Arjantinli oyuncuya Meksika'dan bir kulübün talip olduğu ve yedi milyon dolar bonservis ücreti vermeyi kabul ettiği öğrenildi. Yönetimin ay sonuna kadar süre istediği bildirildi 
     YALÇIN TÜRK 

     Zarar etmeyecekler 
     FENERBAHÇE, Ortega sorununu bu ay sonuna kadar çözmeyi planlıyor. Arjantinli oyuncu için Meksika'dan bir kulübün transfer teklifinde bulunduğu ve yedi milyon dolar bonservis bedeli ödemeye hazır olduğu öğrenildi. Ortega'nın da alacaklarından vazgeçeceği ve Sarı - Lacivertli kulübün bu transferi zarar etmeden noktalayacağı bildirildi. 
     
     Hoca bekleniyor 
     MEKSİKA kulübünden Haziran ayının başına kadar süre isteyen Fenerbahçe Yönetimi'nin, teknik direktör sorununu çözdükten sonra kesin kararını vereceği belirtildi. Göreve gelecek yeni antrenör Ortega'nın takımda kalmasını isterse, yöneticilerin Arjantinli yıldızı geri dönmesi için ikna etmeye çalışacağı, kabul etmezse satılacağı ifade edildi. 
     
Vladimir isyan etti      KOCAELİSPOR maçında oyundan alınırken, tribünlerin büyük tepkisini toplayan Vladimir, "Islıklanmayı hak etmedim" diye konuştu. Takıma geldiği günden bu yana büyük bir özveriyle çalıştığını söyleyen Rus oyuncu, "Burada bir türlü anlaşılamadım. Fenerbahçe beni istemezse, giderim" diye konuştu. 
     
Ada muhabbeti      Rüştü, doğumgününde "Ada hayırlı olsun" diyen arkadaşlarına "Doğru, annemi görmek için yarın Büyükada'dayım" yanıtını verdi 
     KOCAELİSPOR galibiyeti, Fenerbahçe'de neşeli günlerin geri gelmesini sağladı. Samandıra'da dün 30 yaşına basan Rüştü'ye özel doğum günü pastası hazırlandı. Üzerinde "Bütün güzellikler senin olsun" yazılı pastayı kesen Rüştü'ye arkadaşları "Ada hayırlı olsun" diye takıldı. 
     TECRÜBELİ kaleci bunun üzerine "Doğru söylüyorsunuz. Yarın annemi görmek için Büyükada'ya gidiyorum" karşılığını verdi. Johnson'a, Kemal ve Fatih zorla pasta yedirirken, Erhan, Mirkoviç ve Cem bir ara boks maçı yapmaya başladı. Futbolcular kısa bir ter idmanının ardından dağıldı. 
     

</TEXT>
</DOC>
