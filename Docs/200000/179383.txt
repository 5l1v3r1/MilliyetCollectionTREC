<DOC>
<DOCNO> 179383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur25.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayaktan bıkan kadın kocasını öldürdü... 
</HEADLINE>
<TEXT>

     Adana'da genç bir kadın, dayaktan bıktığı için yaklaşık 2 aydır ayrı yaşadığı ve hakkında boşanma davası açtığı eşini, kendisini tehdit ettiği iddiasıyla tabancayla vurarak öldürdü. 
     Emniyet Müdürlüğü yetkililerinden alınan bilgiye göre, cinayet, Yurt Mahallesi'nde meydana geldi. Rabia Y 28 , kendisini sürekli dövdüğü iddiasıyla, yaklaşık 2 aydır ayrı yaşadığı ve hakkında boşanma davası açtığı 13 yıllık kocası Murat Y'yi 44 , kendisine ait ruhsatlı tabancayla 5 el ateş ederek öldürdü. 
     Olaydan sonra polise teslim olan iki çocuk annesi Rabia Y, ifadesinde, kocası Murat Y'nin 1990 yılında kendisini zorla kaçırdığını belirterek, şunları kaydetti 
     ''Evlendiğimiz günden beri sürekli dövüyordu. Artık çekilmez olmuştu. Ben de 2 ay önce evden ayrılarak, ailemin yanına yerleştim. 19 gün önce döverek hastanelik etmişti. Karakola gidip şikayetçi olmuştum. Bir süre önce de boşanma davası açtım. Beni sürekli tehdit edip, öldüreceğini söylüyordu. Bu sabah da telefon açarak, yine tehdit edip, beni öldüreceğini söyledi. Daha sonra eve geldi, tartıştık. Bana, başka erkeklerle ilişkiye girdiğimi söyleyince, ruhsatlı tabancamla ateş ederek vurdum.'' Bu arada, ölen Murat Y'nin, hırsızlık, dolandırıcılık, silahla adam yaralama ve tecavüz suçlarından sabıkasının bulunduğu öğrenildi. 
     
</TEXT>
</DOC>
