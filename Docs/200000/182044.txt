<DOC>
<DOCNO> 182044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy03.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus'tan memnunsanız biz Irak'a gelmeyelim 
</HEADLINE>
<TEXT>

      UTKU ÇAKIRÖZER, ELÇİN ERGÜN Ankara 

   
   Irak Geçici Hükümet Konseyi Başkanı Ahmet Çelebi, Dışişleri Bakanı Abdullah Gül'ün BM kararına alternatif olarak geliştirdiği "Irak Geçici Konseyi'nin davetiyle Türk askeri gönderilmesi" modelini Ankara'da bizzat reddetti. Asker kararını çıkarmak için davete büyük önem veren hükümet, Çelebi'yi ikna için büyük baskı yaptı. Başbakan Erdoğan, görüşmede Iraklı heyete "Bizim amacımız egemenliği almak değil, halkınızın ihtiyacını sağlamak. Düzen sağlanır sağlanmaz Irak'tan ayrılırız" değerlendirmesini yaptı. 
   Daha sert bir üslup kullanan Gül ise, "Ülkenize gelen Bulgar, Rus ve Polonyalı askerlerden memnunsanız, biz hiç gelmeyelim. Ama 'Türkiye bize sahip çıkar, annenin çocuğuna baktığı gibi ilgilenir' diyorsanız, o zaman risk alır, çocuklarımızı göndeririz. Ama bunu işgalin parçası olarak yapmak istemez, davet bekleriz" dedi. 
   Davet yetkisinin ABD'ye ait olduğunu hatırlatan Çelebi, Türkiye'nin talebini Konsey'de ele alacakları sözünü verdi. Türkiye'nin yeni bir BM kararıyla asker göndermesini üst üste vurgulayan Çelebi, Erdoğan'a, "Adı Mehmet olan askeri tercih ederiz" derken, bir konsey üyesi de, "En fazla ABD'yle anlaşıp asker gön-dermeniz durumunda itiraz etmeyiz" diye konuştu. 
   
   
</TEXT>
</DOC>
