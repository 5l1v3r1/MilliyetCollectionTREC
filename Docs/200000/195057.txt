<DOC>
<DOCNO> 195057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko29.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Bakanlık olarak Irak'a danışmanlık yapacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Irak'ın önemli miktarda elektrik ihtiyacı bulunduğuna işaret ederek, bu konuda Bakanlık olarak Irak'a danışmanlık yapacaklarını bildirdi. 
     Güler, Irak Elektrik Bakanı Aiham Al Sammarae ve beraberindeki heyeti kabul ederek, bir süre görüştü. 
     Görüşmeler sonunda yapılan basın toplantısında Bakan Güler, Irak'ın elektrik üretim, iletim ve dağıtım tesislerinin onarımı ve geliştirilmesi konusunda destek vereceklerini kaydetti ve bu çerçevede teknik eleman değişimi, eğitim gibi konularda işbirliğine gidileceğini bildirdi. 
     Irak'ın gelecek yıl elektrik alanında 8 milyar dolarlık yatırım yapacağına işaret eden Güler, Türk özel sektör kuruluşlarının bakanlığı vasıtasıyla malzeme temin edebileceğini ve tesisler kurabileceğini ifade etti. 
     Güler, yarın İstanbul'a gidecek heyetin, özel sektör temsilcileriyle bu konuyu görüşeceğini kaydetti. 
     
     BİN MEGAVATLIK 2. PAKET 
     Irak'a 200 megavatlık elektrik verilmeye geçtiğimiz günlerde başlandığını hatırlatan Güler, varılan mutabakat çerçevesinde bin megavatlık ikinci paketin devreye gireceğini bildirdi. 
     Güler, 5 bin megavat gücündeki mevcut tesislerin Irak'tan alınacak finansal yardımla faaliyete geçirerek, üretilecek elektriği Irak'a satmayı düşündüklerini belirtti. 
     Ayrıca 600 megavat gücündeki mobil santrallerin de Irak'ın değişik yerlerine kurmayı planladıklarını bildiren Güler, bin megavatlık paket için fiyatlar üzerinde görüşme yapıldığını, 5 bin megavatlık mevcut santralların de Irak'a kiralanabileceğini kaydetti. 
     Elektrik iletim hatlarında yetersizlik ve hasarlar bulunduğunu belirten Güler, bunların da onarılacağını söyledi. 
     Dost ve komşu bir ülke olarak Türkiye'nin Irak'a her alanda destek vereceğini dile getiren Güler, ayrıca demiryoluyla su taşınmasının da gündemde olduğunu belirtti. 
     
     IRAK ELEKTRİK BAKANI SAMMARAE 
     Irak Elektrik Bakanı Aiham Al Sammarae de elektrik tesislerinin savaşlarda büyük oranda harap olduğunu, yaklaşık 10 bin megavatlık kurulu gücün ancak 5 bin megavatının kullanılabildiğini söyledi. 
     Bu rakamın ihtiyacın dörtte birini ancak karşıladığını ifade eden konuk bakan Sammarae, gelecek yıl yapılacak 8 milyar dolarlık yatırımla 12 bin megavat kurulu güce ulaşmayı hedeflediklerini bildirdi. 
     Sammarae, ''Türkiye'nin Irak'ta önemli tecrübeleri var. Türkiye'yi tekrar Irak'a gelerek, bize yardımcı olmaya çağırıyoruz'' dedi. 
     
</TEXT>
</DOC>
