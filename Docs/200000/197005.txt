<DOC>
<DOCNO> 197005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun08.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Saldırılar bizi birbirimize yaklaştırdı" 
</HEADLINE>
<TEXT>

     ABD Savunma Bakan Yardımcısı Paul Wolfowitz, İstanbul'da meydana gelen bombalı saldırıların, ABD'yi Türkiye'den ayıramayacağını, tam tersine bu tür eylemlerle Türkiye, ABD, İngiltere ve bütün medeni dünyanın daha çok birbirine yaklaştığını söyledi. 
     Wolfowitz, Washington'da bulunan Genelkurmay İkinci Başkanı Orgeneral İlker Başbuğ ile görüşmesinin ardından, Başbuğ ve Türkiye'nin Washington Büyükelçisi Faruk Loğoğlu ile birlikte ortak açıklama yaptı. 
     Wolfowitz, "Bu tür korkunç eylemler, bütün saygın insanları daha yakınlaştırıyor. Bu eylemler, Türk Müslümanlar ile Türk Musevileri birbirine daha çok yaklaştırdı. Bu konuda, ABD ile Türkiye'yi, İngiltere'yi ve bütün medeni dünyayı birbirine daha çok yaklaştırdı" dedi. 
     Orgeneral Başbuğ ile çok başarılı temaslarda bulunulduğunu ve iki ülke savunma bakanlıkları arasında yakın işbirliğinin bir kez daha teyit edildiğini belirten Wolfowitz, "Türkiye, bizim için çok önemli bir bölgede kritik bir müttefik ve dünyanın, bu tür ideallerin ilerlemesi gereken bir bölgesinde laik demokrasiyi temsil ediyor" dedi. 
     Wolfowitz, teröristlerin özgür ülkelerden nefret ettiklerini, tek amaçlarının öldürmek ve moral bozmak olduğunu ama bunu başaramadıklarını belirtti. Wolfowitz, "Türkiye, terörizm karşısında sağlam duran, uzun, trajik bir tarihe sahip. Türkiye, özgürlük için, dini özgürlük için, demokrasi için sağlam şekilde duruyor" diye konuştu. 
     Wolfowitz, sözlerinin bu noktasında Orgeneral Başbuğ'a dönerek, "İşte bu yüzden Orgeneral Başbuğ, Türkiye'yi bizim yakın müttefikimiz olarak görmek çok güzel" dedi. 
     Wolfowitz, "Biz Amerikalılar olarak, Oklahoma City'de meydana gelen saldırılardan biliyoruz ki, sadece suçlu kafadaki iki kişi ve bombalı bir kamyon, 150 kişiyi öldürmeye yetiyor" dedi. 
     Bush'un, terörizme karşı savaşın uzun ve zorlu olacağı yönündeki sözlerini hatırlatan Wolfowitz, terörizme karşı birçok zafer kazanılmış olmasına rağmen, El Kaide'nin liderlerinin halen yerinde durduğuna işaret etti. 
     Wolfowitz, bütün terörist saldırıların önlenemeyeceğini, bu yüzden de teröristlere karşı eyleme geçmek zorunluluğunun bulunduğunu söyledi. 
     
</TEXT>
</DOC>
