<DOC>
<DOCNO> 160309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/yasam/yas01.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Harley programına 'devlet çekincesi' 
</HEADLINE>
<TEXT>

İçişleri Bakanlığı, Harley Davidson motorlu Türkiye turuna çekince koydu Tanıtımda geçen Pontus, Ararat Dağı, Rum kasabası gibi kelimeler sakıncalıdır 
     TOLGA ŞARDAN Ankara 

     İçişleri Bakanlığı, 21 il valiliğine bir yazı göndererek, dünyaca tanınan motosiklet devi Harley Davidson'un Türkiye'de düzenlediği rallinin tanıtım broşüründeki bazı kelimelerin 'sakıncalı bulunduğunu' bildirdi. Kuruluşunun 100'üncü yılı nedeniyle başta ABD, tüm dünyada ilgiyle izlenen etkinlikler düzenleyen Harley Davidson, Türkiye'de de 31 Mayıs - 8 Haziran günleri arasında bir ralli düzenlemek için, Turizm Bakanlığı'na başvurdu. Turizm Bakanlığı da, izin talebini içeren yazı ile Harley Davidson motorlarla 
     Karadeniz, Doğu, Güneydoğu ve İç Anadolu'da yapılacak rallinin programını, trafik ve güvenlik önlemleri alınması için İçişleri Bakanlığı'na iletti. 
     
     'Propaganda olmasın..' 
     Ancak İçişleri Bakanlığı, tanıtım programında geçen 'Pontus Dağları', 'Ararat Dağı', 'eski Rum kasabası Sinassos', 'Ermeni mimarisinin en büyük eserlerinden kilise' gibi ifadeleri sakıncalı buldu. 
     İçişleri Bakanlığı Müsteşar Yardımcısı Sebati Buyuran imzasıyla Adana, Adıyaman, Ağrı, Ankara, Artvin, Bitlis, Diyarbakır, Kars, Kayseri, Kırşehir, Kahramanmaraş, Nevşehir, Rize, Siirt, Trabzon, Şanlıurfa, Van, Kırıkkale, Batman, Ardahan ve Iğdır valiliklerine gönderilen yazıda, rallinin ülke tanıtımına olumlu katkıda bulunacağına dikkat çekilse de, "Rum ve Ermenice isim ve ifadeler yerine, Türkiye'de bilinen ve yaygın olarak kullanılan Türkçe isim ve ifadelerin kullanılması uygun olacaktır" denildi. 
     Ralli güzerg hının Rum ve Ermeni iddialarına konu bazı yerleşim bölgelerini kapsadığı da kaydedilen yazıda, sakıncalı kelimelerin Türkiye aleyhine propaganda malzemesi olarak kullanılabileceği endişesi dile getirildi ve iller arasında gerekli koordinasyonun sağlanması, trafik düzeni ve güvenliğin sağlanması talimatı verildi. 
     
2 bin 600 km. yol yapacaklar      TRABZON DHA 

     İçişleri Bakanlığı'nın programında geçen bazı kelimeleri sakıncalı bulduğu ralli kapsamında Paris'ten önceki gece Trabzon'a gelen 31 motorla 60 kişiden oluşan Harley Davidson grubu, dün sabah Trabzon - Rize etabı için yola çıktı. Harley tutkunları, önce Sümela Manastırı'nı gezecek, sonra Uzungöl'ü ziyaret edecek. Geceyi Rize'de geçirecek Harley tutkunları, etap sonunda 2 bin 600 kilometre yol yapmış olacak. 
     

</TEXT>
</DOC>
