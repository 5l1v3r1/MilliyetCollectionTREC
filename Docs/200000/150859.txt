<DOC>
<DOCNO> 150859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/ekonomi/eko00.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyarısını yaptı ve gitti 
</HEADLINE>
<TEXT>

Hükümetin yerine atama yapmak için isim arayışına girmesi ile birlikte ayrılma kararı alan Hazine Müsteşarı Öztrak, istifasını verdi. Öztrak son mesajında "programda kararlı olunursa başarı gelir’ dedi 
     EKONOMİ SERVİSİ 

     Hazine Müsteşarı Faik Öztrak, dün görevden istifa etti. Öztrak’ın yıl başına kadar başka bir görevde devlet memuru olarak kalacağı, yıl başına ise devlet memurluğundan da istifa ederek emekli olma kararı aldığı öğrenildi. Hükümetin, kamu bankalarından sonra, Hazine Müsteşarlığı görevine de AKP’ye yakın bir isim atama arayışına girmesi üzerine istifa kararı alan Faik Öztrak, kararını uygulamak için dün yapılan IMF İcra Direktörleri Kurulu toplantısını bekledi. 
     Devlet Bakanı Ali Babacan da Öztrak’ın alınacağına ilişkin haberler üzerine, önce, böyle bir karar yok’ şeklinde açıklama yapmış, ancak geçen cuma günü, IMF ve Dünya Bankası toplantıları için ABD’ye giderken havaalanında Hazine’de görev değişikliğinin kesinleştiğini açıklamıştı. 
     Dün istifasını resmen veren Öztrak görevini pazartesi günü bırakacak. Emeklilik süresi dolmadığı için devlet memurluk görevini yıl sonuna kadar sürdürmeyi planlayan Öztrak, görevden alınacağının kesinleşmesi nedeniyle geçen hafta IMF ve Dünya Bankası’yla ABD’de yürütülen 4’üncü gözden geçirme görüşmelerine de gitmemişti. Öztrak’ın istifası ile birlikte Hazine personeline kısa bir veda mektubu yayımladığı belirtildi. 
     
     İki yıl kaldı 
     Öztrak Hazine Müsteşarlığı görevine Türkiye’nin 2001 Şubatında yaşadığı krizin ardından getirilmişti. Krize neden olduğu düşünülen iki bürokrattan biri olan Selçuk Demiralp’in 2 Mart 2001 itibariyle istifa etmesinin ardından 16 Mart 2001’de ABD’den gelerek devlet bakanlığı koltuğuna oturtulan Kemal Derviş tarafından göreve getirilen Öztrak, ekonominin çok kötü bir grafik çizdiği dönemde görev yaptı. 
     

</TEXT>
</DOC>
