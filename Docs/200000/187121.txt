<DOC>
<DOCNO> 187121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur39.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, Irak'a asker gönderme kararı verdi... 
</HEADLINE>
<TEXT>

     Irak'a asker gönderilmesine ilişkin Başbakanlık Tezkeresi, TBMM Genel Kurulu'nda 183'e karşılık 358 oyla kabul edildi. 543 milletvekilinin katıldığı oylamada 2 milletvekili de çekimser kaldı. 
     Genel Kurul'un Başbakanlık Tezkeresi'nin görüşüldüğü kapalı oturumu 2 saat 40 dakika sürdü. 
     Alınan bilgiye göre, kapalı oturumunda ilk önce kürsüye Dışişleri Bakanı Abdullah Gül çıkarak, Irak'a asker gönderme izni istemelerinin gerekçelerini anlattı. Ardından CHP Genel Başkanı Deniz Baykal bir konuşma yaptı. Ak Parti Kocaeli Milletvekili Nihat Ergün ve Trabzon Milletvekili Cevdet Erdöl'ün konuşmalarının ardından ikinci kez kürsüye çıkan Dışişleri Bakanı Gül, eleştirileri yanıtladı. 
     Tezkere ile ilgili ''son söz milletvekilinindir'' hükmü uyarınca DYP Genel Başkanı Mehmet Ağar görüşlerini açıkladı. 
     
     CHP'NİN ERTELEME ÖNERİSİ 

     Bu arada, Genel Kurul'daki görüşmeler sırasında Irak Geçici Hükümet Konseyi'nin oybirliği ile Türk askerinin gönderilmesine karşı karar aldığı haberleri duyulunca CHP, görüşmelere ara verilmesi yönünde bir önerge verdi. Birleşimi yöneten TBMM Başkanvekili Sadık Yakut önergeyi işleme koymadı. Bunun üzerine CHP, Irak Geçici Hükümet Konseyi'nin aldığı karar ile ilgili bir görüşme açılması, gelişmelerin izlenmesi ve daha sonra oylama yapılması yönünde ikinci bir önerge verdi. Bu önerge, Genel Kurul'da oylanarak reddedildi. 
     CHP Lideri Baykal'ın Irak Geçici Hükümet Konseyi'nin aldığı kararla ilgili sözleri üzerine Başbakan Tayyip Erdoğan da oturduğu yerden söz alarak kısa bir açıklama yaptı. 
     Genel Kurul'un kapalı oturumu süresince kulisler, Genel Kurul Salonu tarafındaki basın büroları ile çay ocağı kapalı tutuldu. Çok sayıda basın mensubu ise basın koridoru ve bahçesinde sonucu almaya çalıştı. 
     
     ARINÇ'IN TOPLANTIYA KATILMAMASI 

     Öte yandan, TBMM Başkanı İletişim Danışmanı Kemal Öztürk, Meclis Başkanı Bülent Arınç'ın bugünkü oturumu yönetmemesi ile ilgili çıkan haberler üzerine yazılı bir açıklama yaptı. 
     Öztürk açıklamasında, Başkan Arınç'ın Başbakanlık Tezkeresi'nin görüşmelerinin yapıldığı saatlerde Ankara'ya gelen Bulgaristan Cumhurbaşkanı Georgi Parvanov'un karşılama törenine katılmak üzere Çankaya Köşkü'ne gittiğini, ardından da kendisiyle saat 16.45'te TBMM'de bir görüşme gerçekleştirdiğini bildirdi. 
     Açıklamada ayrıca, ''TBMM Başkanı Sayın Bülent Arınç, TBMM'nin en doğru kararı vereceğine inandığını ve kendisinin de kararın arkasında duracağını ifade etmiştir'' denildi. 
     

     
</TEXT>
</DOC>
