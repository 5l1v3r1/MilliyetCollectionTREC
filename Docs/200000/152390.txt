<DOC>
<DOCNO> 152390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo22.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümüşhane Doğanspor'un gönlü Akçaabat'tan yana... 
</HEADLINE>
<TEXT>

     İkinci Futbol Ligi A Kategorisi'nde hafta sonunda Akçaabat Sebatspor ile karşılaşacak olan Gümüşhane Doğanspor'da, kulüp asbaşkanı Kaya Büyükbayraktar, rakiplerinin Birinci Süper Lig'e çıkmasının kendilerine mutluluk vereceğini söyledi. 
     Kaya Büyükbayraktar, Akçaabat Sebatspor ve Gümüşhane Doğanspor'un 2 kardeş kulüp olduğunu dile getirerek, ''Çok önemli bir dönemeçte 2 takım karşı karşıya geliyor. Rakibimizin Birinci Süper Lig'e çıkması bize mutluluk verir. Ancak bizde ligden düşmeme mücadelesi veriyoruz. Hafta sonunda çok iyi mücadele olacak. Hakeden taraf kazansın'' dedi. 
     Ligden düşmeme yolunda Çanakkale Dardanelspor ile mücadelelerinin bulunduğunu ifade eden Büyükbayraktar, ''Çanakkala Dardanelspor, Yimpaş Yozgatspor ile deplasmanda karşılaşacak. Yimpaş Yozgatspor ligde rahat bir konumda. Ancak bu maçta her ne olursa olsun Yimpaş Yozgatspor'un 3 puan düşüncesiyle oynayacağına inancımız tamdır. Bunun aksine kulağımıza gelen söylentilerin doğruluğuna ihtimal vermiyoruz'' diye konuştu. 
     





</TEXT>
</DOC>
