<DOC>
<DOCNO> 185690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/spor/spo02.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam gibi adam 
</HEADLINE>
<TEXT>

   Teknik Direktör Daum'un son haftalardaki gözdesi Ümit Özat, "Hocamız bize, biz ona inanıyoruz. Başarının sırrı bu. İşimi en iyi şekilde yapmaya çalışıyorum. Profesyonelliğime kimse laf edemez" dedi 
      YALÇIN TÜRK 

   
   Milliyet'e konuştu 
   FENERBAHÇE'DE futbolculuğundan çok ağırlığı tartışıldı. 4'lü defansta yeri olmadığı konuşuldu. Hatta bir ara kaptanlığı bile polemik konusu oldu. Ama Ümit Özat, her zamanki gibi profesyonelce davrandı, kulaklarını söylentilere tıkadı, sadece işini yaptı. Emeğinin karşılığını aldı ve Daum'un vazgeçilmezleri arasına katıldı. Tecrübeli oyuncu, evinin kapılarını Milliyet'e açtı, sorularımızı içtenlikle yanıtladı. 
   
   'Yabancılar süper' 
   ÜMİT başarının sırrını, "Biz Daum'a, Daum da bize inanıyor. Yönetim, taraftar güveniyor. Takımda herkes başarı için birbirine sarılıyor. Hocamızın disiplini, çalışma programı, ilişkileri üst düzeyde. İşte tüm bunların sentezinden yeni Fenerbahçe çıktı" sözleriyle açıkladı. Yabancıların takıma çabuk uyum sağladığını söyleyen tecrübeli oyuncu, "Petkov, Luciano, Hooijdonk, Aurelio ve Tomas çok sıcak insanlar. Keşke Ortega de böyle olsaydı" dedi. 
   
   Milli forma özlemi 
   ÖNLERİNDE zor bir sezon bulunduğunu belirten Ümit Özat, "Şampiyonluk ipini göğüslersek, 5 yıl bizi kimse zirveden indiremez. Önemli maçları kayıpsız geçtik. Puan kaybedebiliriz. Ama bu savaşarak, dişe diş oynayarak olabilir" diye konuştu. Ümit, milli takımla ilgili de "İşimi adam gibi yapıyorum. Özel hayatım adam gibi. Profesyonelliğime kimse laf edemez. Beni çağırmıyorlar diye kimseye hesap soramam. Ancak o formayı yine giyeceğim" yorumunu yaptı. 
   
   Samandıra'da yüksek gerilim    YUSUF KOBAL 

   SARI - Lacivertli takımın sabah yaptığı antrenmanda Hakan Bayraktar ile Kemal kavga etti. İki grup halinde oynanan çift kale maçta Hakan, kolunu kasti olarak yüzüne vurduğu gerekçesiyle Kemal'le tartıştı. Kemal'in üzerine yürüyen Hakan'ı Yusuf, Fatih, Ümit ve Selçuk güçlükle durdurdu. 
   TEKNİK Direktör Daum, olayı izleyip, ortam yatıştıktan sonra ilginç bir yöntemle Hakan ve Kemal'i barıştırdı. Bu iki oyuncuyu bir tur atmaları için oyunun dışına çıkaran Alman hoca, daha sonra kendilerini oyuna dahil etti. Hakan ile Kemal ceza turunu atarken, birbirleriyle konuşup pozisyonu tartıştılar, ardından işi tatlıya bağladılar. 
   
   Selçuk'a makas    SON haftalarda form grafiği hızla düşen Selçuk'un forması tehlikeye girdi. Teknik Direktör Daum, Gençlerbirliği maçında oyuna girdikten sonra takıma hareket getiren Yusuf'u dün yapılan taktik antrenmanda orta sahaya yerleştirdi, Selçuk'u ise yedeklerle oynattı. Yine geçen hafta oyuna yedek başlayan Serhat'a forvette Hooijdonk'un yanında görev veren Daum, diğer oyuncuları ise değiştirmedi. Aurelio ise sakat olduğu için idmana çıkmadı. 
   
   Yıldırım bombaladı    Dergiye yazdı 
   BAŞKAN Aziz Yıldırım, kulüp dışında yapılan ve Fenerbahçe'nin tartışıldığı toplantılara artık bir son verilmesi gerektiğini söyledi. Yıldırım, Ekim sayısı bugün piyasaya çıkacak olan Fenerbahçe Dergisi'ndeki yazısında, Fenerbahçe için hayal ettikleri gelir kaynakları, yeni tesisler ve projeler bulunduğunu ve bir grup insanın bu projeleri hayata geçirmek için uğraştığını ifade etti. 
   
   'Proje üretin' 
   BAŞKANLIĞA devam edip etmeyeceğinin kararını Yönetim Kurulu'nun vereceğini belirten Aziz Yıldırım, muhalefete yüklendi, "Acaba Yıldırım gidecek mi, kalacak mı, yerine kimi getirelim toplantılarına son verin. Bu tartışmalarla vakit geçirmeyin. Eğer vaktiniz bolsa, proje üretin, hayata geçirin. Sizler de elinizi biraz taşın altına koymaya çalışın" dedi. 
   
   Daum'a teklif    ALMAN Ligi'nde kötü günler yaşayan Köln Kulübü, Christoph Daum'a transfer teklifinde bulundu. Alman Express Gazetesi, manşetten verdiği haberde, Alman hocanın "Fenerbahçe'yi bırakmam. Köln benim yüreğimde önemli yeri olan bir kulüp ama onların işine karışmak istemiyorum" yanıtını verdiğini yazdı. 
   
   Fransız şıklığı    SARI - Lacivertliler, Fransız Daniel Hechter firması ile giyim sponsorluğu anlaşması imzaladı. Şükrü Saracoğlu Stadı'nda gerçekleştirilen törene Yönetim Kurulu Üyesi Mehmet Karasu ile Fenerbahçeli oyuncular katıldı. Firmanın kendileri için yaptırdığı takım elbiseleri giyen oyuncular, toplu halde poz verdi. 
   
   Tuncay kalıyor    SEZON sonunda sözleşmesi bitecek olan Tuncay Şanlı, Fenerbahçe'den ayrılmayacağını söyledi. Genç oyuncu, "Bir aksilik olmazsa anlaşmamı uzatacağım" dedi. Tuncay, tek hedeflerinin şampiyonluk olduğunu, bunun için çok çalıştıklarını da sözlerine ekledi. 
   
   Yerlikaya bekleniyor    FENERBAHÇE'DE güreş şubesinin açılıp açılmaması konusunun, milli güreşçi Hamza Yerlikaya'nın vereceği rapor doğrultusunda netlik kazanacağını açıklandı. Başkan Aziz Yıldırım, "Bu konuyla ilgili olarak şu an için somut bir girişimimiz yok. Bu olay maddi olarak önemli bir yük getirecektir" diye konuştu. 
   
   
</TEXT>
</DOC>
