<DOC>
<DOCNO> 190187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko45.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik TÜSİAD ile fikir alışverişinde bulunduk 
</HEADLINE>
<TEXT>

     Milli Eğitim Bakanı Hüseyin Çelik, TÜSİAD'ın hazırlattığı ''Yüksek Öğretimin Yeniden Yapılandırılması Raporu'' üzerine TÜSİAD yöneticileri ile fikir alışverişinde bulunduklarını belirterek, ''Temel ilkelerde, olması gerekenlerde, olmaması gerekenlerde birebir mutabakat sağladığımızı söyleyebilirim. Detaylarla ilgili bazı görüş ayrılıkları olabilir, bu da son derece normaldir'' dedi. 
     Çelik, Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan ve Yönetim Kurulu Üyesi ve Sosyal İşler Komisyonu Başkanı Arzuhan Yalçındağ ile İstanbul'da biraraya geldi. 
     TÜSİAD'ın Tepebaşı'ndaki merkezinde gerçekleşen ve yaklaşık 3 saat süren görüşmenin ardından açıklama yapan Çelik, görüşmede, TÜSİAD'ın bilim adamlarına, çoğu eski rektör olan ve şu anda rektörlük yapan bir profesörün de içinde bulunduğu bir heyete hazırlattığı, ''Yüksek Öğretimin Yeniden Yapılandırılması Raporu'' üzerinde fikir alışverişinde bulunduklarını bildirdi. 
     Çelik, daha önce kendilerine ulaştığı için raporun detayını bildiklerini ifade ederek, şunları kaydetti 
     ''Raporda yaklaşım itibariyle, temel ilkeler itibariyle çatıştığımız herhangi bir nokta yok. Türkiye'de yüksek öğretim nasıl olmalı 21. Yüzyılda AB ile entegrasyonunu sağlamış, dünyanın kalkınmış, modern ülkeleri arasında yerini alacak olan Türkiye'de üniversitelerimiz nasıl olmalı Üniversitelerimiz geleceğe nesil hazırlanmalı konusunda ihtilafa düştüğümüz herhangi bir konu yok. 
     Fikir birliğine vardığımız birşeyi de sizlerle paylaşmak istiyorum. Türkiye'de gerçek anlamda bir yüksek öğretim reformunun yapılabilmesi için Anayasanın 130. ve 131. maddelerinin değiştirilmesi gerektiği konusunda raporu hazırlayan değerli öğretim üyelerimiz, hocalarımız, biz ve TÜSİAD'ın değerli yöneticileri hemfikir durumdayız. 
     Aslında Üniversiteler Arası Kurul'un oluşturmuş olduğu alt komisyon da aynı görüştedir. Çünkü 130. ve 131'i değiştirmeden, YÖK'ün merkeziyetçi, herşeyi merkezden idare eden, üniversitelerin her meselesine karışan yapısını değiştirmek pek mümkün olmaz.'' 
     
     KONSENSUSU ÖNEMSİYORUZ 
     Çelik, anayasa değişikliği yapılmadan bir yasanın çıkarılması halinde, bunun aslında bir reform değil, bir restorasyon olacağını vurgulayarak, bunu başından beri bildiklerini söyledi. 
     Anayasaların millet ve devlet arasındaki mutabakat metinleri olduğunu, geniş bir konsensusa dayalı olmak durumunda bulunduğunu ifade eden Çelik, konuşmasını şöyle sürdürdü 
     ''Biz daha çalışmalarımızın başında muhalefet partimizin kapısını çaldık. Grup Başkan vekillerimiz ile birlikte onların grubunu ziyaret ettik. Bu konudaki talebimizi bildirdik. Uzlaşma Komisyonu'na üye vermelerini istedik. Uzlaşma Komisyonu'nda bu meselenin ele alınmasını teklif ettik. CHP'li arkadaşlar, Dokunulmazlıklar olmadığı sürece anayasa değişikliklerine biz yanaşmayız dediler. Biz de Uzlaşma Komisyonu'nu kurun, dokunulmazlıklar dahil bugün Anayasada değiştirilmesi gereken her mesele görüşülsün dedik. Ama maalesef bu anlamda bir yakınlık bulamadık. 
     Sayısal olarak Anayasayı değiştirme gücümüz olmasına rağmen, biz bu toplumsal konsensusu çok önemsediğimiz için, şu anda Anayasa değişikliği yoluna gitmedik. Katılımcı demokrasi anlayışımızın bir gereği olarak Türkiye'de saygın bir yeri olan TÜSİAD'ın bize katkıda bulunmasını, bu konuyu gündemine almasını, bu konuyla ilgili bir komisyon oluşturmasını ve bunu kendine mesele edinmiş olmasını önemsiyorum.'' 
     
     ''DETAYLARLA İLGİLİ BAZI GÖRÜŞ AYRILIKLARI OLABİLİR'' 
     Çelik, bir fikir teatisi ya da işbirliğinin olması için yüzde 100 her konuda hemfikir olmaları gerekmediğini de belirterek, ''Temel ilkelerde, olması gerekenlerde, olmaması gerekenlerde birebir mutabakat sağladığımızı söyleyebilirim. Detaylarla ilgili bazı görüş ayrılıkları olabilir, bu da son derece normaldir'' dedi. 
     Soruları da yanıtlayan Bakan Çelik, ''Detaylar bölümünde yaşanan sıkıntı imam hatiplerle mi ilgili '' sorusuna, ''O mesele gerçek olarak gündeme bile gelmemiştir. Mesele bu değildir. Bu konuda söylenmesi gerekenler zaten söylenmiştir'' karşılığını verdi. 
     Milli Eğitim Bakanı Çelik, Üniversiteler Arası Kurul'un oluşturduğu alt komisyonda çalışmalara devam edeceklerini, hükümeti temsilen çalışmaları yapan heyetle Üniversiteler Arası Kurul'un oluşturduğu alt komisyonunun 26 Ekim Pazar günü saat 10.00'da Ankara'da biraraya geleceğini duyurdu. 
     Çelik, bir basın mensubunun İstanbul Üniversitesi'nden bir doçentin uzaklaştırıldığına ilişkin bir sorusu üzerine, ''Onun takdirini sizlere ve kamuoyuna bırakıyorum, şu anda konu bu değildir'' yanıtını verdi. 
     TÜSİAD Başkanı Tuncay Özilhan da ziyaretinden dolayı Bakan Çelik'e teşekkür ederek, son dönemde yüksek öğretimin yeniden yapılandırılmasıyla ilgili bir çalışmaları bulunduğunu ve Bakana da bu çalışmayı sunduklarını bildirdi. 
     Sosyal İşler Komisyonu Başkanı Arzuhan Yalçındağ ise Bakan Çelik ile paylaştıkları taslağı en kısa zamanda kamuoyuna ve basına duyuracaklarını söyledi. 
     Ziyarette, AK Parti MKYK üyesi ve genel başkan danışmanı Cüneyt Zapsu da hazır bulundu. 
     
</TEXT>
</DOC>
