<DOC>
<DOCNO> 183881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun15.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin üyeliği AB'ye her yıl 14 milyar Euro'ya mal olacak.. 
</HEADLINE>
<TEXT>

     Türkiye'nin tam üyeliğinin, AB'ye her yıl yaklaşık 14 milyar euroya mal olacağı bildirildi. 
     Münih kentinde bulunan Doğu Avrupa Enstitüsü'nün tahminlerine göre, Türkiye'nin üyeliği AB'ye, 1 Mayıs 2004 tarihinde birliğe üye olacak 10 Orta ve Doğu Avrupa ülkesinin maliyetini bulacak. 
     Enstitünün araştırmalarına göre, Türkiye'nin AB'ye üye olması durumunda Almanya, masrafların yaklaşık 4'te 1'ini tek başına üstlenecek. 
     Araştırmada, şu anda AB'ye her yıl yaklaşık 7 milyar euro veren Almanya'nın, Türkiye'nin üyeliği durumunda her yıl yaklaşık 10 milyar ödeyeceği kaydedildi. 
     Türkiye'nin üyeliği durumunda en büyük sorunun tarım alanında yaşanacağına dikkat çekilen araştırmada, Türkiye'nin, en büyük zeytin ve şarap üreticisi olarak AB sübvansiyonlarının büyük bölümünü alacağı ifade edildi. 
     Almanya'nın önde gelen araştırma enstitülerinden biri olan Doğu Avrupa Enstitüsü'nün, Türkiye ile ilgili araştırma sonuçlarını yıl sonuna kadar resmen açıklaması bekleniyor. 
     

     
</TEXT>
</DOC>
