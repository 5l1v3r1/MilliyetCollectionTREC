<DOC>
<DOCNO> 185907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/siyaset/siy20.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Olağan toplantıda görüşülecek    YSK Başkanı Tufan Algan, DEHAP'ın oylarının iptali istemiyle yapılan başvuruların ne zaman değerlendirileceği sorusuna "Gerekçeli karar henüz elimize ulaşmadı. Başvuruları, şartların oluşması halinde hafta sonu cumartesi olağan toplantıda görüşeceğiz" yanıtını verdi. Algan, ABD'li bir heyetle de görüşmediğini söyledi. 
   
   YSK'ya başvuran başvurana    YSK'ya dün İnsanca Yaşam Platformu Başkanı Okşan Öztok, emekli zabıta memuru Dursun Alataş ve emekli astsubay İlyas Arslan, seçimlerin iptali istemiyle başvurdu. Ecevit'e yazarkasa fırlatan Ahmet Çakmak ise "ekonomik istikrarın korunması" için seçimlerin iptal edilmemesini talep etti. 
   
   Ecevit Seçimler tartışmalı    DSP Genel Başkanı Bülent Ecevit, yapılan hukuki hataların, seçimleri bütünüyle tartışılır duruma getirdiğini belirtti. Ecevit, YSK'nın önünde iki seçenek olduğunu vurguladı "Birincisi, hiçbir şey yapmamaktır, ki böyle bir durum adalete saygısızlık olur. İkincisi, ülkenin genelde ya da kısmen seçime götürülmesidir." 
   
   'Seçim kararı Meclis'in'    9. Cumhurbaşkanı Süleyman Demirel, Türkiye'nin 15 yıl sonra siyasi istikrara kavuştuğunu, ancak iktidarın tartışıldığını belirterek, "YSK, seçim kararı veremez. Böyle bir kararı Meclis verir. Böyle bir şey olacağını sanmıyorum. Seçim görmüyorum" dedi. Philadelphia'daki Eisenhower Vakfı'nın 50. yıldönümü törenlerine katılan Demirel, burada yaptığı konuşmada Türk - ABD ilişkilerine de değindi. 
   
   YÖK yasasında uzlaşma mesajı    Başbakan Recep Tayyip Erdoğan, AKP'nin grup toplantısında,YÖK yasa tasarısı konusunda uzlaşma mesajı verdi. Erdoğan yasayı diyalog yoluyla çıkaracaklarını belirterek, "Bir uzlaşma noktasına ulaşılacağını tahmin ediyorum. Çağın gereklerine uygun eğitim anlayışının yakalanması için gerekli çalışmaları diyalog içinde yürüteceğiz" dedi. Erdoğan, iktidar sarhoşluğuna kapılmayacaklarını, herkesin fikrini alacaklarını söyledi. 
   
   Baykal Biz de seçime hazırız    CHP Genel Başkanı Deniz Baykal, partisinin olası erken seçime hazır olduğunu söyledi. Baykal, grup toplantısında, AKP'nin "erken seçime gideriz" açıklamasını eleştirdi. "Seçime her zaman gidebilirsiniz. Bunu şimdiden söylemek, 'aman o kararı almayın' demektir" diyen Baykal, AKP'nin "600'le geliriz" iddiasını da "Referandum konusunda kabadayılık yapanların bugün sesi çıkmıyor. Seçim yapılırsa ne hale düşeceklerini göreceğiz" diye değerlendirdi. 
   
   
   
   
</TEXT>
</DOC>
