<DOC>
<DOCNO> 155786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/yazar/pulur.html </URL>
<DATE> 2003/05/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bugün bizim cevap günümüz... 
</HEADLINE>
<TEXT>

     Bizim de bugün cevap günü" olsun... 
     Bazı okurlarımıza cevap vereceğiz... 
     
     MESELA biri "Abdülhamid Düşerken" filmi nedeniyle yazdığımız yazıyı eleştiriyor 
     "Film, 31 Mart gerici ayaklanmasında, Abdülhamid’in rolünü görmezliğe geliyor, hatta filmin sonunda, bir anlamda o’nun savunuculuğu yapılıyor." 
     Önce, bir yanlışı düzeltelim, Nahit Sırrı Örik’in romanı da böyle, yani filmin yönetmeni Ziya Öztan, durup dururken Abdülhamid’i savunmuyor, üstelik savunduğu da tartışılır. 
     "31 Mart olayı"nda Padişah Abdülhamid’in rolü var mıdır, yani gericileri o mu kışkırtmıştır 
     Bu hep sorulmuştur, lakin olayı Abdülhamid’in düzenlediği ve kışkırttığını doğrulayacak bir delil bulunamamıştır. 
     Doktora tezi "31 Mart olayı" olan, bunu kitap halinde yayımlayan "İttihat Terakki ve Jön Türkler" kitabını da yazan Prof. Dr. Sina Akşin, Hikmet Çiçek’le yaptığı şöyleşide "Abdülhamid, 33 yıl padişahlık yapmış ama, kahramanlaştırılacak bir adam değil" dedikten sonra "31 Mart olayı"ndaki rolü için şöyle diyor 
     "Abdülhamid’in rolü yok aslında. Ayaklanmayı çıkaran Prens Sabahattin. Prens Sabahattin bayılıyor böyle darbe işlerine, kaç tane darbe girişimi varsa, hepsi de başarısız oluyor. 31 Mart da Prens Sabahattin’in, yine kötü planlanmış bir darbesidir. Kötü planlandığı için kimse sahip çıkamıyor, bir sürü insan ölüyor, bir rezalet halini aldığı için ortada kalıyor ve Abdülhamid’e düşüyor ortalığı toplamak. Ama tabii ortalığı toplamak demek o boşluğu doldurmak demek." x 
     
     SUAT Saydam, "Sarı Gelin" belgeseli için yazdığımız yazıda "Kardeşimi öldüreni ben de vururum " diyen Ermeni öğretim üyesinin kişiliğinde, bütün Ermenileri suçlamak gibi bir eğilim sezmiş... 
     Hayır, biz ASALA katilleri tarafından öldürülen Viyana elçimiz rahmetli Danış Tunalıgil’in eşi gibi düşünüyoruz. 
     "Ben Ermenilere kin duymuyorum, Ermeniler başka ASALA başka " 
     
     MİLLİ Eğitim Bakanı Sayın Hüseyin Çelik’in akademik kariyerindeki "tesadüflere" değinen yazımıza gönderdiği cevabı çarşamba günü okudunuz. Sayın Bakan’ın cevabı bizim köşemize ancak sığdığı için, sonunda iki laf edemedik, şimdi o hakkımızı kullanıyoruz 
     1- Sayın Bakan "gerçeğe dayanmayan iddialar" diyor, kendisinin referans verdiği isimlerin, daha sonra jüride yer almalarının neresi gerçek dışı Hatta "doçent" olduktan sonra kurulan "atama jürisi"nde de bu hocalardan birinin bulunuşu da, gerçek dışı iddia mı 
     2- Konumuz Bakan’ın bilimsel çalışmaları ve yayımlanan kitapları değil. O’nun hayatındaki tesadüfler... 
     3- Sayın Bakan, müsterih olabilir, kendisini, belki de kendisinden daha iyi savunan dostları var başta "makine profesörü" Ahmet Kuzucu, Osman Özsoy, Barış Ünlü, Nur Aleyna, Selma Kaynak Yılmaz gibi... 
     
     

</TEXT>
</DOC>
