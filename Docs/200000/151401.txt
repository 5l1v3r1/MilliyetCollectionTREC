<DOC>
<DOCNO> 151401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo16.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nouma ceza alıyor, kimse Pascal'ı günah keçisi yapmasın'... 
</HEADLINE>
<TEXT>

     Beşiktaş ile Fenerbahçe arasında oynanan derbi maç sonrası, ortaya çıkan skordan çok Nouma'nın attığı gol sonrası yaptığı hareket gündeme otururken, Beşiktaş yönetimi de Fransız futbolcusuna para cezası vermeye hazırlanıyor. 
     Beşiktaş Kulübü Asbaşkanı Kıvanç Oktay, yönetim kurulu olarak Nouma'ya gerekli cezanın kesinlikle verileceğini söyledi. Ancak ne olursa olsun Nouma'nın Beşiktaş'ın oyuncusu olduğunu belirten Oktay, ''Yaptığı hareketi savunmak mümkün değil. Ancak Onu günah keçisi haline getirip, sezonu kapasın demek de doğru değil. İnsanlar yorum yaparken belirli yerleri yönlendirmeye çalışmasın. Kimse olayları farklı yerlere çekip, gereğinden fazla büyütmesin'' diye konuştu. 
     
     ''FENERBAHÇE CAMİASINA YÖNELİK DEĞİLDİ'' 

     Nouma'nın yaptığı hareketin Türk örf ve adetlerine aykırı olduğunu vurgulayan Oktay, ''Ancak bu hareket kesinlikle Fenerbahçe camiasına yönelik değildi'' dedi. 
     Fransız futbolcunun ''manevi babam'' dediği Oktay, dün gece Nouma ile de görüştüğünü kaydederek, şunları söyledi 
     ''Bana kimseye karşı kasıtlı birşey yapmadığını, olayın da çok fazla farkında olmadığını söyledi. Beşiktaş'ın şampiyonluğa doğru koştuğu ve bitime kısa bir süre kaldığı dönemde Nouma'ya ihtiyacı var. Birçok oyuncumuz ceza sınırında. Elazığspor maçında İlhan oynayamayacak. Nouma'ya verilecek ceza, Beşiktaş'a verilmiş bir ceza olur. Türkiye'de bu olaydan daha önemli şeyler var.'' Oktay, İlhan Mansız'ın sarı kart görüp cezalı duruma düşmesi konusunda ise, ''İstenmeyen bir hareket yaptı. Eğer teknik heyetten bir rapor gelirse, gereğini yaparız'' şeklinde konuştu. 
     
     GÜRELİ ''İSTİSMAR EDİLMESİN'' 

     Beşiktaş Kulübü İkinci Başkanı Hüsnü Güreli ise, Nouma konusunun fazla istismar edilmemesi gerektiğini söyledi. 
     Güreli, Fransız futbolcunun yaptığı hareketin Türk gelenek ve göreneklerine uygun olmadığını ifade ederek, ''Ancak konu değişik yönlere çekilmemeli, şampiyonluğa giden takımın önü kesilmemeli. Nouma anlamsız bir hareket yaptı. Belki bir sağlık problemi vardı. Bu konu büyütülerek, gündemin önüne fazla çıkarılarak suistimal edilmemeli'' diye konuştu. 
     
</TEXT>
</DOC>
