<DOC>
<DOCNO> 195029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz Türkiye'nin geleceğini ipotek altına mı alıyor 
</HEADLINE>
<TEXT>

     İstanbul Üniversitesi Maden Fakültesi Öğretim Üyesi Prof. Dr. Güven Ünal, ''Türkiye'nin geleceğini ipotek altına alan doğalgaz anlaşmalarını hükümet çözmeye çalışıyor'' dedi. 
     Prof. Ünal, Bergama Akrepol Lions Kulübü'nün Berksoy Otel'de düzenlediği ''Türkiye'nin Yeraltı Kaynakları'' konulu konferansta, Türkiye'de doğalgaz olmamasına rağmen, geçmiş hükümetlerin ülkede doğalgazla çalışan elektrik santralleri kurduğunu, bunun ''hata olduğunu'' savundu. 
     Bu santrallerin kuruluşu sırasında yurtdışından 70 milyar dolar kredi alındığını öne süren Prof. Dr. Ünal, ''Türkiye'nin dış borçlarına doğalgazdan dolayı 70 milyar dolar yüklendi. Türkiye'nin geleceğine ipotek konuldu. Şimdi, Enerji Bakanlığı ve Hükümet bu ipoteği çözmeye çalışıyor'' diye konuştu. 
     Prof. Dr. Güven Ünal, Türkiye'de 52 çeşit maden bulunduğunu, bilinen rezervlerin toplam değerinin 2 trilyon dolar düzeyinde olduğunu kaydederek, şunları söyledi 
     ''Bir ay önce Eskişehir'de 1 milyar dolar değerinde bor madeni, yine aynı sürede Elbistan'da da 1 milyar dolar değerinde linyit rezervi bulundu. Yerli sermayenin parası olmadığı için yabancı sermayeyi ülkemize davet edip, onların teknolojisinden yararlanıp, yeraltında bilinmeyen kaynaklarımızı gün ışığına çıkarmalıyız. Tüm yeraltı kaynaklarımızı ekonomiye kazandırmalıyız. Doğalgaz fiyatları şimdi düştü, 2005 yılı ikinci yarısında doğalgaz fiyatı müthiş artacak. Doğalgaz yerine kömür santralleri kurmalıyız. Ülkemize 260 yıl yetecek kömür madeni rezervimiz var. 21. yüzyılın en güvenilir kaynağı kömür madenidir. Dünya elektrik üretiminin yüzde 39'u kömürden sağlıyor. Bu rakam 2020 yılında yüzde 48'e yükselecek. Biz de doğalgaz yerine kömürle çalışan santrallere önem vermeliyiz.'' Prof.Dr. Ünal, dünyada çıkan bor madeninin yüzde 65'inin Türkiye'de olduğunu, bunun çok iyi değerlendirilmesi gerektiğini kaydetti. 
     Konferansa, Bergama Kaymakamı Hüseyin Eren, Bergama'nın belde belediye başkanları ile çeşitli oda ve sivil toplum örgütlerinin başkan ve yöneticileri katıldı. 
     
</TEXT>
</DOC>
