<DOC>
<DOCNO> 163836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo03.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞARTLI EVET 
</HEADLINE>
<TEXT>

Galatasaray yönetimi, Hakan Şükür'ün geri dönmesine yeşil ışık yaktı. Ancak golcü oyuncudan medya önünde "Geçmişte yaşanan olaylardan ben sorumluyum. Herkesten özür dilerim" demesi istendi 
     HALİL ÖZER 

     Masaya yatırıldı 
     GALATASARAY yönetimi ile Teknik Direktör Fatih Terim dün biraraya gelerek transfer konusunu masaya yatırdı ve Hakan Şükür'ün alınmasına şartlı onay verdi. Zirvede Sarı - Kırmızılılar golcü futbolcunun transferinde paranın sorun olmadığını ancak Hakan'ın geçmişte yaptığı açıklamaların kulübü yaraladığını dile getirdiler. Bu nedenle transferin gerçekleşmesi için Hakan'ın medya önünde, "Geçmişte yaşanan olaylarda Galatasaray değil, ben suçluyum. Olanlar benim hatamdan kaynaklandı. O yüzden herkesten özür dilerim" diye konuşmasını şart koştular. 
     
     Van Hooijdonk atağı 
     CİM-BOM'UN Hollandalı yıldız Van Hooijdonk ile temaslarını sürdürdüğü, transferde ağırlığın ise Portekiz'e verildiği belirtildi. Pepe ile anlaşma sağlayan ve imza aşamasına gelen yöneticilerin listede yer alan diğer isimlerin durumuna göre bu transfere son noktayı koyacakları ifade edildi. Sporting Lizbon'un sağ beki Cesar Luis Pratez için girişimlerini sürdüren Galatasaray'ın büyük bir ihtimalle tecrübeli futbolcunun işini bitireceği öğrenildi. Terim'in ısrarla istediği Gökdeniz için de yöneticilerin formül aradıkları bildirildi. 
     
Ümit, Inter ile masaya oturuyor      BONSERVİSİ Inter'de bulunan Ümit Davala, İtalyan kulübünün kendi hakkındaki düşüncesini öğrenmek üzere dün İtalya'ya gitti. Menajeri Ahmet Bulut ile birlikte Inter'in Sportif Direktörü Orelli ile görüşecek olan Ümit, anlaşma sağlayamazsa Galatasaray'a dönecek. Ancak menajer Ahmet Bulut'un, "Inter ile anlaşamazsak, Ümit büyük ihtimalle bir başka Avrupa kulübüne gidebilir" açıklaması kafalarda soru işareti oluşturdu. 
     
Gökdeniz'e izin yok      CİM-BOM'UN Gökdeniz ile ilgilendiği ve Trabzonspor ile pazarlığa oturduğu yolundaki söylentilere Bordo - Mavililer büyük tepki gösterdi. Bu futbolcu için pazarlığa bile girmeyeceklerini belirten Başkan Özkan Sümer, "Gökdeniz ile ilgili spekülasyonları durdurmak için çok anlaşılır yanıtlar verdik" dedi. Genel Sekreter Yusuf Ziya Yılmaz ise bu şekilde Trabzonspor'un yıpratılmak istendiğini iddia etti. 
     
Terim-Laporta zirvesi      GALATASARAY Teknik Direktörü Fatih Terim, İspanya'ya giderek Barcelona'nın yeni Başkanı Laporta ile masaya oturacak. Laporta'dan Geovanni, Reizeger ve Overmars gibi oyuncuların durumunu soracak olan Terim'in, transfer konusunda yeni başkandan yardımcı olmasını isteyeceği öğrenildi. 
     
Geleceğe yatırımGalatasaray Antrenörü Müfit Erkasap, 84 maçta 65 oyuncu tespit ettiklerini söyledi, "Altyapıda 10 yıllık bir planlama yapıp, Cim-Bom'un geleceğini hazırladık" dedi 
     CÜNEYT KARAKAYA 

     Eğitim projesi son sürat 
     BİR yandan ligde şampiyonluk kovalayan Galatasaray Teknik Direktörü Fatih Terim ve ekibi, diğer yandan Cim - Bom'un geleceğini de kurtaracak çalışmalar yapıyor. Terim'in sağ kolu Müfit Erkasap, eğitim projesi içerisinde 10 yıllık bir planlama yaptıklarını söyleyip, "2015'te yapacaklarımız bile belli. 84 maçta 65 futbolcu tespit ettik. Bunlardan seçim yapacağız" dedi. 
     
     'Dördü de çok yetenekli' 
     TRANSFER konusunda çok titiz davrandıklarını vurgulayan Erkasap, altyapıdan kazandırılan 4 futbolcunun da çok yetenekli olduğunu ifade etti. Sabri'nin çabuk ve teknik, Sedat'ın her iki ayağıyla çok iyi gol vuruşları yaptığını belirten Erkasap, "İlker de başarılı. Volkan Glatt ise gelişme gösterdiği takdirde profesyonel takıma gelebilecek bir oyuncu" yorumunu yaptı. 
     
     

</TEXT>
</DOC>
