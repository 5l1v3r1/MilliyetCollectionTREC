<DOC>
<DOCNO> 191231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur12.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT iki kanalını devretmeye hazırlanıyor... 
</HEADLINE>
<TEXT>

     TRT, TBMM çalışmalarının yayınlandığı TRT-3'ü TBMM Başkanlığı'na, açık öğretim ve açık lise programlarının yayınlandığı TRT-4'ü ise Anadolu Üniversitesi'ne devretmeye hazırlanıyor. 
     TRT Genel Müdür Vekili Haluk Buran, hükümetin Acil Eylem Planı'nda da öngörüldüğü gibi TRT'de sadece TRT-1 ve TRT-2 ile TRT-int yayınlarının kalacağını söyledi. 
     Haluk Buran, TBMM'nin çalışmalarının kamuoyuna yansıtıldığı TRT-3 ile açık öğretim ve açık lise programlarına yer verilen TRT-4 yayınlarının bir kanun ile TRT'ye verildiğini hatırlattı. TRT'nin gelirlerinin azalması nedeniyle ister istemez tasarruf yapmak zorunda kaldıklarını anlatan Buran, hükümetinde Acil Eylem Planı'nda dile getirildiği gibi TRT'nin kanal sayısının azaltılması yönünde çalışma başlattıklarını bildirdi. 
     Buran, bu konuda çalışmaların ve görüşmelerin devam ettiğini ancak son sözü hükümetin söyleyeceğini kaydederek, hazırlık çalışmaları tamamlandıktan sonra projeyi bağlı bulundukları devlet bakanlığına sunacaklarını söyledi. 
     TBMM ve Anadolu Üniversitesi'nin kendi yayınlarını kendilerinin yapabileceklerini, her ikisinin de bunun için gerekli altyapıya sahip olduklarını vurgulayan Buran, bu yayınların asıl sahiplerinin zaten TBMM ve Anadolu Üniversitesi olduğunu söyledi. Buran, ''Biz sadece onların yayınlarını alıyoruz ve uyduya veriyoruz. Çalışma sonuçlanırsa bu yayınları biz vereceğimize onlar kendileri vermiş olacaklar'' dedi. 
     TRT'nin bu çalışmalara başlamasına rağmen ortada henüz bir karar bulunmadığını belirten Haluk Buran, hükümetin de çalışmaya onay vermesi durumunda, 3984 Sayılı RTÜK Kanunu'nda da değişiklik yapılarak bu yayınların TRT'den alınarak söz konusu kuruluşlara verilmesi gerektiğini anlattı. 
     Buran, ''Bu çalışma yürürlüğe girerse vericiler bizde kalacak, vericilerin frekanslarını onlara tahsis edeceğiz ama kablosunu, uydu kanallarını onlar kendi üstlenmiş olacaklar. Böylece o kanallar TRT'de gözükmeyecek ve TRT'nin sadece TRT-1, TRT-2 ve TRT-int kanalları kalacak'' diye konuştu. 
     Bu çalışma uygulamaya girerse TRT'nin ciddi anlamda bir tasarruf yapacağını bildiren Haluk Buran, ''2004 yılı hesaplamalarına göre yılda en az 70 trilyon lira tasarrufumuz olacak'' dedi. 
     
</TEXT>
</DOC>
