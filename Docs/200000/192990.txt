<DOC>
<DOCNO> 192990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun13.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Hükümet üyesi "Türk askerine tepkiye şaşırıyorum" 
</HEADLINE>
<TEXT>

     Irak'taki Geçici Hükümet Konseyi'nin Türkmen üyesi Songül Çabuk, Türk askerinin Irak'a gelmesine gösterilen tepkilere şaşırdığını söyledi. 
     Çabuk, Bağdat'ta yayımlanan Es Sabah gazetesine verdiği demeçte, Irak'ın genelinde barış gücüne ihtiyaç olduğunu belirtti ve Türk askerinin Iraklılara yardımcı olmaya geldiğine dikkat çekti. Müslüman bir komşu devletin yardımının reddedilmemesi gerektiğini kaydeden Çabuk, şunları söyledi 
     ''Benim bu konuda ayrı bir görüşüm var. Irak'ın bir bölgesinde değil, tüm Irak'ta barış gücünün yayılmasına ihtiyaç var. Türk askerlerinin Irak'a girmesinin Iraklılar tarafından reddedilmesine şaşıyorum. Bu askerler Irak halkına eziyet vermedi. Bize yardım etmek istiyor. Müslüman bir komşu devletin yardımını reddediyoruz. Bizim sınırlarımız güvensizdir. Bu askerler Irak'ın sınırlarını korumaya yardımcı olacaklar.'' Baas Partisi'nin üyeleriyle ilgili bir soruyu yanıtlayan Çabuk, parti üyelerinin tümünün kötü olmadıklarını, Irak halkına eziyet etmediklerini ve bunların tecrübelerinden yararlanmak gerektiğini söyledi. Çabuk, Irak ordusundan da yararlanmak gerektiğini belirtti ve ordu görevlilerinin maaş sorununun çözüleceğini kaydetti. 
     Geçici Hükümet Konseyi'nin çalışmalarına ilişkin bir soru üzerine de Çabuk, Konsey'in her gün toplanmaya ihtiyacı olduğunu, haftada 3 gün toplanmasından memnun olmadığını ifade etti. Çabuk, Konsey üyelerinin çoğunun görevli olarak Irak'ın dışında bulunmaları nedeniyle toplantılarda alınan kararlarda aksama yaşandığını kaydetti. 
     
</TEXT>
</DOC>
