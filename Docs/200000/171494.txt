<DOC>
<DOCNO> 171494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun04.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Varisler kızdı... 
</HEADLINE>
<TEXT>

      AYÇA ATAY İstanbul 

   
   Amcazade Hüseyin Paşa Yalısı için restorasyon izni vermeyerek çürümesine neden olmakla suçlanan Vakıflar Genel Müdürlüğü, yeni bir çözüm önerisi ortaya attı Restore et - işlet - devret... Mahkemeye başvuran Vakıflar Genel Müdürlüğü, 300 yıllık yalının sahibi olan Amcazade Hüseyin Paşa Vakfı'nın yeterli maddi güce sahip olmadığını belirterek, "yalının restore et - işlet - devret modeline göre devredilmesini" öngören ihale açmak için izin talep etti. 
   
   KAMULAŞTIRMAYA DOĞRU... 
   Beykoz Asliye Hukuk Mahkemesi'ne yapılan başvuruda, ayrıca, vakıf üyelerinin Anadoluhisarı'nda artık enkaz halinde olan mülk üzerindeki sükna kullanım hakkının kaldırılması da istendi. Bazı vakıf üyelerinin avukatlığını yürüten Nurhan Üngören ise sükna hakkının kaldırılmasına karşı çıktıklarını, bunun kamulaştırmaya giden yolu açabileceğini söyledi. Vakıf şartnamesi gereği üyelerin yalıdan yararlanma hakkı bulunduğunu belirten Üngören, "Vakıflar Genel Müdürlüğü, sükna hakkı ile uğraşmak yerine, aileye restorasyon için yardımcı olmalı" dedi. 
   
   'Tek koyundan üç post çıkaracaklar'    ESKİ İSTANBUL 3 No'lu Kültür Varlıklarını Koruma Kurulu Başkanı Prof. Dr. Haluk Sezgin, Amcazade Hüseyin Paşa Yalısı'nın bugünkü harap halinden aileyi sorumlu tuttu. Kurul'un iddia edildiği gibi restorasyonu engellemediğini söyleyen Sezgin, "Divanhanenin, mutfak ve hamamın restorasyon projesi 1998'de onaylandı. Aile istediği an, Boğaziçi İmar Müdürlüğü'ne başvurup inşaat için girişimde bulunur" dedi. Kurul ile aile arasındaki sorunun, divanhanenin arkasındaki meşruta yalıdan kaynaklandığını söyleyen Sezgin, "Aile meşruta yalının planını bozarak, üç daire sığdırmaya çalışıyor. Bir koyundan üç post çıkarmaya çalışıyorlar" iddiasında bulundu. 
   
   
</TEXT>
</DOC>
