<DOC>
<DOCNO> 193827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo38.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Futbol terörü" zirvesi sona erdi... İşte alınan kararlar... 
</HEADLINE>
<TEXT>

     Birinci Süper Futbol Ligi'nde yapılan maçlarda yaşanan olayların masaya yatırıldığı güvenlik zirvesi, İstanbul'da yapıldı. 
     Özellikle Beşiktaş-Galatasaray derbi maçı sırasında ve sonrasında yaşanan olayların ardından, bu tür olayların bir daha yaşanmaması için alınacak önlemlerin konuşulduğu güvenlik toplantısında bazı tedbirler üzerinde duruldu. 
     İstanbul Valisi Muammer Güler'in başkanlığında, valilikte gerçekleştirilen toplantıya, Galatasaray Kulübü Başkanı Özhan Canaydın, İkinci Başkan ve Basın Sözcüsü Ali Dürüst, Beşiktaş Kulübü Başkanı Serdar Bilgili, Fenerbahçe Kulübü Başkanı Aziz Yıldırım, İkinci Başkan Nihat Özdemir, İstanbulspor Kulübü Başkanı Adnan Sezgin, Futbol Federasyonu Genel Sekreter Vekili Metin Kazancıoğlu, İstanbul Emniyet Müdürü Celalettin Cerrah, Gençlik ve Spor İstanbul İl Müdürü Tamer Taşpınar ile diğer yetkililer katıldı. 
     
     ANLAŞMAYA VARILDI 
     Yaklaşık 1 saat süren toplantı sonrası açıklamalarda bulunan İstanbul Valisi Muammer Güler, statlarda yaşanan olayların önlenmesi konusunda görüş birliğine vardıklarını söyledi. 
     Güler, toplantıda bir dizi önlemin gündeme geldiğini belirterek, şöyle konuştu 
     ''Toplantıda 25 Haziran'da karara bağlanan uygulamaların şimdiye kadar oluşan sonuçlarını değerlendirdik. Bu konuyla ilgili mevcut hükümler yeniden gözden geçirildi. Şiddet olaylarının önlenmesine ilişkin kulüplerde oluşan anlayış birliğinin devamına karar verildi. Beşiktaş-Galatasaray maçı sonrası siyah-beyazlı kulübün başkanı Serdar Bilgili'nin açıklamalarının etkisi, Galatasaray Kulübü Başkanı Özhan Canaydın tarafından desteğine, Fenerbahçe Kulübü Başkanı Aziz Yıldırım ve İstanbulspor Kulübü Başkanı Adnan Sezgin'in destek vermesiyle pekişmiş oldu. Bunun yanında bütün tedbirlerin uygulanabilmesi için yasal dayanağının olması gerektiği konusunda görüş birliğine varıldı. Bu nedenle şu anda Bakanlar Kurulu'na sevk edilen yasa tasarısının bir an önce yürürlüğe konularak, bu tedbirlerin yasal dayanağının oluşması konusunda görüş birliğine varıldı.'' 
     
     SOYUNMA ODALARINDA AKREDİTASYON 
     Güler, soyunma odalarında yaşanan olayların önlenmesi için de bu bölümlerde akreditasyon uygulamasına geçileceğini söyledi. 
     Bunun için hemen harekete geçeceklerini vurgulayan Muammer Güler, ''Kulüpler önceden soyunma odalarında ve koridorlarda kimlerin görev alacağını ve buralara kimlerin gireceğini belirtecek. Bunun için görevlilere bir kart dağıtacaklar. Bu herkes için uygulanacak'' dedi. 
     
     SEYİRCİLERİ KAMERALARLA KONTROL 
     Statlara yanıcı, yakıcı ve patlayıcı maddelerin sokulmaması konusunda emniyet makamlarının yaptığı denetimin dışında, kulüplerin de bütün giriş noktalarında önleyici tedbirleri sıklaştıracaklarını kaydeden Güler, şöyle konuştu 
     ''Her kulübümüz kendi statlarında, bu konudaki bölümlerinde her türlü tedbiri özel güvenlik birimleri ve emniyet işbirliği ile yeniden gözden geçirecek ve hiçbir şekilde bu patlayıcı maddelerin statlara alınmasına izin vermeyecek. Emniyet Müdürlüğü belli saatlerde arama yaptığı zaman arama yapılmayan tek nokta bırakmayacak. Statların fiziki ve teknik yönleri de yeniden değerlendirilecek ve eksiklikler tamamlanacak. Maçları izleyecek bütün seyirciler de tribünlerin çeşitli yerlerine konulacak kameralarla izlenecek. Kurallara uymayanlar kameralarla tespit edilecek.'' 
     
     DEMEÇ SINIRLAMASI 
     Vali Güler, maç sonunda verilen demeçlerin kamuoyunu tahrik edebildiğini, bunun önüne geçmek için de bundan sonra kulüplerin belirlediği yöneticinin açıklamalarda bulunacağını ifade etti. 
     Futbolcuların ve teknik heyetin de seyirciyi tahrik edecek açıklamalardan kaçınmaları için kulüp yöneticilerinin özel önlemler alacağını belirten Güler, ''Maç sonunda bazı kulüp yöneticilerin açıklamaları tahrik unsuru olabiliyor. Bu tahrikleri önlemek için de maç sonunda kimlerin demeç vereceği konusunda tavsiye kararında bulunduk. Kulüpler, maç sonunda kimlerin demeç vereceğini belirleyecek'' şeklinde konuştu. 
     
     OLAYLAR ÖNLENECEK 
     Muammer Güler, kulüp yöneticilerinin anlayış birliği içinde olması halinde olayların önlenebileceğini dile getirdi. 
     Beşiktaş-Galatasaray maçında olaya karışan ve soruşturma kapsamında bulunan 12 taraftarların da bundan sonra statlara alınmayacağını vurgulayan Vali Güler, sözlerini şöyle sürdürdü 
     ''İstanbul Valiliği'nin daha önceki uygulamalarından olay çıkaran taraftarın stada alınmaması uygulaması devam edecek. Yine sezon başında alınan bir başka karar olan misafir takımın taraftarlarının da maçı izlemesi uygulaması devam edecek. Bunun Anadolu'ya örnek olmasını istiyoruz.'' Açıklamaları sonunda basın mensuplarının özellikle statlardaki aramalar konusundaki sorularını yanıtlayan Güler, ''Aranması gereken herkes aranacak. Sabah saatlerinde aramalar sıklaştırılacak. Stat çevresindeki büfelerde de denetim yapılacak. Ayrıca futbolcular da centilmenliğe yönelik mesajlar verebilirler'' diye konuştu. 
     
     CANAYDIN ''ÖNEMLİ KARARLAR ALDIK'' 
     Galatasaray Kulübü Başkanı Özhan Canaydın da toplantıda olayları önlemeye yönelik önemli kararlar aldıklarını söyledi. 
     Medyanın ve kulüplerin olayların önlenmesini istediğini ve buna yönelik çalıştığını vurgulayan Canaydın, ''İnşallah bu olayları önleyeceğiz. Olayların önlenmesi için halka yönelik kampanyalar da yapılabilir'' dedi. 
     İstanbul Emniyet Müdürü Celalettin Cerrah da yanıcı, patlayıcı maddelerin stada sokulmasını önlemek için aranması gereken her yeri arayacaklarını, buna kulüp derneklerinin de dahil olduğunu söyledi. 
     
</TEXT>
</DOC>
