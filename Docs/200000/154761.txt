<DOC>
<DOCNO> 154761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/yazar/guclu.html </URL>
<DATE> 2003/05/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Depremde hatalı olan kim 
</HEADLINE>
<TEXT>

     Eğer 17 Ağustos'tan biraz olsun ders alınmış olsaydı, Bingöl'de bu kadar öğrenci ölür müydü 
     ODTÜ'lü bilim adamları dün bölgeden döndü. Raporları da yarın yayımlanacak. Ortaya öylesine çarpıcı dört sonuç çıkıyor ki üzerinde uzun uzadıya düşünmek gerekiyor. 
     ODTÜ Rektörü Prof. Dr. Ural Akbulut, Çeltiksuyu Yatılı Bölge Okulu'nun o zemine yapılmasını bir cinayet olarak nitelendiriyor. Hiçbir aklı başında mühendis o zemine okul inşaatı yapılmasına izin vermez Müteahhitten önce asıl sorgulanması gereken o okulun oraya yapılmasına izin verenlerdir diyor. 
     İkinci can alıcı tespit ise Milli Eğitim Bakanlığı'nın bölgedeki tüm ilk, orta, lise ve yurtlarına ait projelerin hatalı bulunması. Yani depreme dayanıklı olmamaları. 
     Üçüncü tespit müteahhidin hırsız olması. Dördüncü tespit ise kontrollerin yeterince yapılmaması. 
     Bingöl depremi bir kez daha ortaya koydu ki deprem kuşağındaki tüm okullarımız tehlike altında. YİBO ve PİO'ların tamamı yani yatılı bölge okullarının tümü risk altında. Sadece onlar mı Maalesef hayır. Deprem kuşağındaki diğer okulların pek çoğu aynı durumda. Daha da vahim olan hiçbir şeyin yapılmaması. 
     Hemen her konuda sokaklara dökülen eğitim sendikaları asıl bu konuda tavır almalılar. Eğer illa da bir konuda boykot yapacaklar ise bu konuda yapmalılar. Kamuoyunu bilgilendirmeliler. Ama nerdeee. 
     Sadece onlar mı Onca mühendis odası var. Onlar da siyasi bir konu oldu mu mangalda kül bırakmıyorlar. Ancak gelin görün ki onlar da deprem misyonerliğine soyunmuyorlar... 
     
İstanbul'da durum      ODTÜ, İTÜ, YTÜ ve Boğaziçi Üniversitesi'nin ortaklaşa sürdürdüğü İstanbul projesinin ilk aşamasının tamamlandığı ve kısa bir süre sonra açıklanacağı öğrenildi. İlk gelen bilgiler İstanbul'da on binlerce konutun olası bir depremde yerle bir olacağına yönelik. İlgililer, raporun tamamlanmasından sonra muhtemelen bazı semtlerin tamamen boşaltılabileceğini belirtiyorlar... 
     Okullara yönelik tarama işlemi ise son sürat devam ediyor. İstanbul'da halen 2 milyonu aşkın öğrenci ve 2 bin 380 okul bulunuyor. Bu okulların yarıdan fazlası depreme dayanıklı. Ancak takviye gerektiren okul sayısı da bir hayli fazla. Şu ana kadar Avcılar ve Küçükçekmece'deki 110 okula takviye yapıldı. 5 okul ise tamamen yıkıldı. Eğer yeterli kaynak bulunur ise 12 ilçede acilen takviye bekleyen 72 okula yardım eli uzatılacak... 
     Özetin özeti Hep iş işten geçtikten sonra ah vah ediyoruz. Hiç olmaz ise bu kez tedbiri önceden alıp, olası bir depremde iyi bir iş yaptığımızın gururunu duyalım. Yıkılan okullar ile değil depreme karşı dimdik ayakta kalan okullarımız ile haberlere konu olalım... 
     
     

</TEXT>
</DOC>
