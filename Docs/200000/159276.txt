<DOC>
<DOCNO> 159276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo04.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan gol krallığına sevinemiyor... 
</HEADLINE>
<TEXT>

     Bursaspor'un başarılı futbolcusu Okan Yılmaz, gol krallığı yarışında zirveye oturmasına karşın, takımının ligdeki konumu nedeniyle başarısına sevinemiyor. 
     Okan Yılmaz, 2-2 sonuçlanan Adanaspor maçında attığı 2 golle, krallık yarışında 22 golle rakipsiz kalırken, takımı Bursaspor'un, ligde kalma şansını tehlikeye sokması yüzünden, karmaşık duygular yaşamaya başladı. 
     ''Okan'ı Okan yapan Bursaspor'dur. O nedenle önce takımımın kurtulmasını düşünüyorum'' diyen Okan, şu anda sadece yeşil-beyazlı takımın ligde kalmasına odaklandığını söyledi. 
     Genç futbolcu, her futbolcunun hayali olan gol krallığını 2'nci kez kazanmaya çok yaklaştığını belirterek, ''Keşke bu kadar gol atmasaydım da takımım şu anda rahat bir durumda olsaydı. Benim başarımdan, gol krallığımdan önce Bursaspor gelir. Krallığa sevinemiyorum, aksine Bursaspor'un durumuna kahroluyorum. Eğer lig sonunda Bursaspor ligde kalırsa, çok büyük mutluluk yaşayacağım. Bu sevinç, kral olmamdan çok Bursaspor'un ligde kalması için olacaktır'' diye konuştu. 
     Ligdeki mücadelede, son haftaya girilirken avantajın rakiplere geçtiğini dile getiren Okan, yine de umutlarını yitirmediklerini anlattı. Başarılı futbolcu, Adanaspor maçında oynarken kulaklarının da rakiplerinin oynadığı maçlarda olduğunu kaydederek, ''Fenerbahçe Diyarbakır'ı yenseydi, her şey farklı olurdu. Ama futbolda her şey olabilir. Biz Gençlerbirliği'ni yenerek rakiplerimizin puan kaybetmesini bekleyeceğiz'' dedi. 
     
     TRANSFER SÖYLENTİLERİ 
     Beşiktaş ile anlaştığı yönündeki iddialara da değinen Okan, lig bitmeden transfer görüşmesi yapmayacağını bildirdi. 
     Okan, kendisi için önce Bursaspor'un geldiğini anlatarak, ''Şu anda tek düşüncem Bursaspor'un durumu. Hiçbir takımla anlaşmadım, görüşmedim bile. Bursaspor ligde kalana kadar gol krallığı da transfer de benim için önemsiz'' diye konuştu. 
     
</TEXT>
</DOC>
