<DOC>
<DOCNO> 173236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun04.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara patlaması polise ders oldu 
</HEADLINE>
<TEXT>

   Ankara'da önceki gün 17 polisin yaralandığı 'ihmal faciası', şüpheli paketlerin imhasında güvenlik önlemlerinin alınmasını sağladı 
      
   Başkentte H kim ve Savcı Adayları Eğitim Merkezi'ndeki bombalı çantanın önlem alınmadan etkisiz hale getirilmek istenirken patlaması ve 17 güvenlik görevlisinin yaralanması, polise ders oldu. Dün de yurdun çeşitli yerlerinde bomba olduğundan şüphelenilen paketler ya da bombalar, güvenlik önlemleri altında özel giysili uzmanlarca imha edildi. 
   İlk olay Kars'taydı. Kentsel atıkların toplandığı çöplükte işe yarar eşya toplayan Mustafa Ülker, gördüğü bir bombayı polise ihbar etti. Önlem alan polis ve jandarma, 2 kilometrekarelik alanı boşalttı. Daha sonra 1914 yapımı bomba, uzmanlar tarafından uzaktan kumandayla patlatılarak imha edildi. 
   
   KÜTAHYA'DA HEYECAN 
   Kütahya'da da Afyon Caddesi'nde inşaat halindeki Orman Bölge Müdürlüğü binası önüne önceki akşam bırakılan paket heyecan yarattı. Olay yerine gelen polis, vatandaşların yaklaşmaması için güvenlik şeridi oluşturdu. Ardından özel giysili bomba uzmanı şüpheli paketi fünyeyle patlattı. 
   İstanbul'da ise Zeytinburnu Demirciler Sitesi'nde biri cadde üzerinde, diğeri binaların arasında iki okul çantası gören vatandaşlar durumu polise bildirdi. Olay yerine giden ekipler, iki çantanın Ankara'dakine benzer şekilde konulduğunu belirledi. Cadde trafiğe kapatıldıktan sonra bomba imha ekiplerine haber verildi. Kısa süre sonra gelen uzman ekip özel giysilerini giydi. İncelenen iki çantanın da boş olduğu anlaşıldı. 
   Atatürk Havalimanı Dış Hatlar Terminali gidiş katında pasaport kontrol noktasının önünde bagaj arabasının üzerindeki şüpheli bir paket de polisi alarma geçirdi. Yolcuları uzaklaştıran polis, paketin çevresinde güvenlik çemberi oluşturdu. Bomba uzmanı, özel giysisiyle paketi açtı ve iki kutu helvayla karşılaştı. 
   
   RAHAT NEFES ALDILAR 
   Bir heyecanlı olay da Mersin'de yaşandı. Yeni Mahalle 643. Sokak'ta şüpheli bir bavul gören vatandaşlar, durumu polise bildirdi. Çevre güvenliğini sağlayan polis, bomba imha ekibine haber verdi. Bomba uzmanı polis, özel giysilerini giyerek bavulu kontrol etti. Kontrollü şekilde açılan bavuldan çocuk giysileri çıkınca güvenlik görevlileri ve halk rahat bir nefes aldı. 
   
   METRODA PANİK 
   Son olay da Ankara'da yaşandı. Dün akşam Kızılay Metro İstasyonu'nda şüpheli bir paket bulundu. Polis, çevrede güvenlik şeridi oluşturdu. Özel giysi giyen bomba uzmanları da paketi fünyeyle patlattı. Paketin boş çıkması üzerine, halk, rahat bir nefes aldı. 
   
   
</TEXT>
</DOC>
