<DOC>
<DOCNO> 155380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko56.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun 800 binden fazla bankamatik memur var 
</HEADLINE>
<TEXT>

     Sanayi ve Ticaret Bakanı Ali Coşkun, devleti ekonomiye müdahaleden çıkarıp asli görevlerine döndürme kararlılığı içinde olduklarını söyledi. 
     Sanayi ve Ticaret Bakanı Ali Coşkun, CNR EXPO'da açılan 2. Uluslararası Yan Sanayi Ürünleri Fuarı kapsamında düzenlenen ''III. Ana-Yan Sanayi Forumu'nun açılışında bir konuşma yaptı. 
     Son yıllarda uygulanan ekonomik model dolayısıyla Türkiye'de imalat sanayinin tümüyle ihmal edildiğini anlatan Coşkun, şöyle dedi 
     ''Ekonomimiz adeta bir borç ödeme ekonomisine dönüşmüş. Parasal politikalar çok öne çıkarıldığı için adeta ekonomi faiz, döviz ve borsa üçgeninde çırpınıp durmuştur. 
     AK Parti olarak bu modeli tamamen eksikleriyle değiştirmek istiyoruz. Zira Türkiye'nin ekonomisini küçülterek, imalatı küçülterek, piyasaları durgunlaştırarak, doğrudan kazanç yollarını kapatarak, doğrudan vergi alma yollarını kapatarak, dolaylı vergilerle mali piyasalarda disiplin sağlamak mümkün değildir.'' Halkın 3 Kasım seçimlerinde sağduyulu davranarak AK Parti'yi tek başına iktidara getirerek güven bunalımının kalkmasına fırsat verdiğini ifade eden Coşkun, şöyle devam etti 
     ''Hükümetimiz, panik havasını yaratan ve reform diye getirilen hükümet tarafından ertelenen 'Nereden Buldun Yasası'nı kaldırmıştır. Bu 1 Ocak'ta kaldırmasaydık nereden buldun evini, arabanı şeklinde adeta devletçi zihniyetlerin hakim olduğu hatta komünist bloklarda komünizmin ilan edildiği günlerde yaşanan bir mali terör havası estirilecekti. Bu Türkiye'de sermayenin dışarıya kaçmasına yol açmış, kayıtdışı ekonomiyi büyütmüş ve kayıtdışı istihdama yol açmıştır. Bunlar ekonomik dengeleri bozmuştur. Devlet adeta ekonominin içine iyice girmiş, ekonomiye müdahale ettiği için ekonominin dinamikleri de değişmiştir. 
     Biz devleti hızla ekonomiye müdahaleden çıkarıp asli görevlerine çevirme kararlılığı içindeyiz. Kendi inisiyatifi dışında sürüklendiği kötü ortamdan kurtulması için müteşebbüsün önündeki engellere kaldırma bakımdan vergi barışını getirdik. Şimdi hükümetimiz önümüzdeki günlerde sosyal güvenlik barışını getiriyor. Bütün bunları piyasalara huzur getirmek için yapıyoruz.'' Hükümet olarak enkaz edebiyatı yapmama prensibinde olduklarını ifade eden Coşkun, ''Bunları söyleyerek bir yere varamayacağımızı biliyoruz. Bu ülkenin barışa, sevgiye, uzlaşıya ihtiyacı var. Kim ne derse desin biz halktan aldığımız güçle doğru olanı yapmaya çalışıyoruz. Tek başına iktidar olmanın gücü sadece doğruları yapmakta kullanıyoruz'' diye konuştu. 
     KOBİ'lerin de güç durumda olduğunu kaydeden Bakan Coşkun, KOBİ Yasası'nı Meclis'e sevk ettiklerini, KOBİ Kredi Güvence şirketlerinin kurulacağını ve KOBİ borsalarının kurulmasıyla ilgili yönetmeliğin yayınlandığını söyledi. 
     Devletin hantal yapıdan kurtarılması gerektiğini ifade eden Coşkun, buna bakanlık sayısının düşürmekten başladıklarını şimdi ise bakanlıkların ve bağlı kurumların yapılandırıldığını kaydetti. 
     
     BANKAMATİK MEMURLARI 
     Bakan Coşkun, ''800 binden fazla kişinin bankamatik memuru olarak maaş aldığını tahmin ediyoruz. Herşeyin Ankara'dan karara bağlandığı bir devlet yapısıyla Türkiye'nin düzlüğe çıkaramayacağına karar verdik'' diye konuştu. 
     Coşkun, Türkiye'yi artık gelişmiş ülkelerdeki yönetim standartlarına kavuşturulması gerektiğini bildirdi. Borçları çevirmede herhangi bir sorun yaşanmadığını anlatan Coşkun, yolsuzlukları önlemede de kesin kararlı olduklarını söyledi. Kamunun finansman yönetimini kontrol altına aldıklarını belirten Coşkun, faizlerin eve enflasyonun önümüzdeki günlerde daha da düşeceğini ifade etti. 
     Sanayiye büyük önem verdiklerini anlatan Coşkun, bunun içinde oto sanayinin ayrı bir yeri bulunduğunu kaydetti. 
     Otomotiv yan sanayinin özellikle son 5 yılda teknolojik olarak büyük atılım yaptığını belirten Coşkun, ihracatın yüzde 60'ının AB ülkelerine yapılıyor olmasının bunun göstergesi olduğunu vurguladı. 
     Sanayicinin çile çekme döneminin artık son bulması gerektiğini ifade eden Coşkun, sanayicinin önündeki engellerin kaldırılacağını söyledi. 
     Coşkun, toplam ihracatta 1.5 milyar dolar ile 7. sırada yer alan otomotiv ana ve yan sanayinin 2002 yılında 4.8 milyar dolara ulaşarak ikinci sıraya yükseldiğini kaydetti. 
     Ali Coşkun, bu yılın ilk 3 aylık ihracatının ise bir önceki yılın aynı dönemine göre yan sanayide yüzde 30 ile 6 milyon dolar, ana sanayide de yüzde 67 artışla 745 milyon dolar olarak gerçekleştiğini söyledi. 
     Yerli piyasanın da talebinin artırılması için çalışma içinde olduklarını belirten Coşkun, bunlardan birincisinin AB şartnameleri doğrultusunda 20 yaşını doldurmuş araçların trafikten kaldırılması ve ikinci el arabaların ihracatı konusu olduğunu sözlerine ekledi. 
     
</TEXT>
</DOC>
