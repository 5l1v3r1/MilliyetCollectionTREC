<DOC>
<DOCNO> 152287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun06.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı, bu yıl da "soykırım" demedi... 
</HEADLINE>
<TEXT>

     ABD Başkanı George Bush, ''Ermeniler'in Birinci Dünya Savaşı sonunda çektiği acıların anıldığı 24 Nisan'' gününde yayınladığı başkanlık mesajında, Ermeni lobisinin tüm çabalarına karşın, ''soykırım'' sözünü kullanmadı. 
     Bush, mesajında, ''Bugün, Osmanlı İmparatorluğu'nun son günlerinde sayısız Ermeni'nin topluca öldürüldüğü ve sürgüne zorlandığı korkunç bir trajedinin yıldönümüne karşılık geliyor. Pek çok Ermeni, derin bir üzüntüyü yansıtan ve hem kendilerini hem de komşuları Türk halkının yakasını bırakmayan bu korkunç olaylara 'büyük felaket' olarak değiniyor'' ifadelerini kullandı. 
     Amerikan Başkanı, ''Ermeni halkının 1915'te maruz kaldığı acılar, bütün insanlık için dünyanın unutmaması gereken bir trajedidir. Bu korkunç can kaybının yasını tutarken, Ermeni asıllı Amerikalılar ve bütün dünyadaki Ermeniler'e katılıyorum. Aynı zamanda, uzlaşma ruhu için, bu olayları ve önemini değerlendirmek üzere Ermenistan ve Türkiye'den biraraya gelen bilge ve cesur dostlarımızı kutluyorum. Onları, bu acıları aşıp, daha iyi bir gelecek yaratma eylemine giriştikleri için alkışlıyorum. Onlar, umut ve anlayış üzerinde çalışırken, son dönemde önemli kazanımların üzerine başarı inşa etmelerini diliyorum'' dedi. 
     Bush, ABD'nin, Ermeni asıllı Amerikalılar'ın, Amerikan yaşamına katkılarından minnettar olduğunu, Ermeni kuşakların, bilgi, cesaret ve eski gelenekleriyle büyük bir acıyı yendiklerini ve kendilerine Amerika'yı yurt edindiklerini kaydetti. 
     ABD'nin, eski bir mirasa sahip genç Ermenistan'ın bir dostu olmaktan gurur duyduğunu belirten Bush, Ermenistan halkının geleceğini güvence altına almaya yardım için ABD ile Ermenistan'ın ortaklığını derinleştirdiğini ifade etti. 
     ABD Başkanı, Yukarı Karabağ konusuna adil ve kalıcı bir çözüm bulunması konusunda ABD'nin kararlılığını vurgularken, Ermenistan'ın demokrasi ve piyasa ekonomisini güçlendirmesine yardımı sürdüreceklerini kaydetti. 
     Bush, mesajını, ''Amerikan halkı adına, bu anma gününde Ermeni halkına en içten dileklerimi gönderiyorum. Ülkelerimize, bölgemize ve dünyaya barış, refah ve özgürlük içinde bir gelecek yaratmak üzere milletlerimiz yan yana duruyor'' sözleriyle bitirdi. 
     ABD'deki Ermeni lobisi, bu yılki anma açıklamasında ''soykırım'' sözünü kullanması için, Bush'a baskı uygulamıştı. Amerikan Temsilciler Meclisi'nin 104 üyesi, soykırım sözünün kullanılması yönünde telkinde bulunulan bir mektubu geçen ay Bush'a göndermişti. 
     





</TEXT>
</DOC>
