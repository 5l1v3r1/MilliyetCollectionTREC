<DOC>
<DOCNO> 160229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur09.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul yemekleri yalnızca karın doyurmaya yönelik hazırlanıyor 
</HEADLINE>
<TEXT>

     Okul yemeklerinin, sağlıklı beslenmeden uzak ve yalnızca karın doyurmaya yönelik hazırlandığı bildirildi. 
     Ondokuz Mayıs Üniversitesi OMÜ Tıp Fakültesi Halk Sağlığı ve Hastalıkları Anabilim Dalı Beslenme Uzmanı Doç. Dr. Funda Elmacıoğlu, A.A muhabirine yaptığı açıklamada, okul çağındaki çocukların çoğunun dengeli beslenemediklerini belirterek, bunlardan, sokaktan satın aldıkları yiyeceklerle beslenenlerin şeker ve yağ bakımından fazla, demir, kalsiyum, lif ve antioksidan besinlerden zayıf gıda aldıklarını kaydetti. 
     Çoğunluğu servislerle okullarına giden ve mahallesinde oynayacak alan olmadığı için evine kapanan bu çocukların hareketsiz kaldığına dikkati çeken Doç. Dr. Elmacıoğlu, ''Tüm bunlar, bu çocukların ilerki yaşlarda kronik hastalıklar yüksek tansiyon, diyabet, şişmanlık ve beslenmeyle ilgili kanser riskini çok yüksek oranda taşıyor'' diye konuştu. 
     ''Okullar çocuğun sağlığı ve sağlıklı beslenme alışkanlığının kazanılmasında çok önemli yerler'' diyen Elmacıoğlu, okulların, çocukların kalori, yağ, vitamin, mineral, ve katkı maddeleri eklenmiş hazır yiyecekler konusunda eğitilmeleri ve bilinçlendirilmeleri gereken yerler olduğunu söyledi. Günümüzde özellikle bazı gıda katkı maddelerinin alerjiye yol açabileceğini, bazılarının da kanserojen etkileri olabileceğini kaydeden Elmacıoğlu, şöyle dedi 
     ''Birçok hazır besinin içeriğinde bulunan E123, E110, E212 Sodyum Benzoat , E330 gibi katkı maddeleri en fazla tartışılanlar arasında yer almaktadır. Katkı maddeleri içeren ya da suni olarak tatlandırılmış besinlerin çocuklar tarafından sık tüketilmemesi önerilir. Ancak çocuklarımız, okul kantinlerinde ve sokakta bu yiyeceklere kolayca ulaşabilmektedir.'' 
     
     OKUL YEMEKLERİ 
     Okul yemeklerinin önemine de değinen Funda Elmacıoğlu, birçok okulda yemeklerin, çocukların sağlıklı beslenmesine yönelik değil, yalnızca karın doyurmaya yönelik hazırlandığını da ifade ederek, açıklamasını şöyle sürdürdü 
     ''Okul yemekleri çok önemli. Okullarda da sağlıklı beslenme ilkeleri esas alınarak, yemeklerin besin içeriği gözden geçirilerek, çocuklara okul menüleri sunulmalı. Bunun için okul yemeklerinde et, yumurta, balık, tavuk, kuru baklagil gibi besinlerden birinin bulunması, en az bir çeşit nişastadan zengin bir besinin yer alması, en az bir çeşit pişmiş veya çiğ sebze bulunması, yemekten sonra da bir taze meyve verilmesi gerekiyor. Doğru beslenme bilincinin okulda verilmesi gerekir. Tam gün okullarda verilen yemekler incelendiği zaman, genellikle besleyicilikten uzak, sadece çocukların tercihlerini ön planda tutan, karın doyurmaya yönelik menüler görülüyor.'' 
     
     ''OKULLAR DENETLENMELİ'' 
     Bu tür yemeklerde sebze ve süt ürünleri bulunmadığını, seyrek olarak yoğurda rastlandığını belirten Doç. Dr. Elmacıoğlu, ''Menüler, çoğunlukla patates kızartmaları ve hamur tatlılarından oluşuyor. Yemek listelerinde hazır kutu meyve suları, yağ ve şekerden zengin, vitamin ve minerallerden yetersiz yiyecekler var. Sonuçta çocuk, hiçbir koşulda düzenli beslenme alışkanlığı elde edemiyor ve obezite sorunu yaygınlaşıyor. Kansızlık ve diş çürükleri ortaya çıkıyor'' diye konuştu. 
     Elmacıoğlu, okul çocuklarının sağlıklı besin seçebilmeleri ve sağlıklı bir beslenme eğitimi alabilmeleri için okullardaki yemek denetimlerine ağırlık verilmesini, ailelerin de bu konuda çok dikkatli olmaları gerektiğini bildirdi. 
     
</TEXT>
</DOC>
