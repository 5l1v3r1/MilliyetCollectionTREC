<DOC>
<DOCNO> 153795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo25.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karel Rada'dan Trabzonspor'a sevgilerle... 
</HEADLINE>
<TEXT>

     Trabzonspor'da 1997-1999 yılları arasında oynayan Çek futbolcu Karel Rada, futbol yaşamını Çek Cumhuriyeti Birinci Ligi'ndeki Teplice takımında sürdürüyor. 
     Teplice takımının değişmez oyuncusu olarak savunmada görev yapan Karel Rada, Trabzonspor'daki günlerini unutamadığını, bordo-mavili takımın tüm haberlerini yakından izlediğini ve takımın aldığı sonuçları memnunlukla karşıladığını söyledi. 
     Samet Aybaba'nın başarılı yönetimiyle Trabzonspor'u ligde mutlaka şampiyon olarak görmek istediğini belirten Rada, Türkiye Kupası'nı kazanmalarından dolayı da eski takım arkadaşlarını kutladı. 
     A Milli Futbol Takımı'nın dün Teplice'de Çek Cumhuriyeti ile yaptığı ve 4-0 yitirdiği maçı da izleyen Rada, karşılaşması sonrası şu değerlendirmeyi yaptı 
     ''Tam anlamıyla şoktayım. Türkler ilk yarıda sahada yoktu. Benim için bu sonuç çok sürpriz oldu. 
     Türk Milli Takımı'nın neden maçın yapıldığı Teplice kentinde kampa girmediğini de anlayamadım. Oysa Çek Cumhuriyeti Milli Takımı, geçen pazartesi gününden itibaren burada kampa girmişti. Maçın sonucunu bu kampın etkileyebileceğini de düşünüyorum. 
     Türkler, Prag yerine burada konaklayıp, bu sahada antrenman yapsalardı sonuç başka olabilirdi. Aracılığınızla eski takım arkadaşlarım Abdullah, Ogün, Hami ve diğerlerine selamlarımı iletmenizi rica ediyorum. Trabzon, yaşamımın en güzel günlerinin geçtiği yer olarak daima kalbimde kalacak.'' 
     




</TEXT>
</DOC>
