<DOC>
<DOCNO> 195220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun11.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Rocky"nin ilham kaynağı boksör, Stallone'den "servet" istiyor 
</HEADLINE>
<TEXT>

     İtalyan asıllı Amerikalı oyuncu Sylvester Stallone'un oynadığı ''Rocky'' karakterine esin kaynağı olan eski ağır sıklet boksörü Chuck Wepner, 15 milyon dolarlık tazminat davası açtı. 
     Jersey City'de tazminat davası açan Wepner'ın avukatı Anthony Mango, ''Wepner'ın bir filme esin kaynağı olması yasadışı değil. Sorun, Stallone'nin bu adı her gün hiçbir bedel ödemeden kullanmasındadır'' dedi ve Wepner'ın kendi hayatından esinlenen Rocky karakterinin 1976'dan bu yana ekranda milyarlar kazandırdığını ve Wepner'ın 15 milyon dolar tazminat istediğini söyledi. 
     Sylvester Stallone, 1975'te Chuck Wepner ile Muhammad Ali'nin Ohio'nun kuzeydoğusundaki Richfield'te yaptığı boks maçını seyretmeye gitmiş ve maçtan 2 hafta sonra Wepner'la irtibat kurarak bir film yapılmasının iyi olacağını söylemişti. 
     ''Kan dökücü'' lakaplı eski boksör, http wepner.homestead.com adresindeki sitesinde, yıllar sonra karşılaştığı Stallone'nin kendisine teşekkür ettiğini belirterek, ''Sanıyorum filme esin kaynağı olduğum için teşekkür etti'' diyor. 
     5 Rocky filminden birincisinin senaryosu Sylvester Stallone tarafından yazılmış ve başroldeki Rocky karakteri kendisi tarafından canlandırılmıştı. 1976'da en iyi film dalında Oscar ödülü alan film Philadelphialı boksör Rocky Balboa'nın dünya şampiyonu Apollo Creed'i yenmesinden sonra ünlü olmasını anlatıyor. 
     
</TEXT>
</DOC>
