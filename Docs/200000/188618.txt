<DOC>
<DOCNO> 188618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur04.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü şoför, otomobille merdivenden inmeye kalkışınca... 
</HEADLINE>
<TEXT>

     Bayrampaşa Hali'nde komisyonculuk yaptığı ve aşırı alkollü olduğu belirtilen Alaattin Onguç 29 , 34 F 7807 plakalı BMW marka otomobiliyle Altıntepsi Mahallesi Akpınar Caddesi'ne gitmek isterken, fark edememesi sonucu Yahya Kemal Caddesi'deki yayalar için yapılan merdivenlere girdi. 
     Aşağı doğru inerken otomobilinin altı merdivenlere çarpıp takılan Onguç, bir süre geri manevra ile çıkmaya çalıştıktan sonra sızarak uyudu. 
     Olay yerine gelen polislerce uyandırılmak istenen Onguç, tüm çabalara rağmen kendine gelemeyince aracın kurtarılması için çekici çağrıldı. 
     Çekici geldikten sonra polislerin çabasıyla uyandırılan Onguç, cep telefonu ile konuşup zaman zaman gülerek otomobilinden dışarı çıkmadı. 
     Yaklaşık 1 saat süreyle otomobilinden çıkmayarak polise zor anlar yaşatan Alaattin Onguç, bir süre sonra aracının kapısını açan bir vatandaş ile diğer kapıdan içeri giren polis tarafından ikna edilerek dışarı çıkarıldı. 
     Yapılan kontrol sonucu 185 promil alkollü olduğu anlaşılan Onguç'a, 262 milyon lira para cezası kesildi ve ehliyetine de el konuldu. 
     Onguç'un otomobili ise çekici yardımıyla kurtarıldı. 
     
     POLİSTEN KAÇARKEN KAZA YAPTI 
     Kadıköy'de, otomobille polisten kaçarken kaza yapan alkollü ve ehliyetsiz sürücü ile yanındaki arkadaşı yaralandı. 
     Eniştesine ait olan 34 ZP 9698 plakalı otomobille İçerenköy'deki evlerinin yakınında arkadaşı M.Y. 17 ile gezen alkollü ve ehliyetsiz sürücü Hasan Kılıç 19 , devriye dolaşan polis ekibini görünce heyecanlanarak kaçmaya başladı. 
     Bunun üzerine polisin takibe aldığı otomobil, aynı semtteki Işıklar Caddesi girişinde kontrolden çıkarak yol kenarındaki bahçe duvarına çarptı. 
     Ardından bir ağaca vurarak duran otomobilin sürücüsü Kılıç, araçta sıkıştı. Yanındaki arkadaşı M.Y. de hafif yaralandı. 
     Olay yerine gelen itfaiye ekiplerince sıkıştığı yerden çıkarılarak Özel Şafak Hastanesi'ne kaldırılan Kılıç, burada yapılan ilk müdahale sonrası durumunun ağır olması nedeniyle Haydarpaşa Numune Hastanesi'ne sevk edildi. 
     
</TEXT>
</DOC>
