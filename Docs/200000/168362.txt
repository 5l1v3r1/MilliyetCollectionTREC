<DOC>
<DOCNO> 168362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur40.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da deprem söylentisi 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdür Vekili Prof. Dr. Mustafa Aktar, bugün halk arasında ''İstanbul'da deprem olasılığının arttığı'' yönünde bir söylenti yayıldığını belirterek, ''Enstitüde bu söylentiyi doğrulayacak herhangi bir gözlem yapılmamıştır. Şu anda Marmara Bölgesi'nde sıradışı bir sismik aktivite yoktur'' dedi. 
     İstanbul Valiliği Afet Yönetim Merkezi Başkanı ve Vali Yardımcısı Hayrettin Balcıoğlu da bu tür söylentilere itibar edilmemesi gerektiğini bildirdi. 
     Balcıoğlu, Boğaziçi Üniversitesi Kandilli Rasathanesi ve Deprem Araştırma Enstitüsü'nden aldıkları bilgiye göre, ''İstanbul'da bugün için deprem olmasını gerektirecek ekstra bir gözlem olmadığını'' söyledi. 
     İstanbul'da olası bir depremin uzun vadede beklendiğini ve buna ilişkin de rutin çalışmaların sürdüğünü hatırlatan Balcıoğlu, ''Vatandaşlarımız ortada dolaşan söylentilere itibar etmesinler. Resmi kanallardan gelecek bilgilere göre hareket etsinler'' diye konuştu. 
     
     RASATHANENİN TELEFONLARI KİLİTLENDİ 
     Boğaziçi Üniversitesi Kandilli Rasathanesi ve Deprem Araştırma Enstitüsü Müdür Vekili Prof. Dr. Mustafa Aktar da yaptığı yazılı açıklamada, bugün halk arasında deprem olasılığının arttığı yönünde bir söylentinin ortaya çıktığının anlaşıldığını belirterek, şunları kaydetti 
     ''Enstitüde bu söylentiyi doğrulayacak herhangi bir gözlem yapılmamıştır. Şu anda Marmara Bölgesi'nde sıradışı bir sismik aktivite yoktur. Enstitü tarafından bu konuda herhangi bir açıklama da yapılmamıştır.'' Bu arada, söylenti üzerine enstitüye telefon açan vatandaşların, santralin kilitlenmesine neden oldukları öğrenildi. 
     
     GÜRTUNA ''DEPREM BEKLENTİSİ YOK'' 
     İstanbul Büyükşehir Belediye Başkanı Ali Müfit Gürtuna da, gazetecilere yaptığı açıklamada, depremin önceden tahmin edilmesine ilişkin varolan çalışmaları hakkında bilgi vererek, bu çalışmalar sonunda 15-20 gün önceden depremi tahmin edebilecek duruma geldiklerini anlattı. 
     Gürtuna, İstanbul'da bugün deprem olacağına ilişkin söylentilerin hatırlatılması üzerine, ''Şu anda İstanbul'da rahatsızlık verecek bir radon gazı artışı yok. Şu anda İstanbul ve çevresinde deprem beklentimiz yok'' dedi. 
     Bu arada, polis telsizinden yapılan anonsta, bazı vatandaşların ''İstanbul'da deprem olacağı'' yönünde duyuru yaptıkları şeklinde ihbarlar geldiği belirtilerek, duyuru yapanlar hakkında polis ekiplerinin yasal işlem yapması istendi. 
     
</TEXT>
</DOC>
