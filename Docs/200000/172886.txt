<DOC>
<DOCNO> 172886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/guncel/gun03.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aftan habersizler 
</HEADLINE>
<TEXT>

   Uluslararası Af Örgütü'nün son raporunda "Türkiye sahillerinde uzanmış, güneş yağınızı sürerken Türk insan hakları savunucusu Eren Keskin'in durumunu bir düşünün" denildi 
      İHSAN DÖRTKARDEŞ DHA 

   
   TBMM'den geçen uyum paketleri ve Topluma Kazandırma Yasası Batı medyasında övgüyle karşılanırken, merkezi Londra'da bulunan Uluslararası Af Örgütü Amnesty International turistlere "Türkiye'ye gitmeyin" çağrısında bulundu. 
   Örgütün yayımladığı son raporda turistler, insan hakları ihlallerinin yaygın olduğu ülkeler konusunda uyarıldı. Örgütün Türkiye'yi başına yerleştirdiği listede Tayland, Mısır, Tunus ve Maldiv Adaları da yer alırken, raporda şu ifadelere yer verildi 
   
   'SÜREKLİ BASKI VAR' 
   "Maldiv Adaları'nda ya da Türkiye sahillerinde uzanmış, güneş yağınızı sürerken, Maldivli yazar ve milletvekili Muhammed Naşid ve Türk insan hakları savunucusu Eren Keskin'in durumunu bir düşünün. Naşid ve Keskin, ülkelerinde insan hakları ihlallerine karşı yürüttükleri mücadele nedeniyle sürekli baskıya maruz kalıyor. Türkiye'de dini konularda ve Kürt meselesi hakkındaki görüşleri nedeniyle pek çok kişi yargılanıyor. Gözaltında işkence yaygın. Ama artık iz bırakmayan yöntemler kullanılıyor. Uluslararası Af Örgütü 2002'de düzinelerce kişinin güvenlik güçlerince öldürüldüğünü rapor etti." 
   Örgütün tatilcilere önerdiği ülkelerse Avustralya, Kanada, İsviçre ve Norveç oldu. 
   
   
</TEXT>
</DOC>
