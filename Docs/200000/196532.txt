<DOC>
<DOCNO> 196532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun06.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail gazetelerinden 'timsal gözyaşı' açıklamasına destek... 
</HEADLINE>
<TEXT>

     İsrail'in önde gelen gazeteleri İstanbul'da gerçekleşen İHÖ ve İBDA C'nin taşeronluğundaki sinagog katliamının ABD Başkanı Bush'un haklılığını gösterdiğini öne sürdü. Avrupa'dan katliama gelen taziyeleri değerlendirirken "timsah gözyaşı olmasın" diyen Hükümet Sözcüsü Cemil Çiçek'in yorumunun benzeri İsrail gazetelerince de yapıldı. 
     İsrail'in önemli bilim adamı ve diplomatları, ülkedeki gazetelerde sinagog katliamı ve sonrası konusunda görüş açıkladı. Gazeteler iki intihar saldırısının yarattığı etkilerin dallanıp budaklanacağını öngörürken yorumcular saldırıların Türkiye'yi yavaşça batı dünyasının kolları arasına ittiği değerlendirmesinde bulunuyor. Yorumcular saldırıların ABD Başkanı Bush'un "terör potansiyeline karşı önceden davranıp saldırmak ve terör kaynaklarını yoketmek" stratejisini doğruladığını ileri sürdüler. 
     
     JARUSALEM POST NE TÜRKLERE, NE YAHUDİLERE, NE BATIYA... 
     Jarusalem Post gazetesi saldırı için "İlkel ve eski moda bir Yahudi soykırımı, ancak arabalı bomba biçiminde son teknikle gerçekleştirilmiş. Saldırı aynı zamanda Türkiye'ye yapılmıştır" ifadesini kullandı. Saldırıların terörün bölümlere ayrılamayacağını gösterdiğini savunan Jarusalem Post gazetesi, "Saldırı ne Yahudilere, ne Türklere ne de Batıya karşı yapılmadı. O, tüm bunların üstünde birşeye karşıydı" dedi. 
     
     AVRUPA ATEŞ ALTINDA 
     Jarusalem Post, Avrupa'nın teröre yeterince karşı çıkmadığını öne sürerken Adalet Bakanı Hükümet Sözcüsü Cemil Çiçek'in taziyeleri değerlendirirken "timsah gözyaşları olmasın" uyarısı benzerini yaptı. Gazete, "Avrupa bizim de hemfikir olduğumuz teröre karşı harekat yolunun benimsenmesi konusunda karar verinceye değin daha kaç ülke daha vurulmalı " diye sordu. 
     Avrupa'nın kavgaya ciddi biçimde katılıp katılmama noktasında bulunduğunu belirten gazete, sadece Avrupa'nın kendi güvenliği açısından değil, kendi kendisini "etik hakem" olarak gördüğü bir noktada bazı değerler açısından da "riskin" ortaya çıktığını savundu. 
     
     YEDİ'OT AHARONOT EMPERYALİZM TRENİNİN MOTORU YAHUDİLER 
     Çok satışlı Yedi'ot Aharonot gazetesinden Alex Fishman da yazısında dünyanın teröre karşı "hızlı hazırlık" yapması konusunda uyarıda bulundu. Fishman, "İstanbul'daki canice terör saldırıları, giderek daha kötüleşecek bir olgunun parçası ve iktidarın aşırı İslamcılara geçmesini hedefliyor. 
     Aşırı İslam kendi deyişiyle Batı emperyalizminin trenini raydan çıkarma' kararını verdi. Bu açıdan Yahudiler trenin motoru. Onlar emperyalizmin mızrak ucu" iddiasında bulundu. 
     Bu nedenle Yahudilere, Yahudi kurum ve simgelerine dünya çapında saldırının yaygınlaşabileceğini kaydeden Fishman, "İstanbul saldırılar doğrudan El Kaide'yle bağlantılı olmasa bile onun ruhunu taşıyor. Bu El Kaide ve tetikçilerinin batı yanlısı ılımlı İslami rejimleri yıkmak için yaptıkları bir dizi girişimin bir parçası" dedi. 
     
     MA'ARİV ÇETİN DÜŞMAN KAZANDILAR 
     İsrail Eski Dışişleri Bakanlığı yöneticisi ve Türkiye Büyükelçisi Dr.Alon Li'el ise Ma'ariv adlı gazeteye yazdığı makalede, saldırıları, "Çıldırmış bir İslamın aklıselim İslama yaptığı saldırı" olarak değerlendirdi. Yazıda, "Saldırının failleri, delilikleri ve aptallıklarıyla Türkiye'yi sonunda dün Batının kolları arasına gönderdiler ve gelecekte keskin bir karşılık görecekleri çetin bir düşman yarattılar" denildi. 
     Dr. Li'el batının terörle mücadeleye dinsel gerekçelerle değil, varoluşu açısından baktığına inandığını kaydetti. 
     
     HA'ARETZ BUSH HAKLIYDI 
     Saldırıların ABD Başkanı George Bush'un terörizme karşı mücadelede önceden harekete geçme yaklaşımının doğruluğunu kanıtladığını ise Ha'aretz gazetesinden Amir Oren yazdı. Amir Oren, "Sanıkları bulmak ve bir dahaki saldırının önlenmesi, birçok ülkenin ortaklaşa harekete geçmesini gerektiriyor. 
     Sadece savunma açısından bakılırsa, potansiyel kurbanların güvenliklerinin sağlanabilmesi gerçekleşmez. Saldırılar eleştirilere karşın bir kez daha kanıtladı ki, ABD Başkanı Bush haklıydı. Terörle mücadele, caydırıcı araçları uygulamak ve önceden harekete geçme olduğu kadar, karşı taarruza geçmek için hazır olmayı gerektirir, sadece savunmada kalmayı değil" dedi. 
     Ha'aretz'in başyazısında ise saldırıların İsrail ve dışarıdaki Yahudilerin aynı kaderi paylaştığını gösterdiği belirtildi. Bugün binlerce Yahudi'yi Kudüs'e getiren etkenin de bu paylaşılan kader olduğu kaydedildi. 
     Ha'aretz gazetesinde Ya'ir Sheleg ise saldırılar sonrasında Avrupa'da birkaç günlük sessizliğin ardından anti- İsrail tavrın yeniden patlak vereceği belirtilerek, "Avrupa hükümetlerinin anti-Semitizm dalgasına karşı çözüm yasalarını çıkarmak için çabalarını artıracakları umuluyor" dedi. 
     
</TEXT>
</DOC>
