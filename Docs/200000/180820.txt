<DOC>
<DOCNO> 180820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/spo04.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de seferberlik 
</HEADLINE>
<TEXT>

   Trabzonspor'da kulüp başkanlığı görevini bırakan ve evine çekilen Özkan Sümer'e yoğun baskı yapılıyor. Yönetim kurulu, eğer ikna edilemezse, yeni görev dağılımına giderek, kendisini yine aday göstermeyi planlıyor 
      
   Alternatif formüller 
   BORDO - Mavili kulüpte, Fenerbahçe'ye verilen bir maçlık saha kapatma cezasının Tahkim Kurulu'ndan dönmesine sinirlenip, camianın haklarını koruyamadığı gerekçesiyle istifasını veren Özkan Sümer'in başkanlığı sürdürmesi için ikna turları sürüyor. Yönetim kurulunun bugünkü olağanüstü toplantısında Sümer'in istifası kabul edilmeyecek, ne pahasına olursa olsun kararından dönmesi istenecek. Bu gerçekleşmezse, istifa yürürlüğe koyulmadan yeniden görev dağılımına gidilecek. 
   
   Sümer ile dev zirve 
   YÖNETİM Kurulu, Özkan Sümer'i yeniden başkanlığa aday göstererek, bu krizi aşmaya çalışacak. Son şık olarak ise olağanüstü kongre düşünülüyor. Bu arada 11 yönetici, Sümer ile Maçka'daki evinin yakınındaki alabalık tesislerinde bir araya geldi. Asbaşkan Erol Tuna, "İstifada kararlı gözüküyor. Ancak biz de ısrarcıyız. Trabzonspor dostlarını göreve çağırıyoruz. Dönmesi için herkes üzerine düşeni yapmalı" dedi. Bu arada, Sebat ile Rizespor da, Sümer'e "dön" çağrısında bulundu. 
   
   Tahkim'den yanıt 
   Başkan Türker Arslan, Sümer'in yaptığı sert eleştirilere, "Herkesi mutlu etme imkanımız yoktur" şeklinde cevap verdi 
   'Politika yok' 
   FUTBOL Federasyonu Tahkim Kurulu Başkanı Türker Arslan, Fenerbahçe'nin saha kapatma cezasının iptal edilmesi ve ardından Trabzonspor Başkanı Özkan Sümer'in istifası sonrası yaşanan tartışmalara yazılı açıklamayla yanıt verdi. Arslan, "Tahkim kararları kişi veya kurumların isteğine göre değil, hukuki kurallar ve dosyadaki belgelere göre verir. Politikanın ve kulüpçülüğün kurulumuzda yeri yoktur" dedi. 
   
   'Talihsizlik' 
   OLAYLARIN kuruldaki 8 hukukçu tarafından ayrıntılı incelendiğini ifade eden Arslan, şöyle devam etti "Genel görüş 1 karşı oy bu kararımız doğrultusunda olmuştur. Bu gerekçeleri görmeden ve bilmeden kurulumuzu itham etmek talihsizliktir. Kararı beğenmeyen herkes bu yolu seçerse, görev yapacak insan bulmak zorlaşır. Herkesi mutlu etme imkanımız ve de görevimiz yoktur, tek ölçümüz hukuk kurallarıdır" 
   
   Çekişme yordu 
   SÜMER'İN ayrılmasının perde arkasında, yönetim içindeki huzursuzlukların da rol oynadığı iddia edildi. Rahmi Üstün'ün istifasının ardından gerginliğin tırmanması Trabzonspor Başkanı'nı sıkıntıya düşürdü. Özellikle çok güvendiği Asbaşkan Erol Tuna konusunda hayal kırıklığı yaşadığı kaydedilen Sümer'in bu durumdan çok rahatsız olduğu belirtildi. Özkan Sümer'in, yönetim içindeki krizi çözme konusunda zorlandığı ve Tahkim Kurulu kararının adeta imdadına yetiştiği ileri sürüldü. 
   
   Karanlık protesto 
   TRABZONSPOR taraftarları, ışık söndürme eylemiyle Özkan Sümer'in tepkisine destek verme kararı aldı. Taraftarlar Derneği Başkanı Selim Doğan, "Yürüyüş planlıyorduk. Ama 48 saat önceden başvurmadığımız için buna emniyetten izin çıkmadı. Biz de pazartesinden itibaren stat terörüne ve bunların destekleyenlere karşı ışık söndürme eylemi başlatacağız" dedi. Öte yandan Faroz Mahallesi'ndeki "Tayyip Başkan, Fenerbahçe şampiyon" pankartı emniyetin uyarısı üzerine indirildi. 
   
   
</TEXT>
</DOC>
