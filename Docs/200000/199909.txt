<DOC>
<DOCNO> 199909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy08.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz misiniz YÖK'ü protesto eden 
</HEADLINE>
<TEXT>

   Kızılay'daki YÖK eylemine katılan 9 öğrenci, gece yarısı evlerinden gözaltına alındı. Mahkeme de öğrencileri 200 milyon kefalet şartıyla tutuklattı 
      TÜRKER KARAPINAR Ankara 

   
   Ankara Başsavcılığı, 6 Kasım'daki YÖK eylemine katılan öğrencilerden beşini, eylemden yaklaşık bir ay sonra evlerinden gözaltına aldırarak, tutuklanmaları istemiyle mahkemeye sevk etti. Mahkeme de, daha önce arkadaşlarını serbest bıraktığı öğrencileri, Maliye veznesinin kapalı olduğu saatte, tahliye için 200 milyon lira kefalet şartı koyarak tutukladı. 
   Eylemin ardından gözaltına alınan öğrencilerden dokuzu savcılığa çıkarıldı ve tutuklanmaları istemiyle mahkemeye sevk edildi. 
   
   Yakalama kararı çıktı 
   Mahkeme öğrencileri serbest bırakırken, savcılık eylemden ve dokuz kişinin serbest kalmasından yaklaşık bir ay sonra, eyleme katılan ve emniyetin adreslerini bulduğu diğer öğrenciler hakkında arama ve yakalama kararı çıkardı. Ancak öğrenciler Erdem Güdenoğlu, Hasan Karapınar, Barış Karakuş, Oktay Türk ve Cesur Türk adreslerine davetiye gönderilerek savcılığa çağrılmadı. Polis, 2 Aralık'ta gece yarısı baskınıyla öğrencileri evlerinden gözaltına aldı. 
   Savcılık, "Toplantı ve Gösteri Yürüyüşleri Kanunu'na muhalefet", "polise mukavemet" suçlarından 3 Aralık'ta sorguladığı öğrencileri, tutuklanmaları istemiyle mahkemeye sevk etti. Mahkeme de, öğrencilerin 200 milyon lira kefalet karşılığı serbest kalabileceklerine karar vererek istemi karara bağladı. Ancak Maliye veznesinin kapalı olduğu mesai bitiminden sonra verilen kararın ardından öğrenciler tutuklanarak cezaevine konuldu. Öğrenciler kefalet parasını bulamazsa, haklarında dava açılıp duruşma yapılıncaya kadar cezaevinde kalacak. Avukatlar da karara itiraz etmeye hazırlanıyor. 
   
   
   
</TEXT>
</DOC>
