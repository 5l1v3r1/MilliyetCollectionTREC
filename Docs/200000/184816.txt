<DOC>
<DOCNO> 184816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo15.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonlu Fatih, Beşiktaş maçı için umutlu konuştu... 
</HEADLINE>
<TEXT>

     Birinci Süper Futbol Ligi'nde 28 Eylül Pazar günü Beşiktaş ile İstanbul'da karşılaşacak olan Trabzonspor'da, futbolcular maç öncesi umutlu konuştu. 
     Cateks Tekstil ile Jopel marka spor giyim ürünlerini kullanmak üzere 1'er yıllık sponsorluk anlaşması imzalayan bordo-mavili futbolcular Fatih Tekke, Gökdeniz Karadeniz ve Hüseyin Cimşir, burada basın mensuplarının maçla ilgili sorularını yanıtladı. 
     Takım kaptanı Fatih Tekke, UEFA Kupası'nda Villarreal ile deplasmanda yaptıkları zorlu maçın hemen ardından Beşiktaş'a konuk olacaklarını kaydederek, kendilerine güvendiklerini söyledi. 
     Beşiktaş'ın gücünü bildiklerini ama kendilerinin şampiyonluk hedefleyen bir takım olduklarını ifade eden Fatih, ''Biz, bu inançla sahaya çıkıp mücadele edeceğiz. Şampiyonluğun bizim için çok uzakta olduğuna inanmıyorum. Lig 34 hafta ve sonuna gelene kadar çok şeyler değişir'' diye konuştu. 
     Bordo-mavili futbolcular Gökdeniz ve Hüseyin de, Beşiktaş maçından iyi bir sonuçla ayrılıp, hem taraftarlarını mutlu etmek, hem de gelecek haftalar için moral bulmak istediklerini kaydettiler. 
     
</TEXT>
</DOC>
