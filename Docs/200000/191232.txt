<DOC>
<DOCNO> 191232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur13.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizmi savaşın etkisinden çabuk sıyrıldı... 
</HEADLINE>
<TEXT>

     Irak savaşı nedeniyle durgunluğa giren Türk turizminin, Türkiye'ye artık sadece yaz turizmi merkezi olarak bakılmamasının da etkisiyle canlandığı ve savaşın etkisini çabuk atlattığı belirtildi. 
     Lübnan'da İngilizce olarak yayınlanan The Daily Star'da David O'Byrne imzasıyla yer alan haberde, Türkiye'nin, turizm sektöründe Irak savaşıyla başlayan kabusun sona erdiği ifade edildi. Habere göre, Mart ve Nisan aylarında ülkeye gelen turist sayısında yüzde 25'lere varan düşüşler görüldü ancak Ağustos ayında, sadece zarar giderilmekle kalmadı, ilk sekiz aydaki toplam turist sayısı, bir önceki yıla göre yüzd 2.2 artış gösterdi. 
     Sektörde çalışanların tahminlerine göre, gelen turist sayısı 14 milyon kişiye, turizm geliri de, geçen yılki rekor olan 13 milyar dolara ulaşabilir. Habere göre turist sayısındaki artış, Türkiye için iki alanda olumlu gelişmeleri beraberinde getiriyor. Birincisi, Türkiye, çekirdek piyasasını oluşturan Avrupa pazarında, halen bir tatil merkezi olarak yüksek ilgi görüyor. İkincisi ve daha önemli olanı ise, Avrupa'da, Türkiye'nin riskli bir bölge olduğu yönündeki düşüncelerin artık geçerliliğini yitirdiği görülüyor. 
     Haberde, insanların, Türkiye'nin sadece yaz turizmi merkezi olmadığı gerçeğinin farkına vardıkları da vurgulandı. 
     Türkiye'ye, Arap dünyası ve İsrail'den de turistler geldiğine dikkat çekilen haberde, her iki grubun da, Türkiye'deki uyumluluk, ayrım gözetmeyen misafirperverlik, genel güvenlik ve geniş alışveriş olanaklarından memnun olduğu kaydedildi. 
     Haberde, Türkiye ve Yunanistan arasındaki uzlaşma yakınlaşmanın, Yunan turist sayısında da artış getirdiği ve gelecek yıl Atina'da yapılacak Olimpiyatlar nedeniyle düzenlenecek ortak turlar yoluyla turizm gelirinde büyük artış beklendiği de ifade edildi. 
     
</TEXT>
</DOC>
