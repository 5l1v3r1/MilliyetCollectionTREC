<DOC>
<DOCNO> 155587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko10.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Bu coğrafya ekonomik olarak bütünleşmeli... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Türkiye, dünyada etkin ve güçlü olmak için bölgesinde de güçlü ve etkin olmak zorundadır'' dedi. 
     Forum İstanbul Yüzyıl Konferansları'nın ikinci gününün açılışında konuşan Hisarcıklıoğlu, herkesin Cumhuriyetin 100. yılı olan 2023 yılına kadar Türkiye'yi sadece bölgesinde değil tüm dünya çapında önde gelen güçlü bir ülke yapma hedefine kilitlenmesini isteyerek, bu hedefi gerçekleştirmek için çok fazla zaman kalmadığını bildirdi. 
     Konuşmasında, oturum konusu olan ''Balkanlar, Ortadoğu ve Kafkasya Üçgeninde Kalıcı İstikrar İçin Stratejik İşbirliği Arayışları'' konusuna da değinen Hisarcıklıoğlu, Türkiye'nin dünyada etkin ve güçlü olmak için bölgesinde de güçlü ve etkin olmasının zorunlu olduğunu söyledi. 
     Türkiye'nin tüm ülkelerle ticari ilişkilerini artırma gayreti taşıması gerektiğini ifade eden Hisarcıklıoğlu, ''Bunun milli bir politika olmasını isteyen TOBB, AB ülkeleri ve komşularımız başta olmak üzere dünya genelinde 64 ülke ile ortaklaşa çalışan iş konseyleri oluşturmuştur'' dedi. 
     Hisarcıklıoğlu, Balkanlar, Kafkasya, Ortadoğu, Orta Asya Türk cumhuriyetileri ve Rusya Federasyonu ile olan ilişkilere stratejik bir önem verdiklerini belirtti. 
     Bölgedeki petrol ve doğalgaz rezervlerinin büyüklüğüne işaret eden Hisarcıklıoğlu, ''Bugün tüm dünya gözlerini bu bereketli topraklara çevirmiştir. Gözalıcı yeraltı zenginlikleriyle bu topraklar 21. Yüzyılda dünya siyasetinin odaklanacağı bir merkez konumunda olacaktır'' diye konuştu. 
     
     ''İHTİYAÇTAN ÖTE BİR ZARURET'' 
     Bölge ülkeleriyle özellikle dış ticaretin geliştirilmesinin ihtiyaçtan öte bir zaruret olduğunu söyleyen Hisarcıklıoğlu, şunları kaydetti 
     ''Rusya Federasyonu Türkiye'nin çevresindeki ülkelerden nüfus, coğrafya ve ekonomik güç olarak en büyük olanıdır. Ve Türkiye için de önemli bir ekonomik partner olma potansiyeline sahiptir. Türkiye ve Rusya, başta Orta Asya ve Kafkasya'da olmak üzere tüm bölgede birbirinin tamamlayıcısı ve destekçisi olmak zorundadır. Son zamanlardaki siyasi gelişmeler de göstermiştir ki bu coğrafyanın ülkeleri ekonomik ve ticari olarak bütünleşmek zorundadırlar. Bu ülkeler arasındaki ekonomik bağlar geri dönülmez bir şekilde tesis edilmelidir.'' Bölgedeki Türk işadamlarının önemli ticari bağlar kurduğunu, ekonomik ilişkilerin devletlerarası siyasi ilişkilerden daha hızlı geliştiğini belirten Hisarcıklıoğlu, ülkelerin, siyasetçilerin ekonomik ilişkileri geliştiremediğini aksine önyargılara dayalı olarak bu ilişkilerin kısıtlandığını belirtti. 
     Hisarcıklıoğlu, ''Bu ülkelerin devlet ve siyaset adamlarına düşen en önemli görev, girişimciler arasındaki ekonomik ilişkilerin önünü açmaktır'' dedi. 
     TOBB olarak bölge ülkeleriyle ilişkilerin geliştirilmesinde etkin rol almaya çalıştıklarını anlatan Hisarcıklıoğlu, Türkiye'nin bölgesel ticaretteki payını artırdıkça dünya ticaretinde de daha büyük pay sahibi olacağını vurguladı. 
     
</TEXT>
</DOC>
