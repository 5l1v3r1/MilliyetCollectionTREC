<DOC>
<DOCNO> 189594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun04.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminat korkusu park söktürdü 
</HEADLINE>
<TEXT>

   Kooperatif, "Bu arsa bizim" deyince, belediye 12 yıllık parkı yerinden söktü 
      İZMİR DHA 

   
   İzmir Balçova'da 12 yıl önce yapılan parkın kendi arsaları üzerinde olduğunu iddia eden bir konut kooperatifi üyeleri, Balçova Belediyesi'ni mahkemeye vererek tazminat davası açtı. Tazminatı ödeyemeyeceklerini belirten belediye ise parkı söktü. 
   İş Bankası Evleri Yapı Kooperatifi üyeleri, kendi arsalarının üzerine park yapıldığı iddiasıyla Balçova Belediyesi'ne, 1 trilyon 800 milyar liralık tazminat davası açtı. Belediyenin Fen İşleri ekipleri de parkta bulunan parke taşları ve çocuk oyuncaklarını sökmeye başladı. Mahalle sakinleri ise tepki göstererek, çözüm bulunmasını istedi. Balçova Belediye Başkanı Ali İhsan Ülker de, şunları kaydetti "12 yıl önce yapılan park, imar planlarında tapulu, ancak yeşil alan olarak görünüyor. Kooperatif üyeleri arsanın işgal edildiğini iddia ederek, belediye aleyhine dava açtılar. Parkın taşlarını sökerek, 'alın arsanızı' diyeceğiz. Ancak bir parkı sökmek vicdanımı sızlatıyor." 
   
   
   
</TEXT>
</DOC>
