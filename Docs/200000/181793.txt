<DOC>
<DOCNO> 181793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko11.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil kredisinde faiz 2.9'a indi 
</HEADLINE>
<TEXT>

   Halkbank, bugünden itibaren tüketici kredisi aylık faiz oranını en düşük oran olan yüzde 3.5'e, taşıt kredisi faizini de yüzde 2.9'a çektiğini bildirdi 
   ANKARA ANKA 
   
   Halkbank, bugünden itibaren tüketici kredisi aylık faiz oranını yüzde 3.5'e, taşıt kredisi faizini de yüzde 2.9'a çekti. Halkbank'tan yapılan açıklamada, taşıt kredileri için belirlenen faizin, piyasadaki en düşük oranda olduğu belirtildi. Halkbank'ın tüketici kredisi faiz oranının da aylık yüzde 3.5'e düşürülmesiyle tabana yaygın kredi anlayışını sürdürdüğü ifade edilen açıklamada, "Kredi kartı faiz oranlarımız da 6 Ağustos'tan bu yana piyasadaki en düşük oran olan yüzde 6.5 olarak uygulanmaktadır" denildi. Halkbank açıklamasında, ekonomideki olumlu değişimlerle canlanan iç talep ve bankaların fonlama maliyetlerindeki azalmanın, bireysel kredilere uyguladıkları faiz oranlarında düşüş eğilimini zorunlu hale getirdiği vurgulandı. 
   Bu nedenle kredi değerliliğine sahip gerçek ve tüzel kişilerin Halkbank tarafından uygun kredi faizleriyle desteklendiği ifade edildi. 
   Bankanın hedef kitlesine düşük maliyetli kaynak temini, uzun dönemli ve kalıcı müşteri ilişkisi, müşteri tabanında yaygınlaşma çabaları doğrultusunda faiz oranlarının aşağı çekildiği kaydedildi. 
   
   
</TEXT>
</DOC>
