<DOC>
<DOCNO> 173336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko05.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrükler "onaylanmış kişiler"e emanet... 
</HEADLINE>
<TEXT>

     Devlet Bakanı Kürşad Tüzmen, gümrükte formaliteleri basitleştirmeyi amaçlayan "onaylanmış kişi" uygulamasına ilişkin yönetmelik değişikliğinin Başbakanlığa gönderildiğini bildirdi. 
     Bakan Tüzmen, yaptığı yazılı açıklamada, yeni düzenleme ile bürokrasinin azaltıldığını ifade ederek, imalatçı ihracatçıların rekabet koşullarını iyileştirmek, maliyet artırıcı unsurları azaltmak, işlem ve formalitelerini basitleştirerek ihracat hacmini artırmak amacıyla "onaylanmış kişi" uygulamasının başlatılacağını belirtti. 
     Uygulamayla, performansları ile kendilerini kanıtlamış, belirlenmiş güvenilirlik kriterlerine uyan, belirli kapasite büyüklüğüne ve istihdam hacmine sahip imalatçı ihracatçıları "onaylanmış kişi statü belgesi" altında A, B ve C sınıflarına ayırmak suretiyle kademeli olarak çeşitli haklardan ve gümrük işlemlerinin basitleştirilmesi uygulamalarından yararlandıracak yeni bir sistem oluşturulduğunu bildiren Tüzmen, şunları kaydetti 
     "250 işçi istihdam eden, asgari ödenmiş sermaye tutarı 1 trilyon lira olan, bir önceki takvim yılı veya başvuru yılı içinde asgari 25 milyon dolar kıymetinde ihracat yapan veya ithalat ve ihracat toplamı asgari 100 milyon dolar olan imalatçı firmalar A sınıfı onaylanmış kişi statüsüne sahip olacaklar. 
     100 kişi istihdam eden, asgari ödenmiş sermaye tutarı 500 milyar lira olan, bir önceki takvim yılı veya başvuru yılı içinde asgari 5 milyon dolar kıymetinde ihracat yapan veya ithalat ve ihracat toplamı asgari 20 milyon dolar olan imalatçı firmalar B sınıfı onaylanmış kişi statüsüne sahip olacaklar. 
     30 kişi istihdam eden, asgari ödenmiş sermaye tutarı 100 milyar lira olan, bir önceki takvim yılı veya başvuru yılı içinde asgari 2 milyon dolar kıymetinde ihracat yapan veya ithalat ve ihracat toplamı asgari 8 milyon dolar olan imalatçı firmalar C sınıfı onaylanmış kişi statüsüne sahip olacak." 
     
</TEXT>
</DOC>
