<DOC>
<DOCNO> 162658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun16.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusuna Hamas'ı yok etme emri verildi 
</HEADLINE>
<TEXT>

     İsrail ordusuna, dün Kudüs'te düzenlenen ve 17 kişinin öldüğü intihar saldırısının ardından, aşırı dinci Hamas örgütünü ''elindeki tüm imkanları kullanarak tamamen yok etme'' emri verildiği bildirildi. 
     İsrail askeri radyosunun haberine göre, bu karar, Kudüs'teki saldırının kısa bir süre ardından Savunma Bakanı Şaul Mofaz ile Genelkurmay Başkanlığı yetkililerinin yaptığı toplantıdan sonra alındı. 
     Haberde, sadece Hamas altyapısının hedef alınmayacağı, artık ''siyasi Hamas liderlerinin de dokunulmazlığının bulunmadığı'' ifade edildi. 
     Radyonun haberinde ''Hamas'ı tamamen yok etme'' emri çerçevesinde, örgütün ruhani lideri Şeyh Ahmed Yasin'in de hedef alınabileceği belirtildi. 
     İsrail helikopterlerinin önceki gün düzenlediği roket saldırısında Hamas liderlerinden Abdülaziz Rantisi'nin yaralanmasının ardından, dün Kudüs'te düzenlenen intihar saldırısında intihar komandosuyla birlikte 17 kişi öldü. 
     
</TEXT>
</DOC>
