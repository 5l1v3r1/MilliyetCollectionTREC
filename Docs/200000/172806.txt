<DOC>
<DOCNO> 172806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko40.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım 2000 ve Şubat 2001 krizlerinde Merkez Bankası ne yaptı 
</HEADLINE>
<TEXT>

     Merkez Bankası, Kasım 2000 krizi esnasındaki fonlamanın asıl olarak yoğun likidite ihtiyacı olan bankalara yapıldığını, döviz talep eden bankaların Türk Lirası ihtiyaçlarını kendi kaynaklarından karşıladıklarını bildirdi. 
     Merkez Bankası, Kasım 2000 ve Şubat 2001 krizleri esnasında, likidite yönetimine ve döviz satışlarına ilişkin olarak basında son günlerde yer alan değerlendirmeler üzerine bir açıklama yaptı. 
     Açıklamada, bankanın Kasım 2000'e kadar likidite yönetimini kamuoyuna açıklanan program kuralları dahilinde önceden ilan edilen hedefler doğrultusunda yaptığı belirtildi. Döviz karşılığı Türk Lirası likidite sağlandığı, açık piyasa işlemleri çerçevesindeki repo işlemleri ile 1999 yıl sonu düzeyi civarında fonlama yapıldığı kaydedildi. 
     Bu süreçte, para politikası gereği olarak döviz arz ve talebine göre, kısa vadeli para piyasası faizlerinin dalgalandığı, faizler yükseldiğinde ya da düştüğünde bankanın herhangi bir müdahalede bulunmadığı, bankanın önceden ilan ettiği döviz sepeti değerlerine göre hesapladığı döviz kurlarından isteyen bankalara herhangi bir limit uygulaması olmadan döviz sattığı ve isteyen bankalardan döviz aldığı bildirildi. 
     Kasım 2000'e kadar kur politikasının uygulanmasında hiç bir sorun olmadığı, döviz kurlarının önceden ilan edilen düzeylerde tutulduğu, bu çerçevede para piyasası faizlerinin de makul düzeylerde dalgalandığı belirtilen açıklamada şöyle denildi 
     ''Uluslararası piyasalarda Arjantin kaynaklı tedirginliklerin oluşması sonucu yabancı yatırımcıların ülkemiz gibi gelişen ülke piyasalarına daha temkinli yaklaşması, piyasalarda yapısal reformlarda ve özelleştirmede gecikme olduğu yönünde algılamaların oluşmaya başlaması, başta bazı özel bankalar ve kamu bankaları olmak üzere Türk Bankacılık sisteminin zayıflığı, mevsimsel sebeplerin de etkisiyle döviz arzında azalma görülmesi gibi öne çıkan nedenlerle Ekim 2000'den itibaren faizlerde baskı hissedilmeye başlanmıştır. 
     22 Kasım 2000 tarihinden itibaren ise önemli bir döviz talebi başlamış, faizler hızla yükselmiş, bazı özel bankalar ile kamu bankaları yoğun olarak likidite sıkışıklığı yaşamaya başlamışlar, Kasım 2000 krizi olarak literatüre geçen gelişmeler ortaya çıkmıştır.'' 
     
     KRİZLERDE LİKİDİTE YÖNETİMİ VE DÖVİZ İŞLEMLERİ 

     22 Kasım 2000 tarihine gelindiğinde bu nedenlerin yanında piyasadaki bankaların birbirlerine olan güvensizliklerinin de etkisi ile finansal piyasalarda dalgalanmalar yaşanmaya başladığı ve büyük ölçüde bazı bankların aşırı riskli portföy tercihlerinin yarattığı likidite sorunlarından kaynaklanan risk algılaması sonucu piyasaların finansal aracılık işlevinde sorunlar ortaya çıktığı, döviz talebinin canlandığı, bunun sonucunda da piyasanın Türk Lirası likidite ihtiyacının artması sonucu bankanın tüm önlemlerine karşın, para piyasası faiz oranlarının yükseldiği bildirildi. 
     Döviz talebinin asıl olarak 22 Kasım 2000 tarihinde başladığının ifade edildiği açıklamada, uygulanan programın gereği olarak bankanın döviz talep eden bankalara Türk Lirası karşılığı döviz satmaya başladığı bildirildi. 
     Döviz talebi sonucunda piyasadaki Türk Lirası likiditenin azaldığı, özellikle para piyasası faiz oranlarının yükseldiği, yapısal sorunları nedeniyle kamu bankaları ve aşrı riskli portföy tercihleri nedeniyle bazı özel bankaların yoğun likidite sıkışıklığı yaşamaya başladığı ve bu süreçten olumsuz etkilendikleri kaydedildi. 
     Programdaki Net İç Varlıklar ve Net Uluslararası Rezervler hedeflerinin tutturulması ve uygulanan istikrar programının en temel öğesi olan kur politikasının devamı açısından dövize olan talebi engellemek için piyasaya verilecek Türk Lirası likiditesinin kontrol altında tutulmasının gerektiği vurgulanan açıklamada, şöyle denildi 
     ''İlave likidite verilmemesi halinde, döviz talebi nedeniyle aşırı likidite sıkışıklığı içinde bulunan bazı özel ve kamu bankalarının çok zor durumda kalacağı, ülkemiz ödeme sisteminin çökeceği ve bunun da gerek kısa gerekse uzun vadede çok büyük maliyetler ve güven bunalımı yaratacağı, büyük toplumsal özverilerle uygulanmaya başlanan ve başarı ile tamamlanması halinde ülkemizin çeyrek yüzyıldır özlediği düşük enflasyonu ve istikrarlı büyümeyi sağlayacak olan istikrar programının tehlikeye düşeceği, hükümetin, diğer kamu otoritelerinin ve bankamızın alacağı önlemlerle finansal piyasalarda yaşanan tedirginliğin geçici kalabileceği, finansal piyasalardaki dalgalanmanın kontrol altına alınabileceği gibi faktörleri bir bütün olarak değerlendiren bankamız, ihtiyaç duyulan ilave Türk Lirası likiditeyi piyasalara kontrollü bir şekilde sağlamış, Net İç Varlıklar ve Net Uluslararası Rezervler hedeflerinin aşılmasına izin vermiştir.'' Açıklamada Kasım 2000 ve Şubat 2001 krizleri sırasındaki Türk bankacılık sisteminin likidite yapısı da özetlendi. 
     
     AÇIK PİYASA İŞLEMLERİ 

     Bankanın henüz krizin ilk çıktığı gün olan 22 Kasım 2000 tarihinde bile açık piyasa işlemleri ile yaptığı fonlamayı 1.5 katrilyon Türk Lirası artırdığı, bu ilave likidite imkanından da asıl olarak çok fazla likidite ihtiyacı olan aşırı risk yüklenmiş bir bankanın yararlandığı belirtildi. 
     Açıklamada, şunlar kaydedildi 
     ''Bankamız, 17 Kasım-5 Aralık 2000 tarihleri arasında toplam 7.4 milyar dolar tutarında döviz satarken, Açık Piyasa İşlemleri APİ ve Bankalararası Para Piyasası işlemleri ile bankalara net 3.7 katrilyon Türk liralık ilave likidite imkanı sağlanmıştır. 
     Bankamız Kasım 2000 krizi esnasındaki fonlamasını asıl olarak yoğun likidite ihtiyacı olan bankalara yapmış, döviz talep eden bankalar Türk lirası ihtiyaçlarını kendi kaynaklarından karşılamışlardır. Dolayısıyla genelde bankamızdan döviz satın alan ve Türk lirası borçlanan bankalar aynı bankalar değildir. 
     Piyasaya yapılan 3.7 katrilyon Türk liralık toplam ilave fonlamanın 2.9 katrilyon Türk Liralık kısmı en fazla likidite sıkışıklığı yaşayan ve zaman içinde TMSF'ye devredilen 3 özel bankaya yapılmıştır. Oysa söz konusu bankalar sadece toplam 440 milyon dolarlık döviz almışlardır.'' Söz konusu dönemde banka tarafından satışı yapılan dövizlerin yaklaşık 5.1 milyar dolarlık kısmını alan ilk 8 bankanın ilave borçlanma tutarının sadece 213 trilyon lira olduğu, bunun da bankanın sağladığı likidite imkanının sadece yüzde 6'sına karşılık geldiği belirtildi. 
     Bankanın 22 Kasım 2000 tarihinden itibaren yoğun likidite sıkışıklığı yaşayan bankalara yaptığı fonlamayı sürekli artırdığı ancak yapılan ilave fonlamanın döviz talebine dönüşmesi, bunun da bankanın döviz rezervlerini uygulanan programın sürdürülebilirliği için tehlike yaratacak ölçülerde geriletme ihtimalini ortaya çıkarması üzerine Bankanın döviz talebinin kontrol altına alınmasına yönelik önlemlere başvurmak zorunda kaldığı bildirildi. 
     Bu amaçla, 30 Kasım 2000 itibariyle 6.4 milyar dolarlık döviz satışından sonra ulaşılmış olan Net İç Varlıklar büyüklüğü referans alınarak, 1 Aralık 2000 tarihinde başlamak üzere bankanın likidite politikasının Net İç Varlıklardaki bu yeni referans noktası temel alınarak yürütüleceği, bu tarihten başlayarak sisteme ek likiditenin eskiden olduğu gibi asıl olarak döviz karşılığında sağlanacağının kamuoyuna açıklandığı hatırlatıldı. 
     Açıklamada, Kasım 2000 krizi esnasında bankanın döviz rezervlerinin programın sürdürülebilirliğini tehlikeye atacak şekilde erimesine izin vermeden döviz satarak, yasası gereği olarak kur rejimini savunduğu, hükümetin ve ilgili diğer kamu otoritelerinin aldıkları tedbirlerin de katkısıyla bu politikasında da başarılı olduğu kaydedildi. 
     
     3 BANKAYA YOĞUN FONLAMA 

     Merkez Bankası, Kasım 2000 krizi esnasında likidite sorunlarının çözülmesine katkı sağlayarak finansal istikrarı korumak amacıyla, asıl olarak belirgin likidite sıkışıklığı yaşayan 3 bankayı yoğun şekilde fonladığını, döviz talep eden bankaların asıl olarak kendi kaynakları ile döviz aldıklarını bildirdi. 
     Merkez Bankası, bankanın Kasım 2000 ve Şubat 2001 krizleri esnasında, likidite yönetimine ve döviz satışlarına ilişkin olarak basında son günlerde yer alan değerlendirmeler üzerine bir açıklama yaptı. 
     Açıklamada, bankanın 19-21 Şubat 2001 tarihleri arasında toplam 5 milyar 186 milyon dolar net döviz satışı yaptığı ve en fazla döviz alan ilk 19 kuruluşun da 5 milyar 247 milyon dolar satın aldığı belirtildi. 
     Döviz talebinin 21 Şubat 2001 tarihinde Hazine itfası nedeniyle piyasaya çıkan Türk lirası likiditesinin de etkisiyle gün sonunda 3.6 milyar dolarlık bir düzeye ulaştığı ve bunun sonucunda da para piyasası faiz oranlarının aşırı yükselmesi ve ödemeler sisteminin kilitlenmesi üzerine kur çapasına dayalı istikrar programının sürdürülebilme olasılığının iyice azaldığı, kur rejiminin yeniden gözden geçirilmesi gereğinin ortaya çıktığı kaydedildi. 
     Açıklamada, 21 Şubat'ı 22 Şubat'a bağlayan gece, döviz kurlarının serbest dalgalanmaya bırakılarak, döviz kurunun piyasadaki arz ve talep koşullarına göre belirlenmesine karar verildiği hatırlatıldı ve bankanın söz konusu karar alınana kadar uygulanan kur rejimi çerçevesinde döviz rezervlerinin korunması için mümkün olan tüm önlemleri aldığı kaydedildi. 
     Bankanın Şubat 2001 krizi sırasında, Türk lirası karşılığını tahsil etmeden hiçbir kuruluşa hiç bir zaman döviz satmadığı, bankanın döviz alış ya da satışlarının tamamen uygulanan kur rejimi gereği olarak ve yıllardır uygulanan döviz ve efektif piyasaları işlem kurallarına uygun olarak gerçekleştirildiği belirtilen açıklamada, bankanın talep eden kuruluşlara dikkate alınacak herhangi bir likidite sağlamadığı, döviz talep eden bankaların aldıkları dövizlerin Türk Lirası karşılığını asıl olarak kendi kaynaklarından sağladıkları, yabancı bankalara yönelik olarak da herhangi bir fonlama gerçekleştirilmediği bildirildi. 
     
     İDDİALAR DOĞRU DEĞİL 

     Açıklamada, 19-20 ve 21 Şubat 2001 tarihlerinde toplam 5.2 milyar dolarlık döviz alışı yapan bankaların Merkez Bankası'ndan yaptığı net borçlanma tutarının sadece 57 trilyon lira olduğu, buna karşın aynı dönemde bankadan 404 trilyon liralık ilave likidite sağlayan diğer bankaların net bir döviz talebinde bulunmadıkları aksine 61 milyon dolarlık döviz sattıkları belirtildi. 
     Şubat 2001 krizi sırasında bankadan döviz talep eden kuruluşların Türk Lirası imkanlarını Merkez Bankası'ndan sağlamadıkları kaydedilirken, kriz sırasında bankanın döviz satışı yaptığı bankaları açık piyasa işlemleri ile fonladığı ya da Türk lirası karşılıklarını tahsil etmeden döviz sattığı iddialarının doğru olmadığı bildirildi. 
     Döviz alış ya da satış işlemleri için bir limit tahsisi durumunda etkin bir kur politikası uygulanmasının da mümkün olmadığının belirtildiği açıklamada, ''Dolayısıyla döviz alış-satışları için hiç bir zaman herhangi bir limit uygulaması olmadığına göre, bazı kuruluşlara kendileri için belirlenen limitleri üzerinde döviz satışı yapıldığına ilişkin iddiaların da herhangi bir dayanağı yoktur'' denildi. 
     Açıklamada, bankanın doğrudan Hazine'den Devlet İç Borçlanma Senedi DİBS satın almasına ilişkin yasağın, 5 Kasım 2001 tarihinden sonrasına ilişkin olduğu belirtilerek, bu tarihten önce para politikası amacıyla uyumlu olması ve asıl amacın Hazine'ye kredi sağlamak olmaması kaydıyla Hazine'den DİBS alımına ilişkin bir yasak bulunmadığına da dikkat çekildi. 
     Kamu bankalarının likidite probleminin Merkez Bankası'nca zamanında giderilemediği iddiaları da yanıtlanan açıklamada, bankanın dalgalı kur rejimine geçildiği 21 Şubat 2001 tarihinden itibaren faizlerin kontrol altına alınmasına ve en fazla likidite ihtiyacı yaşayan kamu bankaları ile TMSF bünyesindeki bankaların likidite ihtiyacının doğrudan sağlanmasına yöneldiği bildirildi. 
     Açıklamada, şöyle denildi 
     ''Bankamız kayıtlarına göre, piyasalardaki vadelerin kısalmasına paralel olarak 16 Mart 2001 tarihi itibariyle kamu ve TMSF bankalarının gecelik borçlanma tutarı 8.1 katrilyon Türk lirası bankamıza, 5.9 katrilyon Türk Lirası diğer bankalara, 7.7 katrilyon Türk Lirası da müşterilere olmak üzere 21.8 katrilyon Türk Lirasına yükselmiştir. Böylesine yüksek miktardaki gecelik yükümlülüklerin, kamu ve TMSF bankalarınca piyasaları bozmadan, sorunsuz olarak ve düşük faizle finanse edilmesinin ve vadelerin uzatılmasının mümkün olamayacağı açıktır.'' Gerekli adımların koordineli olarak atılmasının ardından likiditeleri iyileşen söz konusu bankaların kullandıkları repo imkanının da zaman içinde azaltıldığı belirtilen açıklamada, ''Kamu bankalarının likidite ihtiyaçlarının bankamızca doğrudan karşılanması operasyonuna, hiç zaman geçirilmeden dalgalı kur rejimine geçildiği 22 Şubat 2001 tarihinden itibaren aşamalı olarak başlanılmıştır'' denildi. 
     Teknik olarak, likidite yönetim stratejilerinin uygulanan para politikası stratejilerinden bağımsız olamayacağı ve farklı kur rejimlerinin uygulandığı dönemlerin likidite yönetim faiz oranlarını belirleyebilme yeteneği stratejileri ve politikalarının birbirleri ile karşılaştırılamayacağı vurgulanan açıklamada, şunlar kaydedildi 
     ''Bankamızın Şubat 2001'den sonra bankalara sağladığı likidite imkanlarının neden Şubat 2001 öncesinde sağlanmadığına ya da bankamızın Şubat 2001'den sonra faizleri kontrol ederken neden Şubat 2001 öncesinde aynı uygulamaları yapmadığına ilişkin görüşlerin 'faizlerin ve kurların aynı anda kontrol edilemeyeceği' gerçeği gözönünde bulundurularak değerlendirilmesi gerekmektedir.'' 
     
</TEXT>
</DOC>
