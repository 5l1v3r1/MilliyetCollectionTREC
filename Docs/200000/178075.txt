<DOC>
<DOCNO> 178075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur30.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK prim borçları ödeme kolaylığı 5 Eylül'de bitiyor... 
</HEADLINE>
<TEXT>

     SSK Eskişehir İl Müdürü Nazif Sert, borçların yeniden yapılandırılmasına ilişkin 4958 sayılı yasadan yararlanmak isteyen işverenlerin, en geç 5 Eylül'e kadar kuruma müracaatta bulunmaları gerektiğini bildirdi. 
     Sert, yazılı açıklamasında, SSK'ya olan prim ve diğer borçların ödenmesi konusunda cazip koşullar içeren, borçların yeniden yapılandırılmasına ilişkin 4958 sayılı yasanın yürürlüğe girdiğini hatırlatarak, 5 Eylül'e kadar işverenlerin yaptığı müracaatlar doğrultusunda borçların taksitlendirileceğini belirtti. 
     Borçların taksitlendirilmesine gitmeyen işverenler için 6183 sayılı Amme Alacakları Tahsili Usulü Hakkındaki Kanun'un uygulanacağını bildiren Sert, yasa doğrultusunda işverenlerin banka mevduat hesaplarına, istihkaklarına, menkul ve gayrimenkullerine haciz konulup, yapılan satışlar doğrultusunda alacakların tahsil edilebileceğini kaydetti. 
     Sert, söz konusu yasayla birikmiş SSK borçlarının düşük faizle ödenebileceğine de değinerek, şunları kaydetti 
     ''Daha önce vadesinde ödenmeyen borçların taksitlendirilmesinde aylık yüzde 5, yıllık ise yüzde 60 tecil faizi uygulanıyordu. Yapılan düzenlemeyle taksitlendirmeye başvuranlardan bu faiz oranı yerine her ay Hazine Müsteşarlığı'nca çıkarılacak Devlet İç Borçlanma senetlerinin aylık ortalama faiz oranı esas alınarak daha az bir faiz oranı ile birikmiş borçların ödenmesi sağlanacak.'' 
     
</TEXT>
</DOC>
