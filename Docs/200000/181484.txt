<DOC>
<DOCNO> 181484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko06.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, vadesi gelen IMF borcunu ödemedi... 
</HEADLINE>
<TEXT>

     Arjantin, Uluslararası Para Fonu'na IMF dün vadesi gelen 2.9 milyar dolarlık borç ödemesini yapmadı. 
     Hükümetten yapılan açıklamada, ''Merkez Bankası'nın döviz rezervlerinin dörtte bir oranında erimesinden kaçınmak için söz konusu ödemenin askıya alınmasına karar verildiği'' bildirildi. 
     Açıklamada, Arjantin'in dış borçlarının yenide yapılandırılması için IMF ve diğer uluslararası kredi kuruluşlarıyla Dünya Bankası ve Inter-Amerikan Kalkınma Bankası müzakerelerin sürdüğü belirtildi. 
     Arjantin yönetimi, IMF ile taze kaynak akışını garantileyecek yeni bir anlaşmaya varılmadığı takdirde dünkü ödemeyi yapmayacağını daha önce açıklamıştı. 
     IMF tarafından ise şu ana dek bir açıklama yapılmadı. Kaynaklar, borç ödemesini yapmamasından dolayı IMF tarafından Arjantin'e her hangi bir ceza ya da yaptırım uygulanıp uygulanmayacağının 1 ay içinde belli olacağını söylüyorlar. 
     Arjantin, bu yıl ikinci kez vadesi dolan dış borcunu ödememiş oluyor. Bueonos Aires yönetimi, Ocak ayında da Dünya Bankası'na vadesi gelen 681 milyon dolarlık ödemesini yapmamıştı. 
     Uzmanlar, ödemenin yapılmamasının kısa vadede zaten dibe çökmüş bulunan Arjantin ekonomisi üzerinde işleri daha da kötüleştirecek bir etkisinin olmayacağını, ancak yatırımcı güveni ve Arjantin'in uluslararası kredi kuruluşları nezdindeki imajı açısından ağır bir darbe olduğunu belirtiyorlar. 
     
</TEXT>
</DOC>
