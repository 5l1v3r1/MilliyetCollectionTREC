<DOC>
<DOCNO> 187825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur03.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiret kavgası 1'i polis 5 yaralı 
</HEADLINE>
<TEXT>

     YAKUP YILMAZ Adana DHA 

Adana'da aralarında maddi hasarlı bir kaza nedeniyle husumet bulunan Şekavi ve Kurman Aşireti'ne üye yaklaşık 100 kişinin taş ve sopalarla kavgası, polisi alarma geçirdi. Çevik kuvvet ve panzerlerin desteğiyle güçlükle bastırılan olayda biri polis beş kişi yaralanırken üç kişi de gözaltına alındı. 
     Kurman ve Şekavi Aşireti üyeleri, dün 22.30 sıralarında Anadolu Mahallesi Çukurova Caddesi üzerinde tartışmaya başladı. Çıkan olaya aile yakınlarının da katılmasıyla ortalık bir anda savaş alanına döndü. Taş ve sopalarla birbirlerine saldıran yaklaşık 100 kişi polis ekiplerinin olay yerine gelmesine izin vermedi. Kalabalığın polis araçlarına taş atması üzerine, çevik kuvvet ve panzer takviyesi istendi. İki grubun arasında kalan polisler ise havaya ateş ederek kendini korudu. Olay yerine gelen çevik kuvvet polisi, panzerlerin desteğiyle ara sokaklarda toplanan eli sopalı aşiret üyelerini dağıttı. Olayda yaralanan biri polis beş kişi ambulansta tedavi edildi. Üç kişinin gözaltına alındığı olayla ilgili soruşturma başlatıldı. 
     
</TEXT>
</DOC>
