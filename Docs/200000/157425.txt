<DOC>
<DOCNO> 157425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/yozer.html </URL>
<DATE> 2003/05/18/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hoş bir seda 
</HEADLINE>
<TEXT>

     Sarı - Kırmızılılar'ın dünkü sol kanat organizasyonları maçın en bitirici müdahaleleriydi. Bu kanattan geliştirilen ataklar Ankaragücü'nün savunmasını papatya gibi açarken, Lukunku ve Ümit Karan, attıkları gollerin daha kolaylarını kaçırdı. Oysa bu gol kaçırmaları bu sezon başlarına ne kadar dert olduğunun farkına varmış olmaları gerekirdi. Volkan'ın yokluğunda bu bölgeyi Ergün ve Ayhan ekstra enerjiyle açığı kapadı. İkisi de çok koştu. Ergün'ün attığı üçüncü gol gerçekten ismine yakışır müthiş bir goldü. Böyle bir golün imzası sadece Ergün'e ait olmalıydı. 
     Her iki kanadı son derece akılcı kullanan Galatasaray, bundan önceki Adana, Denizli ve Gençlerbirliği maçlarında yaptığı hatayı yapmadı. Gözünü Lukunku'ya sabitleyip, doldur boşalta hiç gitmedi. Bu yüzden de sonuca rahat ulaştı. Bel hizasından gelen güzel ve isabetli ortalar Ankaragücü'nü çaresiz bıraktı. Revivo'nun oyuna çok katkısı olmasa da pas yüzdesinin yüksekliği Galatasaray'ın gücüne dün artı bir güç kattı. Savunmanın sağ bölgesinde oynayan Cihan'ın o kulvarı çok iyi kullanması, ancak zamanında geri gelememesi özellikle ilk yarıda Ankaragücü'ne pozisyonlar verdi. Ama Terim ikinci yarıda bunun önlemini hemen aldı. Ayrıca savunmada Mehmet Polat'ın mükemmel oyunu dikkat çekiciydi. 
     Sonuçta Galatasaray'ın işi bu galibiyete rağmen yine de çok zor... Ancak dünkü futbolu bitime yaklaşırken, akıllarda kalan hoş bir seda oldu. 
     

</TEXT>
</DOC>
