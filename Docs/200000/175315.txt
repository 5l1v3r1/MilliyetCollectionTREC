<DOC>
<DOCNO> 175315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sontur05.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazda yatta yangın çıktı, içindekiler zor kurtuldu... 
</HEADLINE>
<TEXT>

     İstanbul Boğazı'nda seyir halinde bulunan bir motor yatta yangın çıktı. Teknedeki 2 kişi, çevredeki bir bot tarafından kurtarıldı. 
     Ortaköy Kuruçeşme açıklarında bulunan ve içinde 2 kişi olan özel bir motor yatta, henüz belirlenemeyen bir nedenle yangın çıktı. 
     Yangının kısa sürede büyümesi üzerine, teknedeki 2 kişi denize atladı. Yakındaki bir bot tarafından kurtarılarak kıyıya çıkarılan bu kişilerin sağlık durumlarının iyi olduğu belirtildi. 
     Motor yattaki yangına Kıyı Emniyeti ve Gemi Kurtarma İşletmeleri Genel Müdürlüğü'ne ait bir botla müdahale edildi. Botun çalışması sonucu kısa sürede söndürülen yangında, teknede maddi hasar meydana geldi. 
     Bu arada, yangın sırasında Sahil Güvenlik Marmara ve Boğazlar Bölge Komutanlığı ekipleri denizden, polis ekipleri de kıyıdan çevre emniyeti aldı. 
     
</TEXT>
</DOC>
