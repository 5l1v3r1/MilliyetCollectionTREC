<DOC>
<DOCNO> 178481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko41.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Memur zammı enflasyonun altında olmayacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Türkiye'nin en önemli sorunlarından biri işsizlik, bunun çaresi de ekonomik istikrardır'' dedi. 
     Şahin, tatilini geçirdiği Antalya'nın Kemer İlçesi'nde, partisinin ilçe teşkilatını ziyaret ederek, partililerle biraraya geldi. 3 Kasım'da Türkiye'yi daha iyi bir noktaya getirme vaadiyle yola çıktıklarını söyleyen Şahin, göreve geldikleri gün yüzde 72 olan faiz oranını yüzde 38'e düşürdüklerini, bunun da küçümsenmeyecek bir başarı olduğunu kaydetti. 
     Geçmişi karalayarak bir yere gelmek amacında olmadıklarını, ancak herkesin gerçekleri bilmesi gerektiğini vurgulayan Şahin, şöyle konuştu 
     ''Cumhuriyet kurulalı 80 yıl geride kaldı. Bu süre içinde birçok mesafeler aldık. Atatürk başta olmak üzere, Cumhuriyeti kurup yaşatan büyüklerimize şükran borçluyuz. Bize bağımsız bir ülke emanet ettiler. Gelmiş olduğumuz noktayı da küçümseyemeyiz. Ancak, Cumhuriyetin hedefleri var. Ekonomik hedefleri var, siyasal hedefleri var, sosyal hedefleri var. 3 Kasım'da biz bu sorumlulukları alarak göreve talip olduk. Geldiğimiz nokta belli. Enflasyondaki düşüş, faiz oranlarındaki düşüş, bizim dayatmamızla değil, hazırladığımız ortamladır.'' 
     
     ''YATIRIMA YÖNELMEK ŞART'' 
     Türkiye'de en önemli sorunlardan birinin işsizlik olduğunu kaydeden Şahin, ''Bunun çaresi de ekonomik istikrardır'' dedi. 
     Şahin, ekonomik istikrarın sağlanabilmesi için ülkedeki sermayenin faize, repoya değil, yatırıma yönelmesi gerektiğini belirterek, hükümet olarak bunu sağlamak için herşeyi yaptıklarını bildirdi. 
     Şahin, bir basın mensubunun memur maaşlarıyla ilgili sorusu üzerine, Kamu-Sen'le hükümet arasında devam eden maaş artışı anlaşmazlığının Cuma günü yapılacak toplantıda çözüleceğini umduğunu söyledi. 
     Memuru hiçbir şekilde enflasyona ezdirmeyeceklerini vurgulayan Şahin, şöyle devam etti 
     ''İyi niyetli olmak, uzlaşmacı olmak ve Türkiye'nin gerçeklerini bilerek davranmak çözüm için yeterlidir. Bu, hükümetle memur sendikaları arasındaki ikinci toplu görüşme olacak. Kamu-Sen yöneticileriyle Cuma günü biraraya geleceğiz. Gönlümüzden geçen memuru rahat ettirecek bir zam yapmaktır. Ama ülkemiz bir krizden geçiyor. Bunun da bilinmesinde fayda var.'' 
     
     ''TAVAN BELLİ AMA TABAN BELLİ DEĞİL'' 
     Şahin, bir gazetecinin, hükümetin memur maaşı konusunda bir tavan belirleyip belirlemediği şeklindeki sorusuna da ''Tavan belli değil, ama taban bellidir. Taban enflasyondur. Memura yapılacak zam enflasyonun altında olmayacak'' yanıtını verdi. 
     Türkiye'nin stand-by anlaşmaları ile 30 milyar dolar borç altına girdiğini kaydeden Şahin, IMF ile daha önce imzalanan prokotollere hükümetin de uyduğunu belirterek, ''Bunu yaparken halkın menfaatlerini de gözeterek davranıyoruz'' diye konuştu. 
     Şahin, 2004'ün sonunda IMF ile ilişkileri sonlandırmayı düşündüklerini kaydederek, şunları söyledi 
     ''2004'ün sonları ya da 2005'in başlarında IMF'siz bir Türkiye olacak. Bu konuyu biz IMF yetkilileriyle de zaten görüşüyoruz. Onların da bir suçu yok. Onlar bize zorla gelip Size borç verelim dememişler. Biz onlardan borç istemişiz. Devlette devamlılık esası olduğuna göre biz de bugünkü protokoller çerçevesinde Sizi tanımıyoruz gibi bir kabadayı tavır içerisinde olamayız.'' Devlet Bakanı ve Başbakan Yardımcısı Mehmet Ali Şahin, daha sonra Finike İlçesi'ne hareket etti. 
     
</TEXT>
</DOC>
