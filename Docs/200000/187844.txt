<DOC>
<DOCNO> 187844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur22.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Bütün şartlar oluştuktan sonra asker göndereceğiz 
</HEADLINE>
<TEXT>

     Türkiye'nin dönem başkanlığında yapılan Akdeniz Forumu FOROMED 10. Dışişleri Bakanları toplantısı sona erdi. 
     Evsahibi Türkiye'yi temsilen toplantıya katılan Dışişleri Bakanı ve Başbakan Yardımcısı Abdullah Gül, gazetecilerin gündeme ilişkin sorularını yanıtladı. 
     Gül, bir soru üzerine, Türk askerinin Irak'a gönderilmesine ilişkin hükümete yetki verildiğini, ama hükümetin bunu hemen yarın kullanacak diye bir durumun söz konusu olmadığını belirterek, ''Bütün şartlar oluştuktan sonra bu yetki kullanılacaktır'' diye konuştu. 
     Gül, forum üyelerinin konuya yaklaşımlarının sorulması üzerine, bakanlara Irak konusunda birinci elden bilgi verdiğini ve hükümetin niyetini anlattığını söyledi. İstikrarlı, barışçı, demokratik ve komşularıyla iyi ilişki içinde olan bir Irak'ın Türkiye için önemli olduğunu bakanlara anlattığını kaydeden Gül, Irak'ın toprak ve siyasi yapısının bütünlüğünün, kaynaklarının Irak halkına ait olduğunu ve Türkiye'nin bu yönde katkı yapmak istediğini de açıkladığını söyledi. 
     Bakanlara işgalin bir parçası olmayacaklarını anlattıklarını ve bunun için de süre koyduklarını ifade eden Gül, bütün ülkelerin bunları anlayışla karşıladığını, özellikle Müslüman Arap ülkelerinin süre konulmasına dikkat çektiklerini ve bunu iyi bir belirti olarak değerlendirdiklerini kaydetti. 
     Türkiye'nin süre koymakla herkese hiç kimsenin Irak'ta sürekli olmayacağını ve Irak'ın Iraklılara ait olduğunu gösterdiğine dikkat çeken Gül, ''Kolay bir görev değil, ama komşu olursanız bazı zor görevleri yerine getirmek zorunda kalırsınız'' diye konuştu. 
     
     IRAK GEÇİCİ HÜKÜMET KONSEYİ ÜYELERİNİN AÇIKLAMALARI 
     Gül, Irak Geçici Hükümet Konseyi üyelerinin Türk askerini Irak'ta istemedikleri yönünde yaptıkları açıklamaların hatırlatılması üzerine, ''Herkesin fikri olabilir, ama sadece olumsuz fikirleri yansıtmak doğru değil'' dedi. 
     Dışişleri Bakanı Gül, şöyle devam etti 
     ''Irak Geçici Konseyi'ne atanmış bazı üyeler son günlerde bizim üzerimizden siyaset yapmaya başladılar. Bundan çok rahatsızız. Rahatsızlığımızı ABD'ye çok açık şekilde söyledik.'' Konseyin geçiş sürecinde önemli rol oynamasını istediklerini, ancak hiç kimsenin Türkiye üzerinden siyaset yapmaya kalkmaması gerektiğini vurgulayan Gül, ''Bizimle görüştüklerinde farklı, dışarıda farklı kimsenin konuşmaması gerekir'' dedi. 
     Irak Geçici Konseyi'nin Türk askerine yönelik bir karar almadığını belirten Gül, konseyin güvenlik konusuyla ilgili yetkisinin bulunmadığını söyledi. 
     Irak'a gidilmesi durumunda, Irak halkını sindirmek için değil, halkın ihtiyaçlarını karşılamak için gidileceğini vurgulayan Gül, Türk askerinin Irak'a nasıl gideceği konusundaki soruya, nasıl gidileceği konusunda henüz karar verilmediği, bunun askeri bir konu olduğu ve üzerinde çalışıldığı yanıtını verdi. 
     Gül, bir başka soru üzerine, Türkiye'nin asker gönderme kararının AB sürecini etkilemeyeceğini ifade etti. 
     3 hafta boyunca Irak'ta araştırmalar yapan Türk heyetinin raporlarına değinen Gül, Irak halkının işgalin bir an önce sona ermesini, ama bunun için bir takvimin ortaya konmasını istediğini söyledi. 
     Türkiye'nin bu çerçevede bir yıl süre kararı alarak ''somut adım attığını'' belirten Gül, ''Bir yıllık süre aslında Irak halkına tünelin ucunu göstermektedir, diğer ülkelere de işarettir'' dedi. 
     Gül, Irak halkının, eğer yabancı güçler gelecekse bunların içinde Türkiye'ye sempatiyle baktıklarını kaydetti. 
     
</TEXT>
</DOC>
