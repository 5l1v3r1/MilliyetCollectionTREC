<DOC>
<DOCNO> 182801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/spor/aspo.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HATALI ÇIKIŞ 0-2 
</HEADLINE>
<TEXT>

   Kartal, geçen sezon UEFA Kupası'ndan elendiği İtalyan Lazio'ya, İnönü Stadı'nda yine boyun eğdi, savunmadaki hatalarının bedelini ağır ödedi 
      
   90 dakika    BİLAL MEŞE 

   Lucescu'nun Sergen'i yedeğe çekip, Tümer'i ilk on birde sahaya sürmesi bir teknik adam doğrusuydu. Sergen Yalçın oyunun akışını her an değiştirebilecek bir yetenek... Nitekim 56.dakikada Tümer'i oyundan alan Lucescu, Ahmed Hassan'la birlikte Sergen'i oyuna sürdü. Ne var ki Lucescu, iki "yıldız" futbolcudan beklediğini bulamadı Her ikisi de 56.dakikadan itibaren oyunu rakip alana yıktılar, ancak Kartal'ın gol beklentisine yanıt veremediler. 
   Beşiktaş 3 - 4 - 2 - 1 taktiğiyle çıktığı Lazio karşısında en büyük sıkıntıyı pozisyon üretmekte yaşadı. İlk yarıda orta alanda yapılan pas hataları, Ahmet Yıldırım'ın koridorunda gedikler vermesi, Lazio'nun ekmeğine yağ sürdü adeta. 4 - 4 - 2 taktiğiyle sahaya çıkan Lazio ise savunmada "riske" girmedi, sürekli "çakılı" oynadı. Sadece ölü toplarda savunmadan adam çıkartan Lazio'da, Stam 37. dakikada, Beşiktaş'ın üç puan hesaplarını İnönü'nün yeşil çimlerine gömdü. Stam'ın bu dakikada kafayla attığı golü ligde baştacı yaptığımız Beşiktaş savunması ve kaleci Cordoba "film" gibi izlediler 
   Lazio'nun en büyük özelliği topu kazandığı anda ofansa çok adamla yüklenmesiydi. 12.dakikada Tümer, soldan sert vurdu, top az farkla auta gitti. Bu pozisyondan hemen bir dakikada sonra doğrusu umutlandık. İlhan sağdan ortaladı, savunmadan sekti, Giunti yay üzerinden gelişine sert vurdu, top bu kez kalecinin ayaklarından döndü. 22. dakikada kazanılan frikik atışında topu iyi kullanmak yerine Giunti ile Tümer arasındaki gerginlik hiç de hoş değildi. 
   41.dakikada Beşiktaş adına kazanılan frikik atışını Ahmet Yıldırım kullandı. Tecrübeli futbolcunun sert şutunda top kaleciden döndü, savunma uzaklaştırdı. 
   56.dakikada Sergen ve Ahmed Hassan'ın oyuna girişi tribünleri hareketlendirdi, gol ya da gol umutlarını artırdı. Her hattıyla riske giren ve rakip yarı alana "park" eden Beşiktaş "etten - duvar" oluşturan Lazio savunmasını aşamadı. 76.dakikada Sergen, topu yay üzerinde bekleyen Sinan'a aktardı. Genç futbolcu gelişine vurdu, top üst direğe çarparak auta gitti. 
   Beşiktaş'ın şuursuz atakları tribünlerde de karamsarlığa yol açtı. Nitekim 77. dakikada Fiore sağdan indi, Ahmet Yıldırım'ı geçti, Ronaldo'nun yanlış pası ve Cordoba'nın hatalı çıkışıyla fark ikiye çıktı 0-2 
   Şampiyonlar Ligi'ne mağlubiyetle başlayan Beşiktaş, büyük bir avantajı da elinden kaçırdı aslında. Çünkü Lazio korkulacak bir ekip değil. Her iki takımı kantara koyacak olursak birbirinden farkı yok. Ne var ki, Lazio'nun tecrübesi, doksan dakikalık oyunda "riske" girmemesi en büyük avantajıydı. 
   Şampiyonlar Ligi'nde sadece Beşiktaş avantajını kaybetti. Kartal adına kazanılacak daha puanlar ve bir üst tura çıkma şansı var. Futbol bu... 
   
   En iyiye yenildik    'Şanssızdık' 
   TEKNİK Direktör Mircea Lucescu, Lazio karşısında basit hataların ve şanssızlıkların kurbanı olduklarını dile getirdi. Rumen çalıştırıcı, "Rakip çizgide oynadığı için Tümer ve Pancu tipinde oyunculara ihtiyacım vardı. Gol yollarında şanssızdık. İbrahim'in pozisyonu gol olsa, herşey değişirdi. Grubumuzun en iyi takımına mağlup olduk" diye konuştu. 
   
   'Yaratıcılık aradık' 
   İKİNCİ yarıda Sergen ve Ahmed Hassan'ı da oyuna aldığını hatırlatan Lucescu, "Çok forvetli bir düzende işler iyice karıştı. Organizasyon yerine, sürekli yaratıcılık kovaladık" dedi. Lazio Teknik Direktörü Mancini ise galibiyetle başlamalarının iyi olduğunu belirterek, gruptaki dengeleri yorumlamak için henüz erken olduğunu savundu. 
   
   Beşiktaş gerildi    SİYAH - Beyazlılar'da Lazio yenilgisinin ardından Lucescu ile İlhan Mansız arasında tatsızlık yaşandı. İlhan Mansız'ın, "En büyük hatamız tek forvet oynamaktı. Daha fazla pozisyona girebilmek için iki forvetle oynamamız gerekirdi" sözlerine Lucescu çok kızdı. Rumen hoca, "Üç forvet oynadığımızın farkında değildi herhalde. Kaldı ki, bunları yorumlayacağına kendi işine baksın" cevabını verdi. 
   
   500 bin frank uçtu    ŞAMPİYONLAR Ligi'nde bu sezon ilk maçına çıkan Beşiktaş, Lazio karşısında sadece puanları değil, para da kaybetti. Galibiyete verilen 500 bin İsviçre Frangı 500 milyar lira rakibine hediye eden Siyah - Beyazlılar, karşılaşmadan eli boş ayrıldı. 
   
   Göze çarpanlar 
   CORDOBA Gollerin dışında fazla sıkıntı çekmedi. Ne var ki, ikinci yediği golde kaleyi terk edişi ona hiç mi hiç yakışmadı. 
   İBRAHİM Doksan dakika müthiş oynadı. Sol kulvarı olumlu kullandı, kanat bindirmeleri ve ofansa çıkardığı toplar iyiydi. Emekleri heba olup gitti. 
   AHMET YILDIRIM Savunmada sırıtan tek isimdi. Sol tarafta verdiği gedikler rakip takım için büyük avantaj teşkil etti. İkinci golde de hatası ön plandaydı. 
   İLHAN MANSIZ Tam tamına 56 dakida oyunda kaldı. Bu süre içinde rakip savunmanın arasında kayboldu, pozisyon bulamadı, şut atamadı sadece bir hava topuna kafa attı, hepsi o kadar. 
   GİUNTİ Sahada kaldığı süreç içinde sırıtmadı. Orta alanda çok çalıştı, top kaptı, oyunu rakip alana yıktı, isabetli toplar attı. 
   SERGEN İkinci yarıda oyuna girdi, oyunu rakip alana yıktı, bu yarıda attığı firikik atışında kaleciyi geçemedi. 
   STAM Savunmada adeta çakılı oynadı. İlhan Mansız'ı kovaladı, bir kez ileri çıktı, golünü attı. 
   
   Maçtan notlar 
   Sezer maçta 
   BEŞİKTAŞ kongre üyesi Cumhurbaşkanı Ahmet Necdet Sezer dün eşiyle birlikte Siyah - Beyazlılar'ın Şampiyonlar Ligi'ndeki ilk maçını izledi. Sezer ile birlikte, politika ve spor dünyasından birçok ünlünün yanısıra, Milli Takım Teknik Direktörü Şenol Güneş de karşılaşmayı takip etti. 
   
   Yine sürpriz 
   SEZON başından bu yana sürpriz kadrolar sahaya sürmeyi seven Beşiktaş Teknik Direktörü Lucescu, dün de herkesi yanılttı. Sergen ile Ahmed Hassan'ı kenarda tutan Rumen çalıştırıcı, Tümer'i 11'de sahaya sürdü. Ancak ikinci yarıda Mısırlı futbolcu Tümer'in yerine oyuna girdi. 
   
   Ev sahibi Giunti 
   KARTAL'IN İtalyan futbolcusu Giunti iyi bir misafirperverlik örneği gösterdi. Isınmak için sahaya çıkan vatandaşlarını karşılayan Siyah - Beyazlı oyuncu, tüm Laziolular ile tek tek tokalaştı. 
   
   Özlemiştik 
   ŞAMPİYONLAR Ligi'ndeki son maçını 8 Kasım 2000'de Barcelona ile yapan Beşiktaş, 1042 gün sonra dün yeniden Devler Ligi'ndeki yerini aldı. Kartal, İstanbul'da da son Şampiyonlar Ligi mücadelesini 24 Ekim 2000'de Leeds United'a karşı vermişti. 
   
   
</TEXT>
</DOC>
