<DOC>
<DOCNO> 162820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur41.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de minibüs refüjdeki ağaçlara çarptı 4 yaralı 
</HEADLINE>
<TEXT>

     Bakırköy'de, bir yolcu minibüsünün refüjdeki ağaçlara çarpması sonucu 4 kişi yaralandı. 
     Alınan bilgiye göre, Sahil Yolu Ataköy 7-8. Kısım Kavşağı'nda meydana gelen kazada, Yeşilköy'den Taksim'e giden Ahmet İncesu'nun kullandığı 34 TZP 66 plakalı yolcu minibüsü, refüje çıkarak buradaki ağaçlara çarptı. 
     Kazada, minibüsün ön koltuğunda oturan Zafer Arkış, araçta sıkıştı. Çevredeki kişilerce minibüsten çıkartılan Arkış, International Hospital'a kaldırıldı. Arkış'ın hayati tehlikesinin bulunmadığı bildirildi. 
     Olay sırasında minibüsteki yolculardan Deniz Selimoğlu, M. Kemal Toker ve Semih İbrahim de hafif şekilde yaralandı. Yaralılar, Bakırköy Devlet Hastanesi ile International Hospital'da tedavi edildi. 
     Olaydan sonra gözaltına alınan minibüs şoförü İncesu, başka bir aracın sıkıştırması ve çarpması sonucu refüje çıktığını söyledi. Bunun üzerine polis, minibüse çarptığı öne sürülen otomobili kullanan kadın sürücüyü de bularak, ifadesine başvurdu. 
     
</TEXT>
</DOC>
