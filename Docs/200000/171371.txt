<DOC>
<DOCNO> 171371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun30.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
WP ''Gül, asker gönderme için katı taleplerde bulundu'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ın geleceği konusunda, Türkiye ve ABD'nin ''ortak anlayışa'' ihtiyaç duyduklarını söyledi. 
     ABD'ye resmi ziyarette bulunan Gül, Washington Post gazetesine verdiği demeçte, Irak'ın yeniden yapılanmasında Türkiye'nin somut ve derin rolünün belirlenmesini istedi. 
     Türk hükümetinin ekonomik ve ticari anlaşmaların garantisini istemesinin yanı sıra Washington yönetimiyle Irak'ın geleceği konusunda ''ortak anlayışa'' ihtiyaç duyulduğunu belirten Gül, Irak'ın yeniden yapılanmasında Türkiye'nin somut ve derin rolünün belirlenmemesi durumunda TBMM'nin asker gönderilmesi talebini engelleyeceği uyarısında bulundu. Gül, ''Olay bizim oraya sadece polis gücü göndermemiz olarak görülürse, oylama farklı olur. Türkiye, büyük resimde yer almalıdır'' diye konuştu. 
     Irak'ın komşusu olarak, stratejik konumu ve bir zamanlar bu ülkeyi de yöneten tarihinden dolayı, Türkiye'nin tecrübelerinden yararlanılabileceğini ifade eden Gül, daha sonra şunları söyledi 
     ''Bu dünyanın parçası olmamızdan dolayı, sizden daha iyi biliyoruz. Biz bu bölgeyi yüzyıllarca yönettik. Güzel tavsiyelerde bulunabilir ve gerçekten sorunların çözümüne ve Irak'ın istikrara kavuşmasına katkıda bulunabiliriz.'' Washington Post gazetesi, Dışişleri Bakanı Gül'ün Türkiye'nin Irak'a asker göndermesi konusunda ''katı taleplerde'' bulunduğunu yazdı. 
     

     
</TEXT>
</DOC>
