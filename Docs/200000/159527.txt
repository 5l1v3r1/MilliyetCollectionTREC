<DOC>
<DOCNO> 159527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo26.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Kimse Trabzonspor'a borcunu ödeyemez... 
</HEADLINE>
<TEXT>

     Trabzonspor Teknik Direktörü Samet Aybaba, sağlıksız yapılan transfer haberlerinden takım olarak etkilendiklerini söyledi. 
     Aybaba, Gökdeniz ile birlikte düzenlediği basın toplantısında, sözlerine, ''Bu bir Gökdeniz'i kurtarma operasyonudur'' diye başlayarak, şöyle devam etti 
     ''Transfer haberleri tüm takımı etkiliyor. Bu haberler sağlıklı bir şekilde yapılmalı. Gökdeniz ile verilen bazı mesajlar var. Gökdeniz'in sözleşmesi sürüyor ancak sözleşmesinde ilk 2 yıl sonunda kulüple ekonomik konuları görüşeceği maddesi var. Her futbolcu bu fırsatı ender yakalar. Biz Gökdeniz'i savunuyoruz. Yönetim de kendisine katkısı olan futbolcuyu savunacaktır. Gökdeniz, büyük olasılıkla takımda kalacaktır.'' Gökdeniz de, kendisi ağzından bazı basın organlarında yer alan ''Trabzonspor'a vefa borcumu ödedim'' biçimindeki açıklamasının bulunmadığını ifade ederek, ''Trabzonspor'a, kimse borcunu ödeyemez. Ben problemli gibi gösteriliyorum. Kimseyle bir problemim yok. Bunun kalkması lazım. Yurtdışından ve yurtiçinden ciddi teklifler alıyorum. Ancak benim bu teklifler karşısında söylediğim ilk kelime, önceliği Trabzonspor'a vereceğimdir'' diye konuştu. 
     Gökdeniz, kendisinin Trabzonlu olduğunu ancak bunu bilmeyenlerin bulunduğunu da kaydederek, ''Benim dönüm dolaşıp geleceğim yerin Trabzon olduğunu biliyorum. Büyük olasılıkla takımda kalacağım. Ancak ekonomik anlamda da bir kez görüşme şansım var. Bu da doğaldır'' diye konuştu. 
     
</TEXT>
</DOC>
