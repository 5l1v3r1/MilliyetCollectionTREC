<DOC>
<DOCNO> 180605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur54.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Sezer'in yetkileri kalmalı... 
</HEADLINE>
<TEXT>

     Adalet Bakanı Cemil Çiçek, ''Sanki Hükümet işi gücü bırakmış, sayın Cumhurbaşkanı'nın yetkisiyle uğraşıyor gibi bir hava vermeye çalışılıyor, bu kesinlikle doğru değildir'' dedi. 
     Çiçek, Türkiye Bilişim Derneği'nin 20. Ulusal Bilişim Kurultayı kapsamında düzenlenen ''E-Adalet'' toplantısının ardından gazetecilerin sorularını yanıtladı. 
     ''Anayasa değişiklik paketiyle ilgili olarak Başbakan ve Burhan Kuzu'nun değişik açıklamaları oldu. Son durum nedir '' sorusu üzerine Çiçek, konunun farklı bir zeminde gündeme getirildiğini belirtti. Cemil Çiçek, şunları söyledi 
     ''Anayasa değişiklikleri ile ilgili olarak daha çok sayın Cumhurbaşkanı'nın bazı kanunları geri göndermiş olması ya da bazı kararnameleri iade etmiş olmasından dolayı Hükümetle, Cumhurbaşkanlığı arasında bir gerginlik vardır kanaatiyle, sanki Hükümet işi gücü bırakmış, sayın Cumhurbaşkanı'nın yetkisiyle uğraşıyor gibi bir hava vermeye çalışılıyor. Bu kesinlikle doğru değildir. Sayın Başbakan'ın dün söylemek istediği konu da budur.'' Anayasa değişikliğinin Meclis içindeki bir aritmetik çoğunluk meselesi olmadığını hep ifade etmeye çalıştıklarını dile getiren Çiçek, ''Bugün AK Parti'nin 368 milletvekili var. 368 olması, 468 olması hiç önemli değildir'' diye konuştu. 
     Anayasaların temel mutabakat metinleri olduğunu ve toplumsal uzlaşma gerektirdiğini ifade eden Çiçek, bir Anayasa değişikliği yapılacaksa, bunu toplumla uzlaşarak, CHP ile Meclis dışındaki partilerle, sivil toplum kuruluşlarıyla uzlaşılarak yapmayı düşündüklerini hep dile getirdiklerini söyledi. 
     Çiçek, ''Konu bir reaksiyonel tavır içerisinde gündeme getirilmeye çalışılıyor. Ak Parti ve Hükümet olarak biz bu değerlendirmenin tümüyle dışındayız. Buna gerek yok, bu doğru da değil. Anayasa değişikliğine ihtiyaç, Hükümet veya Ak Parti'deki bazı görevli arkadaşlar tarafından dile getirilen hususlar değil'' dedi. 
     
     ANAYASA DEĞİŞİKLİĞİ 

     Pazartesi günü yeni bir adli yıla başlanacağını hatırlatan Cemil Çiçek, ''Sayın Yargıtay Başkanımız ne konuşacak bilemem, ama bir tahmin olarak muhtemelen o da yargı bağımsızlığıyla ilgili bir vurgulama yapacak'' diye konuştu. 
     Anayasa Mahkemesi Başkanı'nın, yüksek mahkemenin kuruluş yıldönümünde, özellikle Anayasa Mahkemesi'nin bugünkü yapısıyla ilgili bazı taleplerinin ve beklentilerinin olduğunu ifade ettiğini belirten Çiçek, konuşmasını şöyle sürdürdü 
     ''Eğer bu talebe itibar edeceksek, Anayasa Mahkemesi'yle ilgili bölüm de bir Anayasa değişikliğini gerektirir. AB yasalarıyla ilgili olarak bir kısım daha ileri adımların atılabilmesi, yine bazı Anayasa değişikliklerini gerektirebilir. Ama bunların hepsi, sizin gündeme getirdiğinizden farklı bir şekilde konuya yaklaşmaktır. '' 
     
     BU PARLAMENTONUN İŞİ 

     Çiçek, 104. maddeyle ilgili hiçbir hazırlıklarının bulunmadığını belirterek, Anayasa değişikliğinin Türkiye'nin gündeminde uzun zamandan beri var olduğunu bildirdi. 
     Bu dönemde, bu nevi bir değişikliğin gündeme gelebilmesi için 1-2 hususun yerine getirilmesi gerektiğini kaydeden Çiçek, Anayasa değişikliği meselesinin bir Hükümet meselesi olmadığını vurguladı. 
     Adalet Bakanı Çiçek, ''Bu parlamentonun işi. Parlamento da, bu neviden çözümler için bir uzlaşma komisyonu kurdu. Uzlaşma komisyonu bugün çalışmıyor, temenni ederiz ki yeni dönemde CHP'nin üzerinde durduğu, benim de şahsen benimsediğim, dokunulmazlıklar dahil, yeni baştan bir düzenlemeyi, söylediğim havanın, gerekçenin ve beklentinin dışında olarak, salt toplumun ihtiyacı ve AB uyumu açısından bazı hususların yeni baştan gözden geçirilmesi gerekebilir.'' 
     
     TOPLUMSAL MUTABAKAT 

     Uzlaşma olmadan değişiklik yapmanın doğru bulunmadığını kaydeden Çiçek, şunları kaydetti 
     ''Şimdi olsa olsa yaklaşımıyla bu konuya değiniliyor. Yani 'AK Parti'nin 368 milletvekili var. Anayasa'yı değiştirecek çoğunluğa da erişti, o halde bu Ak Parti ne yapar ne yapar bu Anayasa'yı değiştirir' tarzında bir beklenti içerisinde olanlar varsa, bunların beklentilerinin hiç birisinin karşılığı olmayacaktır. Bu sayı meselesi değildir. Toplumsal mutabakat meselesidir. Biz o mutabakatı hep aradık, aramaya çalışıyoruz. 
     İktidar Anayasa gibi bir metni, yazılıp çizileni ya da beklenen şekliyle bir infial, reaksiyon, tepki konusu yapmayacak kadar sorumluluk sahibi insanlardan müteşekkildir. Dolayısıyla biz bu uzlaşmayı temin edebilirsek, bu değişiklikleri yaparız. Temin etmediğimiz takdirde de o zaman bunun temini için gayret gösteririz.'' 
     
</TEXT>
</DOC>
