<DOC>
<DOCNO> 157273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun16.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Öger'e AP milletvekilliği önerisi... 
</HEADLINE>
<TEXT>

     Alman Sosyal Demokrat Parti SPD tarafından kendisine Avrupa Parlamentosu milletvekilliği adaylığı önerilen Öger Tours Yönetim Kurulu Başkanı Vural Öger, ''Benim kalbim Türk'' dedi. 
     Berlin'de Öger ile bir araya gelen SPD Genel Sekreteri Olaf Scholz, Öger'in adaylığının uyum açısından büyük önemi bulunduğunu ve kendisini Brüksel AP milletvekili olarak görmek istediklerini söyledi. 
     Bu teklifin kendisi için gurur verici olduğunu belirten Öger, sağlıklı karar verebilmesi için iki hafta düşünme süresi istedi. 
     Öger, ''Birden bire bu işleri bırakıp gitmek kolay olmaz. Bu duruma ben bu işimle geldim. Daha yapacaklarım da var. Önce milletvekilliğinin benim işimi engelleyip engellemeyeceğimi göreceğim. Önümüzdeki hafta Brüksel'e gidip AP'nin çalışmaları hakkında bilgi alacağım'' dedi. 
     Avrupa Parlamentosu milletvekili seçilmesinin hem Türkiye, hem Almanya, hem de Avrupa için yararlı olacağını belirten Öger, ''Türkiye'nin AB'ye tam üyeliği sürecinde benim bu görevi üstlenmem, ikili ilişkileri daha da geliştirecektir'' diye konuştu. 
     
</TEXT>
</DOC>
