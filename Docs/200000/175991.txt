<DOC>
<DOCNO> 175991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur16.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Plaja gidemeyen fındık işçileri" tartışması büyüyor 
</HEADLINE>
<TEXT>

     Türk-İş Genel Başkanı Salih Kılıç, Güneydoğu'dan gelen fındık toplama işçilerinin, turistleri rahatsız ettiği gerekçesiyle denize girmelerine yasak getiren Akçakoca Kaymakamlığı ve Belediyesi'nin bu karardan vazgeçmesini istedi. 
     Salih Kılıç, yaptığı yazılı açıklamada, Türkiye tarihinin hiçbir döneminde vatandaşları arasında bölgelerine göre ayrımcılık yapılmadığını ifade ederek, ''Böylesine bir ayrımcılık, ülkenin bütünlüğüne zarar verecek, Türkiye aleyhinde kampanya sürdürenlerin eline malzeme olacaktır'' dedi. 
     Kanun dışı davranışta bulunulmadığı sürece ''turistleri rahatsız etme'' iddiası ile kimsenin seyahat etme özgürlüğünün sınırlandırılmaması gerektiğine dikkat çeken Kılıç, şunları kaydetti 
     ''Hangi bölgeden, hangi toplumsal kesimden olursa olsun, ahlak kurallarına uymak koşuluyla nasıl giyinirse giyinsin, kanunlara uymak koşuluyla nasıl yaşarsa yaşasın, tüm vatandaşlarımız bu cennet vatanın tüm imkanlarından eşit şekilde yararlanma hakkına sahiptir. Akçakoca Kaymakamı ve Belediye Başkanını bu anlayış içinde görmek istiyoruz bu kararlarından ve uygulamadan vazgeçmelerini diliyoruz.'' 
     
</TEXT>
</DOC>
