<DOC>
<DOCNO> 157275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun18.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazablanka'daki saldırılara kınamalar... 
</HEADLINE>
<TEXT>

     Fas'ın Kazablanka kentinde düzenlenen bombalı saldırılar, çok sayıda ülke tarafından kınandı. 
     Fransa Dışişleri Bakanlığı'ndan yapılan açıklamada, saldırılar ''iğrenç ve alçakça'' olarak nitelendirildi ve Fas'a bu saldırıların sorumlusunun bulunması için yardım önerisinde bulunuldu. 
     Açıklamada, ''Fransa, Kazablanka'da dün gece düzenlenen saldırıları üzüntüyle öğrenmiştir. Bu alçakça saldırıyı şiddetle kınıyor, saldırıda hayatını kaybedenlerin yakınlarına başsağlığı diliyoruz'' denildi. 
     Açıklamada, Fransa'nın Fas ile bu iğrenç saldırının sorumlularının ortaya çıkarılması için işbirliğine hazır olduğu belirtildi. 
     Rusya Dışişleri Bakanlığı da Fas'taki saldırının ardından ''uluslararası terörizmi'' kınadı. 
     Çeçenistan ve Suudi Arabistan'da yakın zamanda benzeri eylemler düzenlendiği hatırlatılan Dışişleri Bakanlığı açıklamasında, ''her yerde imzanın aynı olduğu'' ifade edildi. 
     Açıklamada, ''El Kaide'nin, Afganistan'daki yenilgisinin ardından tüm uygar dünyaya karşı saldırıya geçmeye çalıştığı açıktır. Kazablanka'daki trajedi, Çeçenistan ve Suudi Arabistan'daki terör eylemlerinin devamıdır. Kazablanka'taki eylemi kınıyor ve ölenlerin yakınlarına başssağlığı diliyoruz'' denildi. 
     Almanya Dışişleri Bakanı Joschka Fischer de Kazablanka'daki saldırıları kınayarak, saldırıda ölenlerin yakınlarına başsağlığı diledi. 
     Fischer yaptığı açıklamada, ''Saldırıları düzenleyenleri ve suç ortaklarının bulunması ve yargılanması gerekiyor. Bu terör eylemi, bize uluslararası topluluğun, uluslararası terörle mücadelede çaba sarfetmeyi bırakmaması gerektiğini hatırlatıyor'' dedi. 
     Kazablanka'daki saldırılar, Afganistan, Suriye ve Filistin yönetimi tarafından da kınandı. 
     
</TEXT>
</DOC>
