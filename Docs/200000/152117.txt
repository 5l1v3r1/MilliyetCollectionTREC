<DOC>
<DOCNO> 152117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko42.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC'te "kriz" toplantısı... 
</HEADLINE>
<TEXT>

     Petrol İhraç Eden Ülkeler Teşkilatı OPEC petrol bakanları, ham petrol satış fiyatındaki düşüşe çözüm bulmak için bugün Viyana'da biraraya geldiler. 
     OPEC'in merkezi Avusturya'nın başkenti Viyana'da bugün başlayan ''kriz toplantısına'', davet edildiği halde ABD makamları izin vermediği için Irak temsilcisi katılmadı. 
     ABD'nin iskambil destesi olarak hazırladığı arama listesinde ''maça altılısı'' olarak yer alan Irak Petrol Bakanı Amer Raşid'in hayatta olup olmadığının bilinmediğini belirten OPEC kaynakları, toplantı öncesi, kendisini Bağdat Belediye Başkanı ilan eden ancak ABD'nin henüz tanımadığı Muhammed Muhsin Zübeydi'ye davetiye gönderdiklerini ancak Amerikan askeri güçlerinin izin vermemesi nedeniyle toplantıya Irak'ı temsilen kimsenin katılamadığını bildirdiler. 
     Resmi bir açıklama yapılmamakla birlikte OPEC kaynakları bugünkü bakanlar toplantısında öncelikle ham petrol satış fiatındaki düşüşü durdurmak için çözüm yolları aranacağını belirtiyorlar. Toplantının başlamasından önce ham petrol satış fiyatının varil 159 litre başına 40 sentlik bir düşüşle 26.24 dolara indiğini hatırlatan bir OPEC yetkilisi, fiyatlardaki düşüşün piyasada ihtiyaç fazlası ham petrolden kaynaklandığını, petrol bakanlarının mevcut günlük üretimi 2 milyon varil azaltmayı planladıklarını söyledi. 
     OPEC petrol bakanları Nisan bayı başında aldıkları bir kararla günlük ham petrol üretimini 24.5 milyon varil olarak belirlemişlerdi. Ancak, kartele üye ülkelerden bazılarının savaş sırasında kendilerine tanınan kotanın üzerinde üretim yaptıkları belirtiliyor. 
     Irak petrol kaynaklarını elinde tutan ABD'nin tam kapasiteyle üretime geçerek ham petrol pompalaması halinde satış fiatının OPEC'in belirlediği 22-28 dolar düzeyinin çok altına düşeceğini belirten ekonomik gözlemciler, OPEC petrol bakanlarının günlük üretimi 2 milyon varil azaltmayı planladıklarını iddia ettiler. 
     





</TEXT>
</DOC>
