<DOC>
<DOCNO> 180112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur48.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-ABD askeri heyet görüşmeleri yarın başlıyor... 
</HEADLINE>
<TEXT>

     Genelkurmay Başkanlığı Genel Sekreterliği, NATO Avrupa Müttefik Yüksek Komutanı SACEUR Orgeneral James L. Jones ile Genelkurmay Başkanı Orgeneral Hilmi Özkök'ün gerçekleştirdikleri görüşmede, ''Irak'ta yürütülen istikrar harekatı ile ilgili gelişmeler ve askeri yansımaları ile Kuzey Irak'taki PKK-KADEK varlığı ve bu konuda yapılabilecek işbirliği ile ilgili olarak görüş alışverişinde bulunduklarını'' bildirdi. 
     Genelkurmay Başkanlığı Genel Sekreterliği Şehit Gazeteci Hasan Tahsin Basın Bilgi Merkezi'nden yapılan açıklamada, NATO Avrupa Müttefik Yüksek Komutanı SACEUR Orgeneral James L. Jones'un Genelkurmay Başkanı Orgeneral Hilmi Özkök'ü bu sabah Genelkurmay Başkanlığı Karargahı'nda ziyaret ettiği anımsatıldı. 
     Açıklamada, şöyle denildi 
     ''Görüşmede, önümüzdeki hafta İngiltere ve Fransa'da icra edilecek NATO Askeri Komite Toplantısı'nda görüşülecek hususlar, NATO Mukabele Kuvveti'nin oluşumu, Türkiye'nin ev sahipliğinde 34 ülkenin katılımıyla 13-18 Kasım 2003 tarihleri arasında icra edilecek Allied Action 2003 Komuta Yeri Tatbikatı'na ilişkin hazırlıklar ve NATO komuta yapısı ile ilgili diğer konular görüşülmüştür. 
     Ayrıca, kendisiyle ABD Avrupa Komutanı sıfatıyla, Irak'ta yürütülen istikrar harekatı ile ilgili gelişmeler ve askeri yansımaları ile Kuzey Irak'taki PKK-KADEK varlığı ve bu konuda yapılabilecek işbirliği ile ilgili olarak görüş alışverişinde bulunulmuştur.'' Açıklamada, hükümetin Irak'a asker gönderme konusuna ilişkin vereceği nihai siyasi karar için ihtiyaç duyduğu askeri ayrıntıların açıklığa kavuşturulması maksadıyla askeri heyetler arasındaki görüşmelerin de yarın başlayacağı bildirildi. 
     
</TEXT>
</DOC>
