<DOC>
<DOCNO> 177318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko07.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Son beş yılın en canlı temmuzu 
</HEADLINE>
<TEXT>

   Kapasite kullanım oranı son beş yılın en iyi temmuzunu yaşarken oran yüzde 80.9'a çıktı. Kamuda kapasite kullanım oranı ise yüzde 88'e tırmandı 
   EKONOMİ SERVİSİ 
   
   İmalat sanayi, kapasite kullanım oranı bakımından son beş yılın en iyi temmuzunu yaşadı. Devlet İstatistik Enstitüsü, toplam imalat sanayinin kapasite kullanım oranının temmuzda yüzde 80.9 olduğunu açıkladı. Bu oran aynı zamanda son 33 ayın en yüksek kapasite kullanım oranı oldu. 
   DİE'nin aylık sanayi eğilim anketi verilerine göre, imalat sanayinde üretim temmuzda da hız kesmedi. Sektörün kapasite kullanım oranı yaz aylarında olunmasına karşın yükselişini sürdürdü ve hazirandaki yüzde 80.4'lük kullanım oranından sonra temmuzda da oran yüzde 80.9 oldu. İmalat sanayinin alt kollarına bakıldığında ise k ğıt ürünlerinde kapasite kullanımı yüzde 90, giyim eşyası imalatında yüzde 89.1, diğer ulaşım araçları imalatında yüzde 89.6, plastik ürünler imalatında yüzde 85.9, radyo, TV ve haberleşme cihazları imalatında yüzde 87.8 gibi yüksek kapasite kullanım oranları yakalandı. Gıda ürünleri ve tütün ürünleri imalatı yüzde 65 - 66 aralığında seyretti. 
   
   Özel, yüzde 75.9 kapasiteyle çalıştı 
   Temmuzda kamu sektörü işyerleri yüzde 88.8, özel sektör ise yüzde 75.9 oranında kapasiteyle üretim yaptı. Geçen yılın aynı ayında kamu sektörü 86, özel sektör ise yüzde 72.4 kapasiteyle üretim yapmıştı. 
   Geçen yıl temmuz ayında yüzde 42.7 kapasiteyle çalışan taşıt araçları ve karoseri imalatında ise kapasite yarı yarıya arttı ve 2003 Temmuz'unda yüzde 64.1'e çıktı. Bu arada temmuz ayında işletmelerin tam kapasiteyle çalışamama nedenleri arasında, yüzde 64.7'lik oran ile iç pazarda talep yetersizliği ilk sırada yer aldı. Dış pazarda talep yetersizliği yüzde 15.1 ile ikinci, yerli mallarda hammadde yetersizliği yüzde 3.4 ile üçüncü oldu. 
   
   Üretimin ağustosta da artması bekleniyor    Ankete katılanlar, temmuzda olduğu gibi ağustosta da üretimin artacağı tahmininde bulundu. Katılımcıların yüzde 34'ü ağustosta üretimin artmasını, yüzde 31.1'i azalmasını bekliyor. Ağustosta fiyat artışlarındaki beklentiler ise toplamda yüzde 0.3, özel sektörde yüzde 0.4 düzeyinde bulunuyor. Uzmanlar, bu oranların ağustosta da toptan eşya fiyat artışlarının düşük gerçekleşebileceği, hatta tarım fiyatlarının desteklemesi durumunda negatif çıkabileceğinin sinyali olarak algılandığını belirtiyor. Üretim değeri ağırlıklı ortalamalara göre işyerlerinin yüzde 10.7'si satış fiyatlarının ağustosta artacağını, yüzde 3.7'si ise azalacağını beklediğini bildirirken, büyük bölümün fiyatlarında değişiklik beklemediği ortaya çıktı. 
   
   
</TEXT>
</DOC>
