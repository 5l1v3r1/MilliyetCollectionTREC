<DOC>
<DOCNO> 161276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo27.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'un karnesi yine pekiyi 
</HEADLINE>
<TEXT>

     Birinci Süper Futbol Ligi'ni, topladığı 57 puanla dördüncü olarak tamamlayan Gaziantepspor, tarihinde üçüncü kez UEFA Kupası'na katılma başarısını gösterdi. 
     2002-2003 sezonunda genç bir kadro ile bu başarıyı yakalayan kırmızı-siyahlılar, Teknik Direktör Gigi Multescu yönetiminde girdiği ligin ilk devresinde 30 puan toplarken, Teknik Sorumlu Nurullah Sağlam yönetiminde ise 27 puan aldı. Ligin ilk devresinde 18 lig maçında 8 galibiyet, 6 beraberlik, 4 yenilgi alan Gaziantepspor, 31 gol atarken, kalesinde 22 gol gördü ve bu yarıyı 30 puanla Fenerbahçe'nin hemen arkasından beşinci tamamladı. İlk devre sonunda kendini başarısız sayan Rumen teknik adam Gigi Multescu görevinden istifa ederken, yerine yardımcısı Nurullah Sağlam getirildi. 
     Kırmızı-siyahlılar, ligin ikinci devresinde Sağlam yönetiminde oynadığı 16 lig maçından 27 puan topladı. Bu yarıda 8 galibiyet, 3 beraberlik, 5 yenilgi alan Gaziantepspor, kalesinde 19 gol görürken, rakip filelere 30 gol bırakarak bir rekora imza attı. Gaziantepspor, ligi Trabzonspor, Malatyaspor ve Fenerbahçe'nin önünde tamamlama başarısını gösterdi. 
     
     YABANCILAR YİNE BAŞARILI 
     Birinci Süper Futbol Ligi'nde kadrosuna aldığı yabancı oyuncuların başarısı ile ön plana çıkan Gaziantepspor'da, geçen sezon atılan toplam 61 golün 33'ünü yüzde 54,9 yabancı oyuncular kaydetti. Kırmızı-siyahlılarda, Brezilyalı Viola 14, Belarus uyruklu Romascchenko Maxim ve Brezilyalı Cesar Souaza 7'şer, Tunus uyruklu Bouaizizi 4 ve Kolombiya uyruklu Victoria 1 gol attı. 
     Gaziantepspor'un yabancıları bu başarıya imza atarken, Türk futboluna kazandırılmaya çalışılan genç yetenek Erdal ise süper ligin en hızlı golünü kaydetti. 
     Erdal, erteleme maçında takımının Elazığspor'u 4-0 yendiği karşılaşmanın 30. saniyesinde attığı golle, sezonun en çabuk golüne imza koydu. Gaziantepspor bu unvana sahip olurken, İstanbulspor'la kendi evinde oynadığı ve 4-3 kazandığı karşılaşmada, Cenk'in 2, Petkov'un 3. dakikada, Fenerbahçe ile oynadığı ve 2-0 yenildiği karşılaşmada ise Johnson'un 3. dakikada filelerine gönderdiği erken gollere engel olamadı. 
     
     1 KIRMIZI, 79 SARI KART 
     Gaziantepspor, toplam 80 kırmızı ve 1327 de sarı kartın gösterildiği bu sezonun ''en centilmen takımları'' arasında yine yer aldı. Sadece Hasan Yurt'un 1 kırmızı kart gördüğü kırmızı-siyahlılarda forma giyen futbolcular sezon içinde toplam 79'da sarı kartla cezalandırıldı. 
     Kendi evinde rakip filelere 39 gol atan Gaziantepspor, ''sahasında en çok gol atan'' unvanını da elde etti. 
     Bu sezon 34 lig maçında Gaziantepspor, kadrosuna aldığı 36 futbolcuya da oyuna girme olanağı sağlarken, transferin gözdesi İbrahim Toroman, 33 maçta sahada yer aldı. Toraman, defans oyuncusu olmasına rağmen takımına kazandırdığı gollerle de Teknik Sorumlu Sağlam'ın vazgeçemediği isimlerin başında geldi. 
     Gaziantepspor'un zevkli karşılaşmalarını izlemek üzere Kamil Ocak Stadına gelen taraftarlar, 16 lig karşılaşmasında 55 gol gördü. Maç başına 3,43 gol ortalamasıyla en çok gol atılan statlar arasında Kamil Ocak, Malatya İnönü ve İzmir Alsancak ile birlikte yerini aldı. 
     Gaziantepspor'un başarılı file bekçisi milli kaleci Ömer Çatkıç ise 32 maçta görev yaptı ve kalesinde 37 gol gördü. Diğer kaleciler Kaya ile Muharrem ise oynadıkları birer maçta 2'şer gol yedi. 
     Bu arada Gaziantepspor, kötü tezahürat yüzünden bir maç saha kapatma cezası aldı ve Mersin Tevfik Sırrı Gür Stadı'nda Bursaspor ile oynadığı karşılaşmayı 2-1 kazandı. 
     
</TEXT>
</DOC>
