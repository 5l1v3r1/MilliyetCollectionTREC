<DOC>
<DOCNO> 193592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur15.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye genelinde doktorların 'beyaz eylem' nasıl geçiyor .. 
</HEADLINE>
<TEXT>

     Doktorların ve sağlık çalışanlarının Türkiye genelinde başlattığı iş bırakma eylemi hastanelerde sürüyor. 
     Türk Tabipleri Birliği'nin Türkiye genelinde yaptığı ''insanca yaşayabilecek maaş artışı, iş güvencesi, ücretsiz, eşit, ulaşılabilir sağlık hakkı'' için tam gün iş bırakma eylemine, Çanakkale'de SSK Hastanesi doktorları da katıldı. 
     Çanakkale Tabip Odası Başkanı Dr. Hanifi Kaplan, Devlet Hastanesi'ndeki polikliniklerin açık olmasına rağmen eylem yapılacağını duyan vatandaşların, muayene olmak için hastaneye gelmediklerini söyledi. 
     Çanakkale SSK Hastanesi'nde ise doktorların poliklinikler dışında acil, yaşlı ve kanserli hastalara kesintisiz sağlık hizmeti verdiği, günlük rutin muayenelerin yapılmadığı bildirildi. 
     Tabip Odası Başkanı Kaplan, Çanakkale'deki tüm doktorların özel muayenehanelerini de 1 günlüğüne kapattığını, hasta muayene randevularını ertelediklerini kaydetti. 
     
     ŞANLIURFA 

     Şanlıurfa Sağlık Müdürü Faruk Aslan, il genelindeki sağlık çalışanlardan 1 günlük iş bırakma eylemine katılan olmadığını, katılımın olması durumunda da hastaların mağdur edilmeyeceğini söyledi. 
     Aslan, yaptığı açıklamada, iş bırakmayı bir idareci olarak yasakladıklarını ve onaylamadıklarını belirtti. 
     İl genelindeki 900 dolayında sağlık çalışanının bulunduğunu ve hizmetlilerle birlikte 2 bin kişinin 2 milyon kişiye hizmet verdiğini ifade eden Aslan, şöyle konuştu 
     ''Daha önce hastaneler, sağlık ocakları ve sağlık evlerinde tedavisi devam eden hastaların mağdur olmamaları için önlemimizi aldık. Ayrıca il genelindeki tüm sağlık hizmetleri de eylem için hazırlandı.'' 
     
     DENİZLİ 

     Doktorlar ve sağlık çalışanlarının Türkiye genelindeki iş bırakma eylemi Denizli'de farklı şekilde gerçekleşti. Eylem için bir araya gelen doktorlar, yapılan konuşmaların ardından polikliniklere dönerek, hastalarını muayene etti. 
     Bir grup doktor ve sağlık çalışanı, ''insanca yaşayabilecekleri maaş artışı, iş güvencesi, ücretsiz, eşit, ulaşılabilir sağlık hakkı'' için, Denizli Devlet Hastanesi DDH Acil Servisi önünde toplandı. 
     Denizli Tabip Odası Başkanı Dr. Halil Mıhçı, burada yaptığı konuşmada, ''Artık sabrımız taştı, sabır taşı çatladı. Yıllardan beri halkla doktoru karşı karşıya getiren, doktoru günah keçisi yapıp bezdiren sağlık politikaları istemiyoruz'' dedi. 
     Haklarının her geçen gün geriye gittiğini belirten Dr. Suna Cimbiş Önder de halkla ve idareyle mücadele için değil, emeklerinin karşılığını alabilmek toplandıklarını söyledi. 
     Sağlık ocakları hekimleri adına konuşan Dr. Hasan Sadi Demirok ise sokaklarda kimliği Türk olan, ancak ekonomik olarak Afrikalılardan farkı bulunmayan insanların dolaştığını ifade etti. Demirok, ''Doktor olarak, para sayan makinaların çalıştığı yerlerde görev yapmak istemiyoruz. Hastayı müşteri gibi gören anlayıştan da vazgeçilmeli'' dedi. 
     Konuşmaların ardından doktor ve sağlık çalışanları olaysız bir şekilde dağılırken Denizli Tabip Odası Başkanı Dr. Halil Mıhçı, saat 10.00'dan itibaren polikliniklerde hasta kabulü yapacaklarını açıkladı. 
     Haklarını ararken vatandaş ile karşı karşıya gelerek haksız duruma düşmek istemediklerini kaydeden Mıhçı, ''Amacımız bağcıyı dövmek değil üzüm yemek. Hastaları muayene edeceğiz ve onlara sıkıntımızı anlatacağız'' dedi. 
     
     BOLU 

     Bolu'da doktorların iş bırakma eylemine katılması, hastaların acil servisler önünde uzun kuyruklar oluşturmasına neden oldu. 
     Bolu-Düzce Tabipler Odası Başkanı Cevdet Top, yaptığı açıklamada, hastanelerde sadece acil servislerin hizmet verdiğini, amaçlarının, hekimlerin insanca yaşayabilecekleri ve gönül rahatlığı içinde çalışabilecekleri bir ücret artışı olduğunu belirterek, ''Amacımız, hastaları mağdur etmek değil'' diye konuştu. 
     Doktorların eyleminden habersiz İzzet Baysal Kadın Doğum ve Çocuk Hastanesi ile Devlet Hastanesi'ne giden hastalar, uzun süre polikliniklerin önünde muayene olmak için beklediler. Poliklinik hizmetinin verilmediğini öğrenen hastalar ise acil servisler önünde uzun kuyruklar oluşturdular. 
     
     AFYON 

     Afyon'da eylem için bir araya gelen doktorlar, yapılan konuşmaların ardından polikliniklere dönerek, hastalarını muayene etmeye devam ettiler. 
     Afyon SSK Hastanesi önünde toplanan doktorlar adına konuşan Dr. Kazım Çubuk, son dönemde memurlar ve diğer kamu görevlileriyle ilgili yapılması planlanan düzenlemelerde sağlık çalışanlarının özlük haklarındaki yetersizliğin giderilmediğini, sağlık personeli ve hekimlerle ilgili iyileştirici önerilerin dikkate alınmadığını savundu. 
     Çubuk, doktorların ortak kararının ve isteklerinin dile getirilmesinin ardından, doktorları görevleri başına davet etti. 
     
     KASTAMONU 

     Doktorların Türkiye genelinde yaptığı eyleme, Kastamonu'da katılan olmadı. Kastamonu Devlet Hastanesi, SSK ve Rehabilitasyon Hastanesi'ne gelen tüm hastalar muayene edildi. 
     Kastamonu-Çankırı Tabip Odası Başkanı Dr. Levent Aliderman ise eylemin amacına uygun şekilde seyrettiğini belirterek, ''Acil servisler dışında hasta yok. Halkın bu anlayışından dolayı teşekkür ediyoruz. Devlet Hastanesi'nde hasta sayısı çok düşük, özel sağlık kuruluşları da acil durumlar dışında muayene yapılmayacağını bize bildirdiler'' dedi. 
     Sağlık Bakanı'nın bu eyleme yaklaşımının hoş olmadığını da ifade eden Aliderman, şunları söyledi 
     ''Sayın Bakanımız da bir doktor. Bu eylemin önüne geçmek için polisiye bir yaklaşım doğru değil. Biz rutin sağlık hizmetlerini yavaşlattık. Halka rağmen değil, gördüğünüz gibi halkı yanımıza alarak bu eylemi yapıyoruz. Halkımız bugün hastanelere gelmeyerek bize destek vermiştir. Kendilerine teşekkür ederiz.'' 
     
     DİYARBAKIR 

     Diyarbakır Tabip Odası Başkanı Dr. Necdet İpekyüz, ilde yaklaşık bin doktor ve 4 bin 400 sağlık çalışanının, ülke genelinde başlatılan ''iş bırakma'' eylemine destek verdiğini belirtti. İpekyüz, sağlık çalışanlarının ''iş bırakma'' eylemine vatandaşların da büyük destek verdiğini söyledi. Eylemin gergin geçmeyişinin sevindirici olduğunu ifade eden Dr. İpekyüz, şöyle konuştu 
     ''Sağlık çalışanlarının başlattığı eyleme, Diyarbakır'da yüzde 100'e varan bir katılım oldu. Yaklaşık bin doktor ve 4 bin 400 sağlık çalışanı bugün iş bıraktı. Sadece acil vakalar tedavi ediliyor.'' Bu arada eylemden habersiz olan hastalar, tedavi olmak için geldikleri hastanelerden çaresiz bir şekilde ayrılmak zorunda kaldı. Her gün yüzlerce hastanın kuyrukta beklediği poliklinik koridorları boş kaldı. 
     
     ESKİŞEHİR 

     Eskişehir'de eyleme, devlet, SSK, Anadolu ve Osmangazi üniversitelerinin hastaneleri ve sağlık ocaklarında görev yapan sağlık çalışanları katılıyor. 
     SSK Bölge Hastanesi'nin bahçesinde toplanan hekimler ve diğer personelden oluşan sağlık çalışanları, Hükümet'in 2004 yılı bütçesinde sağlığa ayırdığı payı protesto ettiler. 
     Tepebaşı Belediye Başkanı Ahmet Ataç'ın da katıldığı eylemde grup adına konuşan Eskişehir-Bilecik Tabip Odası Yönetim Kurulu Üyesi Süleyman Korkmaz, sağlık sistemi, sağlık calışanlarının özlük hakları, sosyal güvenlik ve iş güvencesinin sağlıksız bir şekilde işlediğini belirterek, ulusal makroekonomik düzelme işaretlerinin belirdiği bir ortamda, sağlıkta sosyal devlet ilkesinden ödün verilebilecek kararları desteklemediklerini söyledi. 
     
</TEXT>
</DOC>
