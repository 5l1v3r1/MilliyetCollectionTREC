<DOC>
<DOCNO> 169843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur15.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki tecavüz iddiasına Türkiye'de yargılama... 
</HEADLINE>
<TEXT>

     New York'ta çalıştığı sırada yabancı uyruklu 2 kadına tecavüz ettiği öne sürülen doktor, İstanbul'da yargılanıyor. 
     İstanbul 3. Ağır Ceza Mahkemesi'nde suçun niteliği itibariyle ''gizli celse'' yapılarak yargılanan tutuklu sanık doktor S.C.A'nın, hakkındaki suçlamaları kabul etmediği öğrenildi. 
     İstanbul Cumhuriyet Başsavcılığı'nca hazırlanan iddianamede, sanık S.C.A'nın, New York'taki St. Lukes Roosvelt Hospital Center'da çalıştığı, müştekiler Mariah Veronica Brohede ile Jessica Eva Christina Hertzman'ın da bir süre sanığın yanında kaldığı belirtiliyor. 
     S.C.A'nın, 23 Mayıs 2000 tarihinde mesleği nedeniyle kolaylıkla elde ettiği, ancak temini sınırlandırılmış ilaçlar kullanarak 21 yaşındaki müştekileri bayılttığı ve ardından ırzlarına geçtiği öne sürülen iddianamede, sanığın bu konuya ilişkin ABD'de yürütülen soruşturmadan kaçarak Türkiye'ye geldiği anlatılıyor. 
     ABD'nin iadesini istediği S.C.A'nın, yurtdışında suç işledikleri öne sürülen Türk vatandaşlarının Türkiye'de yargılanmasını öngören ve hangi mahkemenin yetkili olacağını gösteren TCK'nın 5 ve 10. maddesi ile CMUK'un 9 ile 10. maddeleri uyarınca yargılamasının yapılması istenen iddianamede, sanığın ''2 kez ırza geçmek'' suçunu düzenleyen TCK'nın 416 ve 418. maddeleri uyarınca 21 yıldan aşağı olmamak üzere ağır hapis cezasına çarptırılması isteniyor. 
     Sanık hakkında 2 Ocak 2003 tarihinde çıkarılan gıyabi tutuklama kararı, 14 Nisan 2003 tarihinde vicahiye çevrilmişti. 
     
     BİR SUÇLAMADAN BERAAT 

     Doktor S.C.A, ABD'de ele geçirilen video kasetlerde, Türkiye'de bazı kadınlarla cinsel ilişkide bulunurken çekilmiş görüntüleri olduğu, bu kadınlardan birine uyuşturucu verdiği ve ırzına geçtiği iddiasıyla yargılandığı İstanbul 2. Ağır Ceza Mahkemesi'ndeki dava kapsamında ise, ''suç unsurları oluşmadığı'' gerekçesiyle beraat etti. 
     
</TEXT>
</DOC>
