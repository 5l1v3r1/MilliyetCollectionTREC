<DOC>
<DOCNO> 193780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko39.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'daki ilk yabancı televizyon üreticisi Vestel olacak... 
</HEADLINE>
<TEXT>

     Zorlu Grubu'na ait Vestel Şirketi, Rusya'da TV üretimi yapan ilk yabancı şirket unvanını aldı. 
     Vestel Şirketler Grubu Dış Ticaret Sorumlusu Turan Erdoğan, bir grup Rus ve Türk gazeteciye, üretime başlayan fabrikada bir tanıtım turu yaptırdıktan sonra basın toplantısı düzenledi. 
     Vestel'in ilk etapta TV seti üretimi yapacağı, Moskova'ya 120 kilometre uzaklıktaki Aleksandrov kasabasındaki tesisinde şu ana kadar 15 milyon dolarlık yatırım yaptıklarını ifade eden Erdoğan, ''buradaki yatırımız yaklaşık 40 milyon dolar civarında olacak. Şu anda fabrikamızda 150 kişi çalışıyor ama bu rakam da 500 kişiye kadar çıkacak'' dedi. 
     Şirketlerinin ilk etapta televizyon sistemleri üreteceğini ve aşamalı olarak DVD, DVB gibi ürünleri de yapacağını kaydeden Erdoğan, fabrikanın tam kapasiteyle üretime geçmesinden sonra, üretimin yarısının Vestel ürünleri için, diğer yarısının da diğer markalar için çalışacağını söyledi. 
     Rusya piyasasına yabancı olmadıklarını ve daha önce değişik isimler altında Rusya'da mallarını sattıklarını ifade eden Erdoğan, uzun bir araştırma sonucu Rusya gibi büyüyen ve gelecek vaat eden bir pazarda yatırım yapma kararı aldıklarını açıkladı. 
     Rusya'daki tanıtım reklamlarına 10 Kasım'dan itibaren başlayacaklarını söyleyen Erdoğan, Televizyon ve gazetelerde yer alacak reklam kampanyası için ilk etapta 2 milyon dolarlık bir bütçe ayırdıklarını belirtti. 
     Kendilerini çok zorlu bir rekabetin beklediğini, ancak diğer yabancı TV şirketlerinin de yatırımlarını ilgiyle izlediklerini belirten Erdoğan, burada nihai hedeflerinin yılda 1 milyon TV seti üretmek olduğunu söyledi. 
     Vestel'in 40 milyon dolara malolacak tesisi, 25 bin metrekare kapalı bir alana kurulu bulunuyor. 
     Erdoğan, soru üzerine, daha önce yerel halktan bir ortaklarının bulunduğunu, ancak bu ortaklarının ekonomik durumundan dolayı hissesinin tamamını kendilerinin devraldığını ve şu anda hiçbir ortaklarının bulunmadığını kaydetti. 
     
</TEXT>
</DOC>
