<DOC>
<DOCNO> 174408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/spo04.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim tamam 
</HEADLINE>
<TEXT>

   Trabzon, Beyaz Rus futbolcuyu ikna etmeyi başardı. Tarafların bugün sözleşme imzalaması bekleniyor 
      
   Pürüzler çözüldü 
   BORDO - Mavili yönetim, Gaziantepspor ile yollarını ayıran Maxim Romaschenko ile her konuda anlaşmaya vardı. Eşini de ikna eden Beyaz Rus oyuncunun bu sabah Trabzon'a geleceği ve tarafların mukavele şartları üzerinde son bir görüşme yaptıktan sonra imza töreninin yapılacağı açıklandı. Yönetici Ekrem İmamoğlu, "Maxim artık Trabzonsporlu diyebiliriz" ifadesini kullandı. 
   
   Aybaba keyifli 
   MAXİM'İN bu transferden yıllık 500 bin dolar alacağı öğrenildi. Başkan Özkan Sümer ve yönetici Selami Sarı ile İstanbul'da bir araya gelen milli futbolcu, eşinin ülkesinde yaşamak konusunda diretmesi nedeniyle imza için kararsız kalmıştı. Maxim, dün eşini ikna ettiği müjdesini verdi. Teknik Direktör Samet Aybaba, eski öğrencisini takımda görmekten mutluluk duyacağını söyledi. 
   
   Erezyon bitti 
   TRABZONSPOR Teknik Direktörü Samet Aybaba, camianın takıma olan ilgisinin artmasının kendilerini ateşlediğini açıkladı. Genç hoca, "Biz kazandıkça üzerine koyan bir takımız. Kazandıkça hedefi artıracağız. Trabzonspor'un bundan 5 yıl önce kaybettiği değerler de yavaş yavaş oturmaya başladı. Artık daha yukarıları hedefleyen bir takım olmak mecburiyetindeyiz" dedi. 
   
   
</TEXT>
</DOC>
