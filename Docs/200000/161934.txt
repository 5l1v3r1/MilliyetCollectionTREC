<DOC>
<DOCNO> 161934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/spor/spo15.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Rusya seferi      RUSYA'YA bugün gidecek Bayan Voleybol Milli Takımımız, Ekaterinburg ve Nizhnyi Tagil'deki "Boris Yeltsin Kupası"nda güç deneyecek. 10 Haziran'da Nizhnyi Tagil Grubu'nda Rusya, Amerika, Japonya ile oynayacak Ay - Yıldızlı ekibimiz ilk iki sıraya girdiği takdirde 15-16 Haziran'da Ekaterinburg'ta ilk 4 için mücadele edecek. 
     
Umut verdi      4. Avrupa Erkekler ve Bayanlar Satranç Şampiyonası'nda erkekler 8. tur maçları sonunda Umut Atakişi, İsviçreli büyük usta GM Jenni'yi yenerek 4 puana ulaştı. Kumburgaz Princess Otel'deki şampiyonada Hasan Kılıçaslan ve Mert Erdoğdu güçlü rakiplerine yenilmelerine karşılık, büyük usta normu şansını koruyorlar. 
     
Klasik yarış      TÜRKİYE Şampiyonası'na puan veren Klasik Otomobiller Rallisi'nin üçüncü ayağı önceki gün Rahmi Koç Müzesi'nin önünden verilen startla başladı. Hasköy - Kemerburgaz - Şile - Durusu - Hasköy parkurunda, 572 kilometrelik parkurda 17 araç yarıştı. 
     
Şampiyon Lazarchuk      AKBANK Uluslararası Bayanlar Tenis Turnuvası'nda tek bayanlarda şampiyonluğu Ukraynalı Olga Lazarchuk kazandı. Ankara Tenis Kulübü'nde dün yapılan finalde Polonyalı Monica Schneider'i 6-4, 6-4'lük setlerle 2-0 yenen Lazarchuk, zafere ulaştı. Çiftlerde de Lazarchuk, Rus Svetlana ile birlikte şampiyon olmuştu. 
     
Heybeliada finalde      SUTOPU 1. Deplasmanlı Ligi'nde final serisi Galatasaray ile Heybeliada oynayacak. Ataköy Açık Yüzme Havuzu'nda geçen yılın şampiyonu İYİK'i önceki gün 11-9, dün de 8-5 yenerek durumu 2-1 yapan Heybeliada, Sarı - Kırmızılılar'ın rakibi oldu. Finaller Temmuz ayının başında oynanacak ve 3 galibiyet alan takım şampiyon olacak. 
     

</TEXT>
</DOC>
