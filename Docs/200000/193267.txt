<DOC>
<DOCNO> 193267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko16.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrikte bölgesel tarife şu şartlarda zor 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdürü Haşim Keklik, ''Bütün elektrik dağıtımı TEDAŞ'ın elinde olduğu müddetçe bölgesel tarife anlamında bir tarifenin yapılması mümkün değil'' dedi. 
     Keklik, TEDAŞ Genel Müdürlüğü'nde düzenlediği basın toplantısında, Kurum'un 10 aylık faaliyetleri ve elektrikte 2003 yılı içinde yapılan indirimler konusunda değerlendirmede bulundu. 
     Bu yıl elektrik fiyatlarında 4 kalemde ucuzluk yapıldığını anlatan Keklik, 1 Ocak tarihinden itibaren güç bedelinin kaldırıldığını, 1 Mart tarihinden geçerli olmak üzere TRT payının yüzde 3.5'dan yüzde 2'ye çekerek abonelere yüzde 1.5 oranında indirim yapıldığını, konutlarda 150 kWh'lık tüketimi aşan kısımlarda olan yüzde 50 zammın kaldırıldığını ve 1 Kasım'dan itibaren de sanayi, endüksiyon, ark ocakları ve arıtma tesislerinde kullanılan elektriğin fiyatının yüzde 5 oranında indirildiğini hatırlattı. 
     Ülke genelinde kayıp-kaçak mücadelesinin de tüm hızıyla devam ettiğini vurgulayan Keklik, son 10 ayda Türkiye genelinde 4 milyon 671 bin abonenin tarandığını ve yaklaşık 250 bin aboneye kaçak işlemi yapıldığını bildirdi. 
     Keklik, kaçak işlemi yapılan abonelere toplam 205 trilyon lira ceza tahakkuk edildiğini, bu miktarın da 60 trilyon lirasının tahsil edildiğini söyledi. 
     
     KAÇAKLA MÜCADELE İÇİN 500 PERSONEL 

     Bu yılın 9. ayı itibariyle geçen yılın aynı dönemine göre kaçak kullanımda 3 puanlık bir azalma görüldüğünü de belirten Keklik, söz konusu dönemde geçen yıl yüzde 25 olan oranın bu yıl yüzde 22'lere düştüğünü vurguladı. 
     Her bir puanın 120 trilyon lira civarında olduğuna dikkat çeken Keklik, mücadelenin devam edeceğini vurguladı. 
     Kaçakla mücadeleyi daha etkin hale getirmek amacıyla TEDAŞ'a 500 yeni personelin alındığını bildiren Keklik, bu personellerden 400 tanesinin elektrik teknisyeni, 50 tanesinin elektrik mühendisi, 50 tanesinin de ekonomist olduğunu kaydetti. 
     Söz konusu personellere halen kaçakla mücadele konusunda eğitim verildiğini anlatan Keklik, yeni personelin 20 Kasım itibariyle Türkiye genelinde çalışmalara başlayacaklarını vurguladı. 
     
     BÖLGESEL TARİFE 

     TEDAŞ Genel Müdürü Keklik, gazetecilerin ''Bölgesel tarife yeniden gündeme gelecek mi '' şeklindeki soruları üzerine, bütün elektrik dağıtımı TEDAŞ'ın elinde olduğu müddetçe, bölgesel tarife anlamında bir uygulamanın mümkün olamayacağını söyledi. 
     Konuyu Dünya Bankası ve Enerji Piyasası Düzenleme Kurulu EPDK yetkilileriyle de müzakere ettiklerini belirten Keklik, söz konusu düzenlemenin yapılabilmesi ancak bağlı ortaklıkların özerk bir statüye kavuşturulması veya özelleştirme ile mümkün olabileceğini kaydetti. 
     Keklik, ''Bu tarifeler bölgesel tarife tarzında değilde, eğer bu bölgeler özerk hale gelirse veya özelleşme durumuna geçerse, o zaman herkes kendi bölgesinin şartlarına göre tarifelerini belirlerler'' diye konuştu. 
     Bir gazetecinin, ''Yani kayıp-kaçak oranları bölgesel tarifede dikkate alınmayacak mı '' şeklindeki sorusu üzerine Keklik, her bölgenin gelir ve giderlerinin farklı olduğunu ve kayıp-kaçağında bir gider olduğunu, tarifelerin tüm bunlar dikkate alınacak ortaya çıkacağını vurguladı. 
     
     İNDİRİMLER DEVAM EDECEK Mİ 

     Gazetecilerin yüzde 5'lik indirimin ve diğer indirimlerin gelecek sene de devam edip edemeyeceğini sormaları üzerine Keklik, sanayi tesislerine yapılan yüzde 5'lik elektrik indirimine bakanlık düzeyinde Hazine ile görüşülerek gidildiğini söyledi. 
     Söz konusu indirimlerin 2003 yılı sonuna kadar devam edeceğini belirten Keklik, ''Ama 2004 içerisinde durumunu ve nasıl bir tablo konulacağını bilmiyoruz'' diye konuştu. 
     
</TEXT>
</DOC>
