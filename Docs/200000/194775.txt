<DOC>
<DOCNO> 194775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun38.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Porno kralı Larry Flynt "Er Jessica'nın üstsüz fotoları bende" 
</HEADLINE>
<TEXT>

     ABD'de, Irak savaşının kahramanı ilan edilen eski savaş esiri Jessica Lynch'in üstsüz fotoğraflarının porno kralı Larry Flynt'in elinde olduğu ortaya çıktı. 
     Erkek dergisi Hustler'ın da sahibi Larry Flynt, yayınladığı açıklamada, ortalıkta dolaşan fotoğrafları satın aldığını, ancak amacının bunları yayınlamak olmadığını bildirdi. 
     ''Irak savaşını Amerikan halkına satabilmek için bir kahraman yaratmak isteyen medya ve hükümetin Jessica Lynch'i kullandığını'' belirten Flynt, Bush hükümeti ve medyanın halkı bir ''Jean d'Arc masalıyla uyutmaya çalıştıklarını'' öne sürdü. 
     ABD Başkanı George Bush ve Cumhuriyetçilere karşı olan porno kralı Flynt, Başkan Bush'u ''Irak savaşını haklı çıkarmak için'' Lynch'i kullanmakla suçladı. 
     Larry Flynt'in eski savaş esiri Lynch'in üstsüz fotoğraflarına ne kadar para ödediği açıklanmadı. 
     Lynch'in askeri birliğinden 2 asker, geçen ay kadın askerin üstsüz fotoğraflarını 200 bin dolar karşılığında Globe isimli tabldoid gazeteye satmaya kalkışmışlar, ancak gazete bunu fotoğrafların gerçekliği konusunda şüpheleri bulunduğu gerekçesiyle reddetmişti. 
     Jessica Lynch'in savaş anılarını ve Irak'ta esir düşüşünü kaleme aldığı ''I'm a soldier too'' isimli kitap bugün ABD'de piyasaya çıktı. Üstsüz fotoğraf tartışmalarının kitabın satışını olumsuz etkileyebileceği belirtiliyor. 
     
</TEXT>
</DOC>
