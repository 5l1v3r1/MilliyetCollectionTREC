<DOC>
<DOCNO> 180566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur15.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Yerel yönetimler yasası seçimlerden önce çıkacak 
</HEADLINE>
<TEXT>

     AK Parti Genel Başkan Yardımcısı Halil Ürün, Yerel Yönetimler Yasa Tasarısı'nın en geç Kasım ayında TBMM'ye sevk edileceğini söyledi. 
     Ürün, Karatay Belediyesi Gülbahçe Tesisleri'nde ''Yerel Yönetimler Yasa Tasarısı'' ile ilgili muhtarlarla düzenlediği toplantıda, gelişen dünyanın, mümkün olduğu kadar merkeziyetçi yönetim anlayışını bıraktığını, bunun yerine yetkileri yerel yönetimlere devrettiğini kaydetti. 
     Bunu başarabilen ülkelerin Türkiye'yi geride bıraktığını ve milli gelirlerini 30 bin dolarlara çıkardığını belirten Ürün, yerel yönetimlere yetki ve kaynakların aktarımı ile ilgili yasanın yıllardır TBMM'ye getirilemediğini, bu nedenle de ülkede işlerin çok yavaş yürüdüğünü anlattı. 
     Ürün, merkeziyetçi yapıya sahip devletlerin her işe müdahale ettiğini bunun da bürokratik engellerin uzamasına, verimli ve kaliteli hizmetin üretilememesine yol açtığını ifade ederek, şöyle konuştu 
     ''Yerel yönetimlere yetkiler devredilmediği için her gün onbinlerce muhtar, belediye başkanı, sivil toplum örgütü temsilcisi ve özel işini yaptırmak isteyen kişiler Ankara'ya akın etmektedir. Gerilim ve stres içinde iş takibi yapan bu insanların sağlığı bozuluyor. Devlet, iç ve dış güvenliği sağlama, büyük çaplı karayolu, havayolu ve demiryolu projeleri hazırlama, eğitimle ilgili müfredatı belirleme gibi işlerle uğraşmalı, yereli ilgilendiren tüm yetki ve kaynaklar artık yerel yönetimlere devredilmelidir.'' Yerel Yönetimler Yasa Tasarısı'nın bitme aşamasına geldiğini vurgulayan Ürün, yasadaki çalışmaların Acil Eylem Planı'ndaki takvime uygun ilerlediğini bildirdi. 
     Ürün, Yerel Yönetimler Yasa Tasarısı'nın en geç Kasım ayında TBMM'ye sevk edileceğini kaydederek, ''Yasa, yılbaşından önce Cumhurbaşkanı'nın önüne gidecektir. Aksaklık yaşansa da bu yasayı, 18 Nisan yerel seçimlerine kadar mutlaka çıkarmayı hedefliyoruz'' dedi. 
     
</TEXT>
</DOC>
