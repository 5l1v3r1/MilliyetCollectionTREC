<DOC>
<DOCNO> 152627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur10.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Manyas Kuş Cenneti cıvıl cıvıl... 
</HEADLINE>
<TEXT>

     Çok sayıda göçmen kuş türünün yaşam ve üreme alanı olan Balıkesir'in Bandırma İlçesi yakınlarındaki Manyas Kuş Cenneti'nde kış sezonunun yağışlı geçmesi, önceki yıllarda kuraklık nedeniyle azalan kuş popülasyonu artırdı. 
     Kuş cennetinde, son yıllarda alışık olunmayan canlılık yaşanmaya başlandı. Önceki yıllarda yeterli yağış olmaması sonucu göl havzasındaki su miktarının azalması, kuş türü ve sayısına da yansımıştı. Bu yıl ise kışın oldukça yağışlı geçmesi, halen süren Nisan yağmurlarıyla göldeki su seviyesinin artması, kuş türleri için olumlu ortam oluşturdu. 
     Kuş popülasyonu artan Manyas Kuş Cenneti'nde 266 değişik türdeki binlerce kuşu birarada görmek mümkün. Kuş türünün ve sayısının artması, doğa bilimciler ile doğal hayat meraklılarını da Kuş Cenneti'ne çekiyor. 
     
     EVSAHİBİ TEPELİ PELİKAN 
     Manyas Kuş Cenneti'nde göçmen kuşlara tepeli pelikanlar evsahipliği yapıyor. Bir başka bölgeye göç etmeksizin asli tür olarak kuş cennetinde barınan tepeli pelikanların en çok göze çarpan konukları arasında, gri balıkçıl, büyük ve küçük karabatak, alaca balıkçıl, küçük beyaz balıkçıl, çeltikçi, kaşıkçı türleri ile çeşitli ördek ve ötücü kuşlar yer alıyor. 
     
     KUŞ CENNETİ İNTERNETE TAŞINACAK 
     Bu arada, Avrupa Doğal Hayatı Koruma Konseyi'nin önerisi doğrultusunda kurulan kapalı devre izleme sistemi kullanılarak kuş cennetinin internet aracılığıyla izlenebilmesi planlanıyor. 
     Ziyaretçilere izin verilmeyen yakınlıkta kurulan kameralarla elde edilen görüntülerin, internet ortamına taşınması için projenin hazır olduğunu belirten yetkililer, bunun için 30 bin dolar tutarında ilave yatırım gerektiğini söylediler. 
     Projenin finansmanı için destek beklendiğini ifade eden yetkililer, dünyanın her yerindeki doğal hayat meraklılarının Manyas Kuş Cenneti'ni internetten gözleme imkanı bulabileceğini bildirdiler. 
     Manyas Kuş Cenneti'nde Kuş Araştırmaları Derneği, ODTÜ Biyoloji Bölümü ve Milli Parklar Av ve Yaban Hayatı Genel Müdürlüğü'nce 24 Mart'ta başlatılan ilkbahar göç dönemi kuş halkalama çalışmaları da sürüyor. 
     Binlerce kuşun bacaklarına ''Türkiye'' yazılı halkanın takıldığı çalışmanın Mayıs sonunda tamamlanması hedefleniyor. 
     





</TEXT>
</DOC>
