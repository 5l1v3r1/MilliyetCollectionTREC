<DOC>
<DOCNO> 183057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/spo00.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiye kırmızı alarm 
</HEADLINE>
<TEXT>

   Galatasaray-Fenerbahçe maçı öncesinde emniyetin tüm birimleri 'hazır ol'a geçti. Güvenlik ve stadın ışık düzenindeki sorunlar nedeniyle pazar günkü derbinin saati 16.00 olarak değiştirildi 
      
   Valilikte toplandılar 
   
   SÜPER Lig'de sezonun ilk derbisi olan Galatasaray - Fenerbahçe karşılaşması için alınacak tedbirler dün yapılan İl Güvenlik Kurulu Toplantısı'nda masaya yatırıldı. Vali Muammer Güler başkanlığındaki kurula Emniyet Müdürü Celalettin Cerrah, iki kulüp yöneticileri Özkan Olcay, Orhan Yüzen, Murat Özaydınlı ve Rahmi Eyüpoğlu katıldı. Karşılıklı fikir alışverişinden sonra pazar günkü derbinin saati 16.00 olarak değiştirildi. 
   
   'Çocuklar tampon değil' 
   GÜLER,bu kararı stadın teknik ve fiziki şartlarını düşünerek aldıklarını açıklarken, 5 bin polisin görev yapacağını da dile getirdi. İki takımın taraftarları arasına çocukları oturtma fikrini ortaya atan Emniyet Müdürü Celalettin Cerrah ise, "Onları asla tampon olarak düşünmedik" dedi. Cerrah, "Çocuklar polisin arasında oturup, iki taraftarın yan yana olabileceğini herkese gösterecekler. Ben de tribünde onlarla birlikte oturacağım" diye konuştu. 
   
   Ulaştırma polisten    Fenerliler'i taşıyacaklar 
   İL Güvenlik Kurulu Toplantısı'nda en çok Fenerbahçeli taraftarların stada nasıl geleceği tartışıldı. İstanbul Emniyet Müdürü Celalettin Cerrah, konuk taraftarları Kadıköy ve Zeytinburnu'ndaki merkez noktalardan alıp, polis otobüsleriyle maça götüreceklerini bildirdi. Toplu taşıma araçlarına bileti olmayan taraftarların kesinlikle bindirilmemesi de kararlaştırıldı. 
   
   Tel örgüler hazırlandı 
   FENERBAHÇELİ taraftarların oturacağı açık tribünün tel örgülerle kapatıldığı açıklandı. Karşılaşmayı izleyecek olan 4 bin Sarı - Lacivertli taraftarın özel tuvaletleri kullanacağı da vurgulandı. Bu arada stada hiçbir yanıcı maddenin alınmaması da gündeme geldi. Sahaya pet şişe atılmaması için suların hafif plastik bardaklarla satılacağı öğrenildi. 
   
   Hava sahası kapalı    İSTANBUL Valisi Muammer Güler, Fenerbahçeli yöneticilerin Olimpiyat Stadı'na helikopterle değil, karayoluyla geleceğini açıkladı. Güler, Sarı - Lacivertliler'den bu konuda herhangi bir talebin gelmediğini ve misafirler için gereken her türlü tedbirin alınacağını belirtti. 
   
   Trafik canavarına ceza    OLİMPİYAT Stadı'nda derbi günü trafik ekiplerinin kurallara uymayan sürücülere anında ceza keseceği açıklandı. Alınan karar doğrultusunda trafik akışını engelleyecek hatalarda bulunan araç sahiplerine 64 milyon 700 bin 700 lira para cezası ve 10 ceza puanı uygulanacağı bildirildi. Yanlış park yapanların araçlarının çekileceği ve 32 milyon 100 bin lira ceza kesileceği de vurgulandı. 
   
   Maç rotası    İstanbul Valiliği pazar günü kullanılacak yollarla ilgili olarak yazılı bir açıklama yaptı ve güzergahları şöyle belirledi 
   
   GİDİŞ 
   İkitelli Organize Sanayi Sitesi istikametine gidilerek, Masko dönel kavşağından stat istikametine gidiş, Masko Sitesi yoluna doğru kuzey yan yol takip edilerek sağlanabilecek. 
   Mahmutbey turnike sahası içinde turnikeler geçilmeden sağdan kuzey yan yola girilerek Masko ışıklar düz olarak geçilerek, 
   a Stat kavşağından sağa dönülecek ve stat bağlantı yolu takip edilecek. 
   b Atatürk Stadı tabelasından 200 metre düz devam edilerek sağa dönen bin 100 metrelik İSKİ yolundan stat park yerine ulaşım sağlanacak. 
   Altınşehir - Bahçeşehir istikametinden gelişler ise Altınşehir köprüsünden sağa mecburi yön verilerek düzenlenecek, ancak yalnızca stada intikal edecek olan araçlara İSKİ yolunu kullanmak üzere gidiş imkanı tanınacak. 
   Stadın 10 bin araçlık otopark sahası dolduğunda Masko ışıklar, Altınşehir köprü, Betonsa kavşağı ve Mahmutbey turnike sahasından stat istikametine gidişler kapatılıp, ulaşım yalnızca toplu taşıma araçlarıyla sağlanacak. 
   
   DÖNÜŞ 
   İSKİ yolunu kullanarak araçlar Altınşehir istikametine yönlendirilip, güney yan yol üzerinde tek yön akım sağlanacak. Bu yol üzerinden Halkalı istikametine, İkitelli yan yola ve turnikelere çıkış sağlanacak. 
   Stat bağlantı yolundan 3 şerit tek yön olarak çıkış verilip Altınşehir istikametine veya sola güney yan yoldan tek yönlü olarak Masko ışıklardan İkitelli Organize Sanayi sitesine ve Betonsa kavşağına çıkış yapılacak. 
   
   
</TEXT>
</DOC>
