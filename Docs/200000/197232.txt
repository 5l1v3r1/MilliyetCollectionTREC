<DOC>
<DOCNO> 197232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun03.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, müslüman göçmenleri sınır dışı ediyor 
</HEADLINE>
<TEXT>

     İstanbul'da önceki gün meydana gelen terör saldırılarının ardından İtalya güvenlik önlemlerini artırma kararı aldı. 
     İtalya Emniyet Genel Müdürlüğü bünyesindeki Genel Soruşturma ve Özel Operasyon Merkez Bürosu UCİGOS , vilayet ve emniyet müdürlüklerine gönderdiği iki sayfalık talimatla, olası terör eylemlerine karşı güvenlik önlemlerinin yoğunlaştırılmasını istedi. 
     Talimatta, resmi kurumlar ve diplomatik temsilciliklerin yanı sıra sosyokültürel, ekonomik veya dini kuruluşlar da ''hassas hedefler'' olarak tanımlandı. 
     İstanbul'da terör saldırısına hedef olan İngiliz bankası HSBC'nin Roma ve Milano'daki şubeleri etrafındaki güvenlik önlemleri yoğunlaştırıldı. Talimatta, McDonald's restoranları ''riskli hedefler'' arasında sayıldı. 
     Öte yandan İçişleri Bakanı Yardımcısı Antonio D'Ali bazı Müslüman göçmenlerin, ''teröre destek verdikleri gerekçesiyle'' önümüzdeki günlerde sınır dışı edebileceklerini söyledi. 
     D'Ali, ''Kuzey İtalya'da çeşitli hücreler saptandı. Ama teröre destek vermekte olan bu kişileri, kontrol etmeyi de dinlemeyi de başarıyoruz'' dedi. 
     İtalya, ülke güvenliği açısından tehdit oluşturdukları gerekçesiyle, Fas, Cezayir ve Senegal uyruklu 8 göçmeni, geçtiğimiz günlerde sınır dışı etmişti. 
     
</TEXT>
</DOC>
