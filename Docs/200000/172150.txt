<DOC>
<DOCNO> 172150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo03.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalar ve oğullar... Kuşaktan kuşağa düdük çalıyorlar.. 
</HEADLINE>
<TEXT>

     Birinci Süper Lig'de 2003-2004 sezonunda görev yapacak hakemlerden dördünün babaları da dönemlerinin ünlü hakemleriydi. 
     FIFA kokartlı hakemlerden Metin Tokat ile birlikte Yılnur Önen, Cüneyt Çakır ve en son olarak bu sezon Birinci Süper Lig hakemi olan Cem Deda da baba mesleğini sürdüren isimler oldu. 
     Bir dönemin ünlü hakemlerinden ve daha sonra da hakem öğreticiliği yapan Talat Tokat'ın oğlu Ankara Bölgesi hakemlerinden Metin Tokat da hakem camiasının önemli isimlerinden oldu. 1960 doğumlu üniversite mezunu olan Metin Tokat, Tapu Kadastro Genel Müdürlüğü'nde yönetici olarak görev yapıyor. 
     Yine Ankara Bölgesi hakemlerinden Doktor Yılnur Önen'in babası Yılmaz Önen de döneminin ünlü hakemlerinden. Yılmaz Önen, hakem öğreticiliği yanında bir dönem milletvekilliği de yapmıştı. 
     İstanbul Bölgesi hakemlerinden Cüneyt Çakır da hakem oğlu. Halen Merkez Hakem Komitesi'nde görev yapan Serdar Çakır'ın oğlu ve 1976 doğumlu Cüneyt Çakır da üniversite mezunu ve mühendis. 
     Babalar ve oğulları kervanına katılan son isim ise Cem Deda oldu. Antalya Bölgesi hakemi Cem Deda, 1980 doğumlu ve üniversite öğrencisi. Birinci Süper Lig'in en genç hakemi olan Deda'nın babası da döneminin ünlü isimlerinden Sadık Deda. Baba Deda, halen Futbol Federasyonu Antalya Bölge Müdürlüğü görevini yürütüyor. 
     
</TEXT>
</DOC>
