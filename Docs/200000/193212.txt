<DOC>
<DOCNO> 193212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun03.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililerine AIDS bulaştıran erkeğe 8 yıl hapis 
</HEADLINE>
<TEXT>

     İngiltere'de iki sevgilisine AIDS virüsü bulaştıran 38 yaşındaki HIV virüsü taşıyıcısı Muhammed Dica, yargılandığı mahkeme tarafından 8 yıl hapse mahkum edildi. 
     HIV virüsü taşıdığını bile bile iki ayrı kadınla ve hiçbir korunma önlemi almaksızın cinsel ilişkiye giren Dica'nın bu iki genç kadının ''ölüm fermanını imzaladığını'' belirten yargıç, İngiltere tarihinde açılan bu türdeki ilk davada hapis cezası kararı verdi. 
     Dica ile ilişkiye giren kadınların her ikisinin de 30'lu yaşlarında oldukları, birinin dul, diğerinin ise iki çocuk annesi bir kadın olduğunu belirten yargıç, her iki kadının da önümüzdeki 10 yıl içinde ölebileceklerine dikkati çekerken, Dica'nın sadece bu kadınların hayatlarını değil, onların ailelerinin yaşamlarını da mahvettiğini kaydetti. 
     Yargıcın, ''bu davranışının kabul edilemez ve affedilemez'' olduğuna dair yorumlarını tepkisiz bir yüz ifadesiyle dinleyen sanık ise İngiltere'de adli tarihe bir ilk olarak giren davada 8 yıl ceza almasını da, aynı tepkisizlikle dinledi. 
     Bu arada, tıp otoriteleri, 8 yıl hapse mahkum edilen 38 yaşındaki Dica'nın, mahkumiyetinin bitişini görecek kadar bile yaşamayabileceğine dikkat çekti. 
     
</TEXT>
</DOC>
