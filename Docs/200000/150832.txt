<DOC>
<DOCNO> 150832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur10.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışları dört nala... Krizle birlikte hasılat artıyor.. 
</HEADLINE>
<TEXT>

     Ekonomik kriz, şans oyunlarını olumsuz etkilerken, at yarışlarına uğramadı. At yarışlarından elde edilen hasılat, bu yılın ilk 3 ayında geçen yılın aynı dönemine göre yüzde 15.6 arttı. 
     Türkiye Jokey Kulübü'nden TJK alınan bilgiye göre, 1 Ocak-6 Nisan tarihleri arasında oynanan bahislerde, geçen yılın aynı dönemine göre hasılat yüzde 15.6 artarak 306 trilyon 565 milyar 585 milyon liraya yükseldi. Bu hasılatın 160 trilyon lirası yarışseverlere ikramiye olarak dağıtıldı. 
     Oynanan bahisten ayrıca 46 trilyon 764 milyar 241 milyon lira KDV'ye, 5 trilyon 980 milyar 134 milyon lira Savunma Sanayi Destekleme Fonu'na, 2 trilyon 598 milyar 13 milyon lira Olimpiyat Fonu'na, 8 trilyon 902 milyar 890 milyon lira Yüksek Öğretim Kredi Yurtlar Kurumu'na, 8 trilyon 79 milyar 368 milyon lira Türk Tanıtma Fonu'na, 60'şar milyar lira Kızılay ve Cumhurbaşkanlığı'na, 42 trilyon 2 milyar lira da Müessese Hissesi'ne ödendi. Diğerleriyle birlikte toplam yasal kesinti miktarı ise 145 trilyon 611 milyar 504 milyon lira oldu. 
     Geçen yılın ilk 3 ayında at sahiplerinin bahislerden kazancı brüt 21 trilyon lira iken, bu yıl aynı dönem içinde 28 trilyon 821 milyar 568 milyon liraya yükseldi. 
     TJK yetkilileri, kulübün Türkiye genelinde bin 679 bayisinin bulunduğunu belirterek, satışlar üzerine konan ilave vergilere rağmen hasılatta yüzde 15.6'lık bir artışın söz konusu olduğunu bildirdiler. 
     
     AT YARIŞI TUTKUSU 
     Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli de, ekonomik kriz dönemlerinde şans oyunlarına ilginin artmasının doğal olduğunu ve bu tür dönemlerde insanların bir an önce paraya kavuşmak için şans oyunlarına yöneldiğini vurgulayarak, şunları kaydetti 
     ''Ekonomik krizlerde şans oyunlarının artışı veya azalışı beklenen bir durumdur. At yarışı dışındaki bahislerin azalması, biraz da verilen ikramiye miktarlarıyla ilgilidir. İkramiye miktarı arttıkça bahis oynama oranı da artar. At yarışlarında durum biraz daha farklı. Çünkü bazı insanlar at yarışlarını tutku haline getirmiştir. Bu alışkanlıklarından kolay kolay vazgeçemezler.'' Bu arada, Milli Piyango İdaresi verilerine göre, geçen yılın aynı döneminde Milli Piyango başta olmak üzere diğer şans oyunlarına talepte düşüklük olduğu belirtilmişti. 
     





</TEXT>
</DOC>
