<DOC>
<DOCNO> 181490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko13.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Et ve Balık Kurumu'nu bünyemize katmayı düşünüyoruz 
</HEADLINE>
<TEXT>

     Tarım ve Köyişleri Bakanı Sami Güçlü, Et ve Balık Kurumu'nu, aktif bir birim olarak bakanlık bünyesine katmayı düşündüklerini söyledi. 
     Bakan Güçlü, Avrupa Birliği ülkelerinde tarımsal faaliyetleri düzenleyen ve destekleyen kurumlar bulunduğunu, Türkiye'de ise tahıl üretimini destekleyen ve düzenleyen kurum olarak TMO'nun olduğunu söyledi. 
     Hayvancılık ve süt ile ilgili konularda kurumsal bir yapının olmadığına işaret eden Güçlü, geçmişte bu fonksiyonu görmek üzere kurulmuş kurumların özelleştirilmesi, daha sonra piyasadan çekilmesi ya da rollerini yapamamaları sonucu sektörün belirsizlikle karşı karşıya kaldığını kaydetti. 
     Güçlü, çok sınırlı sayıda ama mali bünyesi kuvvetli modern tesislere sahip, gerektiğinde müdahale ederek piyasayı düzenleyen, gerektiğinde de aşırı yükselen fiyatları yine politika tedbirleri ile belli bir noktaya çekebilen bir rolü yerine getirebilecek şekilde Et ve Balık Kurumu'nu bakanlık bünyesine aktif bir birim olarak katmayı düşündüklerini bildirdi. 
     Bunun bir ek istihdam kapasitesi yaratarak, mevcut bütün tesislerin de bu rolü üstlenmesi şeklinde olmayacağını belirten Güçlü, şunları kaydetti 
     ''Bu amaçla oluşturulacak kurum, daha küçük ölçekli olmalı ama fonksiyonunu yerine getirebilmeli. Buna örnek olarak TMO'yu veriyorum. TMO bu sene yaklaşık 30 milyon tonluk tahıl piyasasında rolünü çok güzel yerine getirdi ve biz sadece 500 bin ton tahıl aldık. Halbuki üreticilerimizin, çiftçilerimizin çok memnun olduğunu sektörle ilgili olan herkes biliyor. Biz alım garantisi verdiğimiz halde gelmediler. Çünkü piyasada daha yüksek fiyatla sattılar, yani düzenleme rolümüzü yerine getirdik.'' 
     
     ÖZELLEŞTİRME İDARESİ'NDE SORUN YOK 
     Et ve Balık Kurumu ile ilgili düşüncelerini ilgili taraflara ulaştırdıklarını ve bir kamuoyu oluşturmaya çalıştıklarını ifade eden Bakan Güçlü, ''Genel kabul görürse, biz bu maksatla bu kurumumuza belli ölçek ve rol için bir hayatiyet kazandırılmasının doğru olacağını düşünüyoruz'' diye konuştu. 
     Güçlü, Özelleştirme İdaresi'nin konuya bakış açısı ile ilgili olarak da ''Onda sorun yok. Özelleştirme İdaresi bu konuya daha esnek bakıyor, ama belki sektör ile ilgili diğer kesimler daha farklı arzu ediyorlar. Ama düzenleme rolünün, piyasadaki dalgalanmaları kontrol edecek bir rolün daha küçük bir ölçekle yerine getirilebileceğini düşünüyorum. Bu istihdam açısından da kamuya yük olma açısından da çok hafif bir yükle gerçekleştirilebilir'' dedi. 
     
     TL'DEN 6 SIFIR ATILMASI 
     Bakan Güçlü, Maliye Bakanı Kemal Unakıtan'ın TL'den 6 sıfırın atılacağı yönündeki açıklamasıyla ilgili olarak da ''Eğer enflasyon hızı bu şekilde giderse, yani yüzde 10'ların altına düşürdüğümüz zaman, artık sıfırların atılmasında uygun periyot yakalanmış demektir'' dedi. 
     Enflasyon hızı yüksekken 0 atmanın çok fazla anlamı olmadığına, çünkü enflasyonun tekrar yükseleceğine işaret eden Güçlü, Türkiye'nin enflasyonda iyi bir gelişme gösterdiğini, uygun zaman dilimine gelindiğinde sıfır atmanın çok kolaylıkla halledilebileceğini söyledi. 
     
</TEXT>
</DOC>
