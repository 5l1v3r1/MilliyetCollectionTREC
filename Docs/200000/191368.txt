<DOC>
<DOCNO> 191368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun14.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok Irkçı suçları araştıran polis "ırkçı" çıktı .. 
</HEADLINE>
<TEXT>

     İngiltere'de ırkçılıkla ilgili suçları araştırmakla görevli bir dedektifin kendisi ırkçı çıktı. 
     The Sunday Telegraph gazetesi, dedektifin Essex'deki evinin baştan aşağıya Nazizim çağrıştıran eşyayla dolu olduğunu yazdı. Dedektifin evinin salonunda duran ve üzerinde Nazi üniforması bulunan bir cansız mankenin fotoğrafına yer veren gazete, ''Dedektif Linda Dainels'in eşi Keith Beumont da İngiltere Milliyetçi Partisi'nin BNP etkin bir üyesi ve bu kişi soykırım iddialarının abartılı olduğunu açıkça dile getiren bir aşırı sağcı olarak tanınıyor'' ifadelerine yer verdi. 
     Linda Daniels'in Notting Hill gibi etnik azınlıkların yoğun biçimde yaşadıkları bir bölgede görev yaptığını kaydeden gazete, ''Yakın zamana kadar Daniels'in evinin giriş kapısında bulunan camekanın içinde de bir Hitler büstü duruyordu. Aynı şekilde oturma odasında da Hitler'in bir büstü vardı. Çiftin Hitler'in köpeğiyle aynı cins olan köpeğine de, onun anısına aynı isim olan Blondi verildi'' gibi iddialara yer verdi. 
     Gazete, Linda Daniels'in eşinin ''Nazi Gazileri'' derneğinin etkin bir üyesi olduğunu ve soykırımın yapıldığına dair bir delil bulunmadığını savunduğunu belirtti. 
     Bu arada, polisin dün gece Linda Daniels hakkında soruşturma başlattığı açıklandı. 
     Scotland Yard sözcüsü, Daniels'in yıllık izinde olduğunu, dönüşünde konuyla ilgili savunmasının isteneceğini, mesleki uygulamalarının da incelemeye tabi tutulabileceğini ifade etti. 
     
</TEXT>
</DOC>
