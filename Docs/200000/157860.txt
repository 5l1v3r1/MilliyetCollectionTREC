<DOC>
<DOCNO> 157860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo20.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe prestij için oynayacak... 
</HEADLINE>
<TEXT>

     Birinci Süper Futbol Ligi'nde küme düşmesi kesinleşen Göztepe'de, kulüp başkanı İskender Tuğsuz, oyuncularından ''takımın prestiji'' için oynamalarını isteyeceğini söyledi. 
     Göztepe, UEFA Kupası'na katılma hakkını elde etmek için mücadele eden Malatyaspor ile yapacağı deplasman maçına, kadro dışı bırakılan Cumhur ve Zafer Biryol, kart cezalısı Mehmet Önür'den yoksun sahaya çıkacak. İlyas Tüfekçi'nin ayrılmasının ardından takımı, sahaya yardımcı antrenörler Mesut Akkuş ve Hüseyin Yenikaya çıkaracak. 
     Kulüp başkanı İskender Tuğsuz, karşılaşmada sonucun kendileri için hiçbir önem taşımadığını söyledi. 
     Karşılaşmayı ''prestij maçı'' olarak değerlendirdiklerini kaydeden Tuğsuz, ''Futbolcularımızdan, Göztepe'nin ve kendi prestijlerini kurtarmaları için oynamalarını isteyeceğim'' diye konuştu. 
     
     TRANSFER HAZIRLIKLARI 
     Gelecek yıl ''Birinci Süper Futbol Ligi iddiası taşıyan bir takım'' oluşturacaklarını belirten İskender Tuğsuz, konuşmasını şöyle tamamladı 
     ''Kalmasını istediğimiz oyuncularla görüşeceğiz. Hedefimiz, yeniden Birinci Süper Futbol Ligi'ne yükselmek. Gitmek isteyenlerle de ayrılacağız. Koray, kaleci Bora, Sinan, Ersin, Ercan, Mehmet, Alp gibi sözleşmesi devam eden ve kalmasını istediğimiz oyuncular, kalıyor. B.Göksel ile de yeniden masaya oturacağız. Gelecek yılın kadrosunu oluşturmada herhangi bir endişemiz yok.'' 
     
</TEXT>
</DOC>
