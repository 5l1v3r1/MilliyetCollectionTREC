<DOC>
<DOCNO> 158424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun11.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta işşiz sanatçılar ''resmi metro şarkıcısı'' oldu 
</HEADLINE>
<TEXT>

     ABD'deki 11 Eylül olayları yüzünden işlerini kaybeden 100 dolayında sanatçı, New York Toplu Taşım İdaresi'ne MTA başvurarak aldıkları belgelerle ''resmi metro şarkıcısı'' oldular. 
     Yetkililer, söz konusu ''resmi şarkıcıların'' metro trenleri ve istasyonlarda halkı eğlendirmek için müzik yapabileceklerini ve ''şapkayla para toplayabileceklerini'' belirttiler. 
     Polis de, ellerinde ''New York'un altında müzik'' yazılı resmi belgeleri bulunan bu şarkıcıları rahatsız etmeyecek. 
     Bu sanatçılardan biri olan ve 11 Eylül'den önce bir ticaret şirketinde çalışan Scott Samuels, ''rock opera türünde müzik yaptığını ve örneğin Queens'in Bohemian Rapsodi adlı eserini çok güzel çaldığını'' ifade etti. Jim Pegg adlı sanatçı da ksilofon ve bongo çaldığını ve ''Jingle Bells'' adlı noel şarkısını söylediğini kaydetti. 18 ay önce işini kaybettikten sonra serbest gazetecilik yapma imkanı da bulamayan Jonathan Gregg ise New York'un en işlek yerlerinden olan Grand Central tren istasyonunda pedallı gitarıyla müzik yaparak hayatını kazanmaya çalışıyor. 
     Metro müzisyenlerinin günde ortalama 20-25 dolar kazandıkları konuya yakın kaynaklar tarafından ifade ediliyor. 
     Ellerinde resmi belgeleri olmayan ve yolcuları rahatsız eden müzisyenler ise polis tarafından metronun dışına çıkarılıyor. 
     Metro şarkıcılığının zorluklarından söz eden Natalia Paruz adlı kadın müzisyen, ''Bu işi yapmak için insanda yürek olması lazım. Zaman zaman sarhoş ya da akli dengesi yerinde olmayan kişilerle muhatap olmak zorundasınız. Ayrıca telaş içinde koşuşturan yolcuların durup sizi dinlemesini sağlayacak kadar da iyi çalmanız gerekiyor'' diye konuştu. 
     
</TEXT>
</DOC>
