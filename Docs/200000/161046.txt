<DOC>
<DOCNO> 161046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo24.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari efsanesi Metrocity'de... 
</HEADLINE>
<TEXT>

     Geçmişten günümüze Formula 1 Ferrari otomobillerinin tanıtıldığı sergi, İstanbul Metrocity Alışveriş Merkezi'nde açıldı. 
     Levent'teki alışveriş merkezini adeta yarış pistine çeviren sergide yer alan toplam 10 araç içinde, Formula 1'in ünlü pilotu Michael Schumacher'in Ferrari'ye geçtiğinde ilk kullandığı 1995 yapımı Ferrari 412 T2 model yarış arabası da yer alıyor. 
     15 Haziran'a dek Metrocity Alışveriş Merkezi'nde Formula 1 ve otomobilseverlerin gösterimine sunulacak yarış arabaları, 18-29 Haziran tarihleri arasında Ankara Migros Alışveriş Merkezi'nde, 2-13 Temmuz tarihleri arasında da Antalya Migros Alışveriş Merkezi'nde sergilenecek. 
     Serginin açılışına, Otomobil ve Motor Sporları Federasyonu Başkanı Mümtaz Tahincioğlu'nun yanısıra Şişli Belediye Başkanı Mustafa Sarıgül, Vakko Yönetim Kurulu Başkanı Cem Hakko ve Michael Schumacher'in Türkiye'deki temsilcisi Max Licensing şirketinin genel müdürü Dianne Magarino katıldı. Manken Çağla Şıkel ise açılışta yarış pilotu giysisiyle araçlarda basın mensuplarına poz verdi. 
     Açılış töreni öncesi düzenlenen basın toplantısında, Kurtköy'de yapılması düşünülen pistin temelinin 9 Temmuz'da atılacağının müjdesini veren federasyon başkanı Tahincioğlu, bu tip organizasyonların, Formula 1'in 2005 yılında Türkiye'de gerçekleştirilecek ayağına hazırlık olduğunu vurgulayarak, ''2005 yılına kadar bu tip faaliyetlerin içerisinde olacağız dedi'' Michael Schumacher'in Türkiye temsilcisi Dianne Magarino daha önce İstanbul'a gelen ünlü pilotun, Türkiye'nin dinamik bir pazar olduğunu keşfettiğini belirterek, ''Schumacher'in koleksiyonunu Türkiye'de de pazarlamak istiyoruz. Koleksiyon Avrupa'da büyük ilgi gördü. Araç aksesuarları paspas gibi birçok ürünün yer aldığı koleksiyonda bundan sonra giyim tarzı üzerine faaliyetler de yer alacak'' diye konuştu. 
     Otomobilseverlerin simülatör aracında test sürüşü yapma bulabileceği sergide, minyatür araçların yarıştırıldığı mini bir pist de yer alıyor. 
     
</TEXT>
</DOC>
