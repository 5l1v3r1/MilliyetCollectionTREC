<DOC>
<DOCNO> 188806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko25.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcuların döviz satması engellenecek 
</HEADLINE>
<TEXT>

     Hazine Müsteşarlığı Erzurum Kambiyo Müdürü Salih Taşkın, yapılan yasal düzenlemelerle, bölgede özellikle kuyumcuların döviz satışının önüne geçileceğini söyledi. 
     Taşkın, müdürlüklerine bağlı 13 ilde bulunan döviz bürolarının 4961 sayılı kanundaki düzenleme sayesinde rahat bir çalışma imkanı bulacaklarını belirterek, eskiden ruhsatsız döviz satışının, mahkeme masrafları dahil cezasının 200 milyonu geçmediğini, yeni düzenlemelerle bu cezaların 2 milyarla 25 milyar arasında değiştiğini bildirdi. 
     Bölgelerinde 50'nin üzerinde döviz bürosu bulunduğuna dikkat çeken Taşkın, şunları kaydetti 
     ''Yapılan yasal düzenlemelerle bölgemizde özellikle kuyumcuların döviz satışı yapmalarının önüne geçilecek. Son bir yıl içerisinde 40 işyerine ruhsatsız döviz satışı yaptıkları için yasal işlem başlatılmıştı. Ancak cezasının çok düşük olması nedeniyle caydırıcılığı olmuyordu. Böylece haksızlığın da önüne geçilecek.'' Taşkın ayrıca, bu yeni düzenlemeden bölge ekonomisinin de olumlu etkileneceğini ifade ederek, döviz bürosu işletmecilerinin yeni bürolar açmalarının da sağlanacağını belirtti. 
     
</TEXT>
</DOC>
