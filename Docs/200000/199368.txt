<DOC>
<DOCNO> 199368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/dunya/dun01.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin sorununa gayri resmi çözüm 
</HEADLINE>
<TEXT>

   İsrail'deki barış yanlısı muhalefet ve Filistinliler arasında 2.5 yıldır süren görüşmeler sonucu ortaya çıkan alternatif barış planı açıklandı 
      DIŞ HABERLER SERVİSİ 

   
   Filistin Kurtuluş Örgütü'nün üst düzey yöneticilerinden Yaser Abıd Rabbo ve İsrail İşçi Partili eski Adalet Bakanı Yossi Beilin'in liderliğindeki heyetlerin, 2.5 yıl boyunca gizlice süren gayri resmi görüşmeler sonucu hazırladıkları "alternatif barış planı", önceki akşam Cenevre'de İsviçre hükümeti tarafından düzenlenen törenle açıklandı. Planın amacının, Ortadoğu'da barışın mümkün olduğunu göstermek olduğunu belirten Beilin, "Dünyaya, bu sorunun çözümsüz olmadığını göstermek istiyoruz. Ortadoğu barışından vazgeçmeyin mesajı veriyoruz" dedi. 
   Aralarında eski ABD Başkanı Nobel Barış Ödüllü Jimmy Carter ve eski Sovyet lideri Mihail Gorbaçov'un da bulunduğu yüzlerce davetlinin katılımıyla yapılan törende, İngiltere Başbakanı Tony Blair ve eski ABD Başkanı Bill Clinton'ın destek mesajları okundu. ABD Dışişleri Bakanı Colin Powell'ın, girişimin mimarlarıyla bu hafta görüşmek istediğinin bildirilmesi üzerine İsrail Devlet Başkan Yardımcısı Ehud Olmert, ABD'nin tavrını eleştirdi. BM Genel Sekreteri Kofi Annan'ın desteklediği, İsrail hükümetinin reddettiği, Filistin lideri Yaser Arafat'ın üstü örtülü biçimde destek verdiği gayri resmi "Cenevre Anlaşması'nın" ana hatları şöyle 
   
   Yahudi yerleşimciler İsrail'e 
   Filistinliler, İsrail tarafından 1967'de işgal edilen toprakların yüzde 97.5'ini geri alacak. 
   Filistin egemenliğindeki topraklarda ikamet eden Yahudi yerleşimciler İsrail'e yerleştirilecek. 
   Filistin, Arap - İsrail savaşlarında mülteci durumuna düşenlerin dönüş hakkından vazgeçecek, İsrail topraklarına, sadece İsrail izin verirse az sayıda mülteci dönecek. 
   İsrail ve Filistin, Kudüs'ün kendi egemenlikleri altındaki bölgede başkentlerini kurabilecek. Filistinliler "eski şehir" bölgesini alacak, buradaki Yahudi mahallesi ve Ağlama Duvarı, Filistinlilerin egemenliğinin dışında kalacak. 
   
   
   
   
   
</TEXT>
</DOC>
