<DOC>
<DOCNO> 181665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun21.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Avam Kamarası, Savunma Bakanı Hoon'u suçladı.. 
</HEADLINE>
<TEXT>

     İngiliz Avam Kamarası İstihbarat ve Güvenlik Komisyonu, hükümetin Irak dosyasının içeriğini ''abartmadığını'' bildirdi. 
     Komisyon, Başbakan Tony Blair'in geçen günlerde görevinden istifa eden danışmanı Alastair Campbell'in de, iddia edildiği gibi dosyanın içeriğinin abartılması yönünde bir çabada bulunmadığını belirtti. 
     Komisyonun bu yöndeki raporuyla Campbell da aklanmış oldu. Ancak komisyon, hükümetin Eylül ayında açıkladığı raporda yer alan ve Irak'ın kimyasal ve biyolojik kitle imha silahlarının 45 dakika içinde devreye girebileceği iddiasını eleştirirken, bu iddianın raporda yer almasının faydalı ve gerekli olmadığını savundu. 
     Komisyon, hükümetin Irak raporunda, Irak'ın silah kapasitesiyle ilgili bölümde dengeli görüşlerin yer almadığına da dikkat çekti. 
     
     HOON'A SUÇLAMA 
     Komisyon üyelerinin bu sabah düzenlediği basın toplantısında açıklanan raporda, İngiltere Savunma Bakanı Geoff Hoon ise kamuoyunu yanıltıcı tutum içinde olmakla suçlandı. 
     Hoon'un, bakanlığı bünyesinde çalışan bürokratların ve uzmanların endişe ve kaygılarını dikkate almaktan uzak bir tutum içinde olduğunu belirten komisyon üyeleri, Hoon'un bu kaygıları kamuoyuna açıklamaktan kaçınmasını da rahatsızlık verici bulduğunu ifade etti. 
     Raporu hazırlayan İngiliz parlamenterler, raporun Irak'ta yapılan savaşın haklı olup olmadığını değil, bu savaştan önceki günlerde hükümetin elindeki istihbarat verilerini doğru kullanıp kullanmadığını sorgulamaya yönelik olduğunu da vurguladılar. 
     Komisyon raporunun, bilim adamı David Kelly'nin ölümüyle ilgili olarak konuya paralel bir soruşturma yürütmekte olan Lord Hutton'a da iletildiği açıklandı. 
     Siyasi çevreler, raporun içeriğinin zaten ''topun ağzında'' olan Hoon'un durumunu zorlaştırdığını ve bakanın istifasının beklendiğini belirtirken, bir diğer kesim, Hoon'un, Blair ısrar etmedikçe Noel'e kadar görevinde kalmak isteyeceğini savunuyor. 
     
</TEXT>
</DOC>
