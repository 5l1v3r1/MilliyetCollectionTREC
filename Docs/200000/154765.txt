<DOC>
<DOCNO> 154765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/yazar/sazak.html </URL>
<DATE> 2003/05/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tek aday projesi 
</HEADLINE>
<TEXT>

     YTP lideri İsmail Cem'in seslendirdiği önerinin CHP, DSP ve SHP çevrelerinde olumlu yankı uyandırdığı gözleniyor. 
     Tartışılan proje şöyle özetlenebilir 
     "Sosyal demokrat - demokrat sol beraberliğe katılan partiler her seçim bölgesinde, aralarından uygun gördükleri tek bir belediye başkan adayı ve tek bir il genel meclisi aday listesi sunacaklar. Bu liste partililerden oluşacağı gibi bağımsızların katılımıyla da oluşacak." 
     Cem'in önerisi ilk değil, 3 Kasım ertesi solda işbirliği konusunda 'sessiz diplomasi' gündemde. 
     DİSK Genel Başkanı Süleyman Çelebi ile KESK, TESK gibi 'Emek Platformu'nu oluşturan kitle örgütü temsilcileri 'solda ittifak' konusunda çalışmalar yapıyor. 
     SHP Genel Başkanı Murat Karayalçın Meclis'te Irak'la ilgili ikinci tezkerenin görüşüldüğü 1 Mart'ta DSP liderini ziyaret etti. Türkiye'nin dış politika sorunları ele alınırken Karayalçın, sol partilerin sivil toplum örgütlerinin inisiyatifinde 'yerel seçimlerde işbirliği' yapma düşüncesini Ecevit'e açtı. Bülent Bey'in bu öneriye 'hayır' demediği bildiriliyor. 
     Ancak daha sonra YTP adına İsmail Cem'in CHP ve DSP'ye yaptığı ittifak çağrısına Demokratik Sol Parti'den sert bir yanıt geldi. Parti sözcüleri Cem'in 3 Kasım öncesi 'DSP'yi bölen' tutumunu anımsattılar. İlginçtir. Bu açıklamadan birkaç gün sonra da Hüsamettin Özkan, YTP'den istifasını açıkladı. 
     3 Kasım anıları bu kadar canlıyken, Cem'in çağrısı DSP ve CHP'de beklenen etkiyi uyandırabilir mi 
     Dün Murat Karayalçın'la konuştuk. Ecevit'le ve 'Emek Platformu'yla yaptığı görüşmeler ışığında şu uyarıda bulundu 
     '2004 Nisan seçimlerinde, laik demokrasinin geleceği konusunda son viraja gireceğiz. Bu virajı alamazsak Türkiye tarihinin en büyük bunalımıyla karşı karşıya kalabilir.' 
     Karayalçın, Samsun örneğini verdi. Bu ilde 3 Kasım'da CHP 41 bin, öteki sol partilerin tümü 7 bin oy almış. AKP ise 96 bin oyla tümünü ikiye katlamış. Ancak 81 bin oy kullanılmamış, ya da iptal edilmiş. Türkiye genelinde 3 Kasım'da 10 milyon oy boşa çıktı. 
     Yerel seçimlerde 10 milyonluk kitleyi de düşünerek siyaset üretmek gerekiyor. 
     DSP'li Uluç Gürkan da, Ahmet Piriştina İzmir , Yılmaz Büyükerşen Eskişehir , İris Şentürk Antakya , Bekir Kumbul Antalya Celal Doğan Gaziantep gibi başarılı belediye başkanlarının desteklenmesi halinde, tek aday projesinin CHP'nin öncülüğünde 'ete kemiğe büründürüleceği'ne inanıyor. Bu birlikteliğe bağımsız, hatta ANAP ve DYP'den de isimlerin eklenebileceğini savunuyor. 
     Gürkan'a göre bu fırsat da kullanılamazsa, 'Gelecek Cumhurbaşkanlığı seçiminde Çankaya'da bir AKP'li profiline kimse ağıt yakmasın ' 
     2004'teki yerel seçim dayanışması tarihsel önemdedir. 
     
     

</TEXT>
</DOC>
