<DOC>
<DOCNO> 155563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun19.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Halkın Mücahitleri'ne ültimatom.. 
</HEADLINE>
<TEXT>

     Irak'taki Amerikan ordusu İran rejim muhalifi Halkın Mücahitleri Örgütü'ne silahlarını bırakması için ültimatom verdi. 
     Bağdat'taki Amerikan 5. Kolordusundan subaylar, Halkın Mücahitleri'nin başkent Bağdat'ın kuzeydoğusundaki kamplarının kuşatıldığını söylediler. 
     Kimliğinin açıklanmasını istemeyen subaylar, örgüte silahlarını bırakmaması durumunda saldırıya maruz kalacaklarının da bildirildiğini belirttiler. 
     Amerikan birlikleri, 1984'den bu yana Saddam rejimiyle işbirliği içinde Irak topraklarında bazı askeri kampları elinde tutan Halkın Mücahitleri ile Saddam rejiminin yıkılmasından sonra ateşkes imzalamışlar, bu arada dün Amerikan birliklerinin Halkın Mücahitleri'nin Irak'ta elinde bulundurduğu mevzilerin kontrolünü ele geçirdiği bildirilmişti. 
     Halkın Mücahitleri ile varılan ateşkes anlaşması sonucu Amerikan birliklerinin mevzilerin kontrolünü aldığını belirten Amerikalı Korgeneral John Miller, Halkın Mücahitleri'nin kendileriyle işbirliği yaptığını söylemiş, ''Gerçekten çok iyi işbirliği yapıyorlar, onlarla her türlü ilişkimiz son derece olumlu'' demişti. 
     İran yönetimi ise ABD'yi kendisinin de ''terörist'' ilan ettiği örgüte karşı yumuşak davranmakla suçluyor. 
     
</TEXT>
</DOC>
