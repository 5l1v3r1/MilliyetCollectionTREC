<DOC>
<DOCNO> 193401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/spo01.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen mucizesi 
</HEADLINE>
<TEXT>

   Beşiktaş'ın yıldızı, sakatlığına rağmen forma giydi, ikinci yarıda oyundan çıkmak istemedi, galibiyeti getiren asistiyle yine büyüledi 
      
   Formasını istedi 
   İKİ haftadır kasıklarındaki ağrılar nedeniyle forma giyemeyen Sergen Yalçın, dün gece büyük fedakarlık yaptı. Yıldız futbolcu maç sabahı Teknik Direktör Lucescu ile görüşerek, "Ne olursa olsun oynamak istiyorum" dedi. Bu gelişme üzerine Rumen hoca, Sergen'i ilk onbirde görevlendirdi. Devre arasında da Luce'nin yanına giden Sergen, "Beni oyundan çıkarma" diye konuştu. Son dakikaya kadar savaşan yıldız futbolcu, takımına 3 puan yolunu açtı. 
   
   'Tedavi kaçınılmaz' 
   SERGEN ağrılarının artık dayanılmaz bir hal aldığını açıkladı. Yıldız futbolcu, "Bu maçta oynayarak iyi mi yaptım, kötü mü yaptım bilmiyorum. Bir gerçek var ki, tedavim artık kaçınılmaz oldu. Bir - iki gün içinde yurt dışında gidebilirim. Yaklaşık bir aydır sakatlığın üstüne giderek oynuyorum. İlerlediğini hissediyorum" dedi. Başarılı futbolcu, gol pozisyonunu ise şöyle yorumladı "Benim açım kapalıydı. O yüzden kaleye vurmak yerine Ronaldo'ya verdim." 
   
   'Harika oyuncu'    SPARTA Prag Teknik Direktörü Kotrba, maça damgasını vuran Sergen Yalçın'ı övdü. Kotrba, "Normalin üstünde pas hatası yaptık. Savunmamızı orta alanda kurup, rakibin kalemize yaklaşmasını önlemek istedik. Bir hata pahalıya maloldu. Sergen gerçekten harika oyuncu" dedi. 
   
   Yasaklı bölge    Serdar Bilgili'nin, İnönü Stadı için radikal kararlar hazırladığı öğrenildi. Artık yöneticilerin bile soyunma odası ve koridorlara giremeyeceği iddia edildi 
   ATIF KEÇECİ 

   Kuş uçmayacak 
   BEŞİKTAŞ Başkanı Serdar Bilgili, Galatasaray derbisinde yaşanan olayların ardından dilediği özürü, sözde bırakmamak için kolları sıvadı. Bilgili'nin, tarihi açıklamasının ardından İnönü Stadı'nda radikal değişiklikler yapma hazırlığı içinde olduğu öğrenildi. Beşiktaş Yönetimi'nin, bugün düzenleyeceği Olağanüstü İcra Kurulu Toplantısı'nda konuyu gündeme getireceği açıklandı. 
   
   Akredite şartı 
   ÖNCELİKLE soyunma odası güvenliğinde bazı değişikliklerin yapılacağı iddia edildi. Bundan sonra hiçbir kulüp yöneticisinin soyunma odasına giremeyeceği vurgulandı. Ayrıca İnönü Stadı'na gelecek olan rakiplerden maç öncesinde teknik heyet, futbolcu ve yöneticilerinin isim listesinin isteneceği belirtildi. Bugünkü toplantıya stadın güvenlik görevlilerinin de katılacağı öğrenildi. 
   
   Adres bulundu    SERHAT ÜNAL 

   Polis takipte 
   BEŞİKTAŞ - Galatasaray derbisinde yaşanan çirkin görüntülerin mimarları tek tek yakalanıyor. İstanbul Emniyet Müdürlüğü'nün yaptığı çalışmalar sonucunda Sedat Özdemir, Onur Özkan, İrfan Gürsoy, Mert Kazım Gökkaya, Emre Berber, Işık Dumrul, Yemen Gençoğlu, Alper Çapraz, Erol Yücel, Ahmet Sayın, Ayhan Berberoğlu ve Ömer Haliloğlu isimli zanlılar hakkında tahkikat başlatıldığı belirtildi. 
   
   Malzeme girişi 
   "ASYA Kartalları" olarak adlandırılan grubun lideri olduğu öne sürülen ve iki arkadaşıyla gözaltına alınan Sedat Özdemir'in Beşiktaş İlçe Emniyet Müdürlüğü'nde ifadesi alındı. Özdemir'in açıklamasında, maçın oynanacağı günün sabahında İnönü Stadı'na geldiklerini ve pankart ve bayraklara sarılı olan meşaleleleri sporcu kapısından içeri soktuklarını itiraf ettiği öğrenildi. 
   
   Chelsea baskını 0-4    BEŞİKTAŞ'IN grubundaki diğer maçta Lazio sahasında lider Chelsea'ye 4-0 mağlup oldu. Konuk ekip 15. dakikada Crespo'nun golüyle öne geçti. Chelsea 70'de Gudjohnsen, 75'te Duff ve 80'de Lampard'ın golleriyle farka gitti. İkinci yarıda üstüste iki sarı kart görüp oyun dışı kalan Mihajloviç, 26 Kasım'da Kartal'a karşı oynayamayacak. 
   
   
</TEXT>
</DOC>
