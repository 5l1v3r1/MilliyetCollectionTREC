<DOC>
<DOCNO> 183104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun06.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beton blokta gizlenmiş 12 yıllık bebek cesedi... 
</HEADLINE>
<TEXT>

     İngiltere'nin kuzeybatısındaki boş bir garajda, beton blok içine gizlenmiş 10-12 yıllık bebek cesedi bulunduğu bildirildi. 
     Polis yetkilileri, Workingnton kentine bağlı Barepot köyünde bulunan ve 4-6 aylık kız çocuğuna ait olduğu tahmin edilen cesedin, 1 yıl önce bulunduğunu, ancak olayın, bebeğin ailesini bulabilmek amacıyla gizli tutulduğunu belirttiler. 
     1990-1992 yılları arasında gömülmüş olduğu tahmin edilen bebeğin doğal yollardan mı öldüğünün, yoksa birisi tarafından mı öldürüldüğünün henüz açıklık kazanmadığı kaydedildi. 
     Cumbria Polis teşkilatında görevli Dedektif Baş Müfettiş Andy Carter, soruşturmayı yürütmekle görevli ekibin Lara adlı bebeğin öldürülmüş olması ihtimalini gözardı etmediğini ifade etti. Eylül 2002'de söz konusu garajı temizleyen kişi tarafından bulunan cesedin ortaya çıkarılmaması için çok özel çaba harcanmış olduğunun görüldüğüne dikkati çeken Carter, bebeğin dişetinde, kendisine çok büyük acı verdiği tahmin edilen büyük bir apse bulunduğunun belirlendiğini de sözlerine ekledi. 
     
</TEXT>
</DOC>
