<DOC>
<DOCNO> 170030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo08.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan stad resti Gerekirse oynamayız.. 
</HEADLINE>
<TEXT>

     Olimpiyat Stadı Galatasaray'ın başını ağırtıyor. Stadın yollarının tamamlanmaması nedeniyle 6. haftada oynanacak Galatasaray- Fenerbahçe derbisine sadece 30 bin seyirci alınma ihtimali üzerine yönetim rest çekti "Gerekirse Olimpiyat Stadı'nda oynamayız " Galatasaray Spor Kulübü Yönetim Kurulu Üyesi Orhan Yüzen, Galatasaray'ın resmi internet sitesinde şu açıklamayı yaptı 
     "Atatürk Olimpiyat Stadı’nda taraftar kontenjanın düşürülmesi fikri, mantıksız ve imkansızdır. 
     Kulübümüzün imzaladığı protokolde stadın yollarının yapılması şartı da bulunmaktadır. Taraftarımızın yolunu kesemezler. 
     Protokole uyulmadığı takdirde, gerekirse maçlarımızı Atatürk Olimpiyat Stadı’nda oynamayız. 
     Biz, Eylül ayındaki Fenerbahçe maçından çok daha önce oynanacak olan 9 Ağustos’taki Diyarbakırspor maçına bile 60.000 seyirci beklemekteyiz" Orhan Yüzen, Fenerbahçeli seyircilerin 30 milyon lira olan açık tribün kombine biletlerini satın alarak derbide tribünlerde büyük bir kalabalık oluşturacakları yolundaki haberlere de şu yanıtı verdi 
     "Olimpiyat Stadı’nda misafir seyirci kontenjanı 4.000 kişidir. 
     Biz Galatasaray Spor Kulübü olarak kurallara uyarız. Hatırlatmak isterim ki geçen sene 8 Mart’ta oynanan Galatasaray-Fenerbahçe maçında misafir seyirciye yer ayrılmayacaktı. O günlerde de bazı basın organlarımızda Fenerbahçeli taraftarların 1500-2000 adet bilet aldıkları yazılmıştı. 
     Yönetim Kurulumuz ve ultrAslan ÜNİ’lerin organizasyonuyla o maça hiç misafir seyirci alınmadı. Eylül ayında oynanacak olan Fenerbahçe maçının da kurallara uygun bir şekilde gerçekleşmesi için elimizden geleni yapacağız." 
     
</TEXT>
</DOC>
