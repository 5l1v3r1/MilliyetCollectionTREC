<DOC>
<DOCNO> 161580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/guncel/gun03.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren operasyonla hayata nasıl dönsünler 
</HEADLINE>
<TEXT>

Bayrampaşa Cezaevi'nde 2000 yılının Aralık ayında 14 saat süren operasyonda ölen tutuklulardan üçünün vurulduktan sonra üzerlerinde "işlem" yapılmış 
     GÜRKAN AKGÜNEŞ İstanbul 

     Hayata Dönüş Operasyonu çerçevesinde Bayrampaşa Cezaevi'nde ölen tutuklu ve hükümlülerden üçü hakkında hazırlanan ek otopsi raporunda dehşete düşürecek ifadelere yer verildi. Üç kişinin vurulduktan sonra kurşun yaralarının kesici aletlerle kesilerek genişletildiği bildirildi. Bunun başta atış mesafesi olmak üzere birçok değerlendirmeyi olumsuz etkilediğine dikkat çekildi. 
     Eyüp 3. Asliye Ceza Mahkemesi'nde görülen "Hayata Dönüş Operasyonu" dava dosyasına giren ek rapor, bugüne kadar gizli kalmış bir gerçeği ortaya çıkardı. 
     19 Aralık'ta başlayıp 14 saat süren operasyonda ölen 12 tutuklu ve hükümlü arasındaki Cengiz Çalıkoparan, Murat Ördekçi ve Mustafa Yılmaz hakkında Adli Tıp Kurumu Başkanlığı'nca 18 Eylül 2001'de düzenlenen ek otopsi raporlarında Morg İhtisas Daire Başkanı Prof. Dr. Sermet Koç, Adli Tıp uzmanları Dr. Tansev Boran, Dr. Gökhan Batuk, Dr. Bülent Şam ve Dr. Yüksel Yazıcı'nın imzaları yer aldı. Raporlardaki dehşet veren ifadelere göre, ölen üç kişide kenarları kesilerek genişletilmiş ateşli silah yarası bulunduğu, bunun ölümden önce veya sonraki kısa zaman dilimi içinde yapıldığı kaydedildi. Ölenlerin otopsi raporları, cesetlerine ait fotoğraflar ve video kamera çekimleri sonucu hazırlanan rapor, operasyon sonrası ölümlerin, mahk mların silahlı direnişinden kaynaklandığı veya bazılarının arkadaşlarınca vurulduğu iddialarını çürütecek delil olarak gösteriliyor. 
     
     İki dava, bir soruşturma 
     Bayrampaşa Cezaevi'ndeki Hayata Dönüş Operasyonu'yla ilgili iki ayrı dava ve bir de süren soruşturma bulunuyor. İlk dava, silahlı ayaklanmayla suçlanan 31'i kadın 167 tutuklu ve hükümlü hakkında isyan çıkarmak suçlamasıyla 3. Asliye Ceza Mahkemesi'nde açıldı. Sanıklar, bir bölümü süren ölüm oruçları nedeniyle sağlık durumlarının elverişsiz olması yüzünden mahkemeye gelemiyor. 
     Diğeri ise tutukluların kullandıkları silahların cezaevine sokulmasında ihmalleri bulunduğu ve tutuklulara kötü muamele yaptıkları iddiasıyla bin 615 jandarma ve infaz memuru hakkında açılan dava. Bu dava da Eyüp 3. Asliye Ceza Mahkemesi'nde görülüyor. 
     Ayrıca, Eyüp Savcılığı'nın operasyon talimatını veren ve bizzat katılan görevliler hakkındaki suç duyuruları üzerine başlattığı soruşturma da üç yıldır sürüyor. 
     
Diri diri yarayı kesmişler      Avukatların 20 Eylül 2002'deki talepleri ve 3. Asliye Ceza Mahkemesi'nin 31 Ocak tarihli kararıyla dava dosyasına giren üç kişi hakkındaki ek raporlar şöyle 

</TEXT>
</DOC>
