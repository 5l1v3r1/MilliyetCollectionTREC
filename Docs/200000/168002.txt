<DOC>
<DOCNO> 168002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun24.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye ABD'nin itirazına rağmen temsilcilik açmayı kararlaştırdı" 
</HEADLINE>
<TEXT>

     Bağdat'ta yayımlanan El İttihad gazetesi, Türkiye'nin, ''ABD'nin itirazına rağmen'' Musul, Kerkük ve Erbil'de diplomatik temsilcilik açmayı kararlaştırdığını yazdı. 
     Celal Talabani liderliğindeki Irak Kürdistan Yurtseverler Birliği'nin IKYB yayın organı El İttihad gazetesinde çıkan yazıda, Türkiye ile Iraklı Kürtler arasında yakınlaşma bulunduğu belirtilerek, Ankara'nın temsilcilik açma kararının, Irak'taki Kürt gruplarının talebi üzerine alındığı kaydedildi. 
     ABD'nin bu karardan rahatsızlık duyduğu öne sürülen yazıda, ''ABD'nin bu karara itirazının, Amerikan askerlerinin Akdeniz'de savaş gemilerinde uzun süre bekletilmesinden duyulan rahatsızlıktan kaynaklandığı'' ifade edildi. 
     2 BİN 500 AMERİKAN ASKERİ FİRAR ETTİ 
     Irak'ın başkenti Bağdat'ta yayımlanan haftalık Ez Zevra gazetesi, Irak'ta bulunan Amerikan askerlerinden 2 bin 500'ünün ''ölümden korkarak firar ettiğini'' öne sürdü. 
     Osmanlı İmparatorluğu zamanından beri hem Arapça, hem Türkçe yayımlanan Ez Zevra gazetesi, Irak'ın orta kesimlerinde ve başka bölgelerinde baş gösteren silahlı saldırılardan korkarak kaçan Amerikan askerlerinin Arap elbiseleri giydiğini yazdı. 
     Habere göre görgü tanıkları, her askerin Irak'tan kaçmak için aracılara 500 dolar ödediğini anlattı. 
     SATILIK BOMBALAR 
     Irak'ta çeşitli silahlar, kurulan pazarlarda ve koalisyon güçlerinin gözleri önünde satılmaya başladı. 
     Bağdat'ta yayımlanan haftalık ''Tarik Eşşaab'' gazetesi, açıkça satılan silahların Amerikan ve İngiliz askerlerine karşı kullanıldığını yazdı. 
     Haberde, Basra'nın Ferhud adlı yağma mal ve bitpazarında el bombalarının tanesi 750 dinara 50 cent satıldığı belirtildi. 
     Satıcıların, ''Düşmanı 750 dinara öldür'' diye bağırdığı Ferhud pazarı, karakoldan sadece birkaç metre uzakta. 
     KOALİSYON GÜÇLERİNE KARŞI SİLAH KULLANANLARI İHBAR EDENLERE ÖDÜL 
     Irak'ta geçici koalisyon hükümeti, yayımladığı bildiride, Irak polislerine ve koalisyon güçlerine karşı silah kullananları ihbar edenlere ödül verileceğini duyurdu. 
     Essabah gazetesinin haberine göre, Irak İçişleri Bakanlığı, bu kişileri ihbar edenlere 2 bin 500 dolar ödül verileceğini açıkladı. 
     Haberde, ihbarda bulunanların kimliklerinin gizli tutulacağı belirtildi. 
     
</TEXT>
</DOC>
