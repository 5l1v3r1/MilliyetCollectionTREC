<DOC>
<DOCNO> 183832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/spo03.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Size bu yakışırdı 
</HEADLINE>
<TEXT>

   Galatasaray taraftarı, Fenerbahçeliler'i çiçeklerle karşıladı, "Hepimiz Türk'üz, düşman değiliz" mesajı verdi. Olay çıkmasını bekleyen İngilizler ise hayal kırıklığına uğradı 
      
   Düşman çatlattılar 
   TARİHİNDE ilk kez bir derbi maçına sahne olan Atatürk Olimpiyat Stadı'nda bulunan iki takımın tribün liderleri düşman çatlattı. Karşılaşmadan önce biraraya gelen Galatasaray ve Fenerbahçe'nin amigoları dostluk mesajı vererek, "Hepimiz Türk'üz, düşman değiliz" sloganıyla ortamı yumuşattı. Cim - Bomlular, misafirlerini çiçeklerle karşılarken, iki takımın liderleri maç sırasında da küfürlü tezahürat olmaması için emniyet güçlerine yardımcı oldu. 
   
   Köpeklerle gözdağı 
   İSTANBUL'DA bulunan 4 bin çevik kuvvet personelinin tümü karşılaşmada görevlendirilirken, çevre ilçelerden bin 300 güvenlik mensubunun da takviye edildiği açıklandı. Stat içindeki köpekli özel güvenlik birimleri de, maç öncesinde gövde gösterisi yaptı. K9 köpekleri, temsili olarak sahaya girmeye çalışan bir taraftarı etkisiz hale getirdi ve tribünlere gözdağı verildi. Ayrıca stat üzerinde bir polis helikopteri de gözlem uçuşu yaptı. 
   
   Ada boşuna bekledi 
   YOĞUN emniyet önlemleri ve taraftarların sağduyusuyla dev derbide herhangi bir olay yaşanmazken, bu karşılaşmada olay çıkmasını bekleyen İngilizler ise hayal kırıklığına uğradı. 11 Ekim'de oynanacak Türkiye - İngiltere maçı öncesinde gerilimi tırmandırıp, UEFA üzerinde baskı kurmak isteyen Ada basını ise amaçlarına ulaşamadan staddan ayrıldı. Öte yandan iki kulüp taraftarı arasındaki tampon bölgede bir grup öğrencinin bulunması da dikkat çekti. 
   
   Altaylı olay çıkardı    Sarı - Kırmızılı kulübün eski yöneticisi, Fenerbahçeli yöneticilere küfür etti, viski bardağı fırlattı 
   GALATASARAY - Fenerbahçe tribünleri dostluk örnekleri verirken, çirkinlik localarda yaşandı. Galatasaraylı eski yönetici Fatih Altaylı ikinci yarıda bulunduğu locada meşale yakarken, elindeki içkisiyle bağırarak, Fenerbahçeli yöneticilere küfür etmeye başladı. Altaylı'ya ilk tepki, Fenerbahçe yönetiminin yedek üyesi Rahmi Eyüboğlu'ndan geldi. 
   ALTAYLI'NIN küfürlerine karşılık Eyüboğlu, "Fatih bey ayıp ediyorsunuz. Biz misafiriz" dedi. Fatih Altaylı ise küfürlerini sürdürerek elindeki viski bardağını üzerine fırlattı. Ancak dolu viski bardağı İstanbul Valisi Muammer Güler'e isabet etti. Bunun üzerine valinin korumaları, Altaylı'nın yanına giderek başka taşkınlık yapmasına engel oldular. 
   FENERBAHÇE Asbaşkanı Mahmut Uslu, Altaylı'nın alkollü olduğunu ve kendilerine ağza alınmayacak sözler söylediğini belirtti. Uslu, protokol tribününde, anaları ve aileleriyle ilgili ağır kelimelerin Fatih Altaylı tarafından kullanıldığını öne sürerek, "Kendisiyle görüştüm, yanlış yaptığını söyledim. Böyle şeylere herkesin dikkat etmesi lazım" yorumunu yaptı. 
   
   Bravo Başkan    FENERBAHÇE Başkanı Aziz Yıldırım, 90 dakikanın bitiminde açık tribünde oturan Sarı - Lacivertli taraftarların yanına giderek, desteklerinden dolayı teşekkür etti. Başkan Yıldırım, "Sizden isteğim, geldiğiniz gibi sakin ve sorunsuz bir şekilde evlerinize gitmeniz. Otobüslere para vermeyeceksiniz. Gerek emniyet, gerekse yönetim olarak biz tedbirleri aldık. Centilmenliğiniz örnek oldu" diye konuştu. 
   
   Dürüst tavır    GALATASARAY İkinci Başkanı Ali Dürüst, centilmence tavırlarıyla alkış topladı. Dürüst, Aziz Yıldırım'a küfür eden taraftarlara müdahale etti. Maçtan sonra hakem camiasına tepki gösteren Ali Dürüst, "Bülent Yavuz ya istifa etmeli, ya da Galatasaray'dan özür dilemeli. Bu işler şeref tribününde oturarak olmaz. Geçen yıl 50 metreden golümüzü silenler, keşke aynı hassasiyeti gösterseydi" dedi. 
   
   
</TEXT>
</DOC>
