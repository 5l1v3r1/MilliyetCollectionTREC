<DOC>
<DOCNO> 170067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur18.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete liderine yapılan operasyonda ilginç yöntem 
</HEADLINE>
<TEXT>

     Adana'da, suç işlemek amacıyla silahlı çete kurmak, adam öldürmek, yaralamak ve gasp iddiasıyla aranan çetenin lideri, gizlice fotoğrafı çekilip cezaevindeki adamlarına doğrulattıktan sonra düzenlenen operasyonla yakalandı. 
     Emniyet Müdürlüğü yetkililerinden alınan bilgiye göre, Adana'da adam öldürmek, adam yaralamak, gasp suçlarını gerçekleştiren ve ''Aybeyler'' olarak adlandırılan çetesinin lideri olduğu iddiasıyla aranan Mehmet Selim A. 27 , Kaçakçılık ve Organize Suçlar Şube Müdürlüğü ekiplerince takibe alındı. 
     Ekipler, Mehmet Selim A'nın takip sırada gizlice çektikleri fotoğrafı, cezaevinde yatan diğer çete üyelerine göstererek doğrulatıldıktan sonra operasyon düzenlediler. Huzurevleri Mahallesi 14. Sokak'ta yapılan operasyonda, Mehmet Selim A, saklandığı evde bir süre polise karşı direndikten sonra teslim oldu. 
     Gözaltına alınan sanığın ifadesi doğrultusunda, çete üyesi olduğu belirlenen Hüseyin Y. 26 ile yardım ve yataklık yaptıkları iddiasıyla Hamza B. 55 , Mahmut T. 56 , İbrahim T. 20 ve Cumali T. 33 yakalanarak gözaltına alındı. 
     Sanıklardan Cumali T'nin Bahçelievler Mahallesi 3. Sokak'taki evinde yapılan aramada, iki tabanca ve üç pompalı tüfek ele geçirildi. 
     Yetkililer, sorgulamalarının tamamlanmasının ardından sanıkların DGM'ye sevk edileceklerini bildirdiler. 
     
</TEXT>
</DOC>
