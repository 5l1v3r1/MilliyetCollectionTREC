<DOC>
<DOCNO> 181312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo15.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Lig daha yeni başladı, kimse peşin hükümlü olmasın 
</HEADLINE>
<TEXT>

     İkinci Futbol Ligi A Kategorisi'nin lideri Vestel Manisaspor'da, teknik direktör Mustafa Denizli, ilk 3 haftadaki galibiyetlerin ardından peşin hükümlü davranılmaması gerektiğini söyledi. 
     Vestel Manisaspor, kendi sahasında Çanakkale Dardanelspor ile yapacağı maçın hazırlıklarını sürdürüyor. Siyah-beyazlıların ilk 3 haftada hiç gol yemeden rakiplerini farklı mağlup ederek liderliğe yükselmesi camiada sevinçle karşılandı. 
     Teknik direktör Mustafa Denizli, ''daha alınacak çok yol olduğunu'' belirterek, ''Uzun bir yoldayız. Lig yeni başladı, kimse peşin hükümlü olmasın'' dedi. 
     Vestel Manisaspor taraftarının takımı özlediğini kaydeden Denizli, ''Yönetim, teknik heyet, futbolcular ve şehir bu heyecanı yaşıyor. Takım olma yolunda önemli mesafeler katediyoruz. Futbol kalitemiz daha da artacak. Rakiplerimizin durumuyla ilgilenmiyoruz'' dedi. 
     Bu arada sakatlıkları geçen Aygün ve Deniz Kolgu takımla birlikte çalışmalara katıldı. Hakan Çimen ise hafif koşu yaptı. 
     Kulüp başkanı Cengiz Ergün, 14 Eylül Pazar günü yapacakları Çanakkale Dardanelspor maçını da kazanarak galibiyet serisini ve liderliği sürdürmek istediklerini söyledi. 
     
</TEXT>
</DOC>
