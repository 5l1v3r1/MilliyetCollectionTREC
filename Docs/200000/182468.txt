<DOC>
<DOCNO> 182468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo11.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Avrupa Kupaları'nda evinde daha başarılı... 
</HEADLINE>
<TEXT>

     Avrupa Şampiyonlar Ligi G Grubu ilk maçında yarın İstanbul'da İtalya'nın Lazio takımıyla karşılaşacak olan Beşiktaş, Avrupa kupalarında evinde daha başarılı oluyor. 
     Avrupa kupalarında 1993-94 sezonunda Hollanda'nın AFC Ajax Amsterdam takımına BJK İnönü Stadı'nda 4-0 yenilen siyah-beyazlılar, o tarihten bu yana yaptığı 24 Avrupa Kupası maçının yalnızca 3'ünü yitirdi. 
     Avrupa Kupa Galipleri Kupası 2. turunda karşılaştığı AFC Ajax'a iki maçta da yenilen Beşiktaş, daha sonra İnönü Stadı'nda Finlandiya'nın HJK Helsinki, Fransa'nın AJ Auxerre, Norveç'in Rosenborg BK Trondheim, Belarus'un Dinamo Minsk, Belçika'nın RWD Molenbeek, Polonya'nın Legia Varşova, İspanya'nın Valencia CF, Slovenya'nın NK Teatanic Maribor Branik, Fransa'nın Paris Saint Germain, İsveç'in IFK Göteborg, Slovakya'nın Spartak Trnava, Norveç'in Valerenga IF, İsrail'in Hapoel Hayfa, Bulgaristan'ın PFC Levski Sofya, Rusya'nın Lokomotif Moskova, İspanya'nın FC Barcelona, İngiltere'nin AFC Leeds United, Bosna Hersek'in FK Sarajevo, İspanya'nın CD Alaves, Ukrayna'nın Dinamo Kiev ve Çek Cumhuriyeti'nin SK Slavia Prag takımları karşısında yenilgi almadı. 
     Siyah-beyazlılar, İstanbul'da yaptığı son 24 maçta yalnızca Almanya'nın FC Bayern Münih, İtalya'nın AC Milan ve son olarak da geçen sezon yine İtalya'nın SS Lazio takımlarına yenildi. 
     
     LAZIO BİTİRDİ, LAZIO İLE BAŞLIYOR 
     Geçen sezon Avrupa kupalarındaki son maçını İstanbul'da Lazio karşısında oynayan ve yitiren Beşiktaş, bu sezona da Lazio maçıyla başlayacak. 
     Siyah-beyazlılar, UEFA Kupası'nda kendilerini çeyrek finalde eleyen Lazio karşısında, bu kez Avrupa Şampiyonlar Ligi'nde puan mücadelesi yapacak. 
     
     İSTANBUL'DA 44 MAÇ YAPTI 
     Siyah-beyazlılar, evinde bugüne dek 44 Avrupa kupası maçına çıktı. 
     ''Kara Kartallar'', yaptıkları 44 maçın 21'ini kazanırken, yalnızca 10 kez yenildi, 13 de beraberlik aldı. Evinde rakip fileleri 63 kez havalandıran Beşiktaş, kalesinde 45 gol gördü. 
     Yaptığı 44 maçtan yalnızca 1986-87 sezonundaki Dinamo Kiev karşılaşmasını kötü hava koşulları nedeniyle İzmir'de oynayan ve 5-0 yenilen siyah-beyazlılar, böylece Türkiye'deki en farklı skorlu yenilgisini almış oldu. 
     
</TEXT>
</DOC>
