<DOC>
<DOCNO> 173308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/yazar/pulur.html </URL>
<DATE> 2003/08/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Abdülhamit siyaseti ve AKP... 
</HEADLINE>
<TEXT>

   
   OSMANLI padişahlarının en kurnazlarından biri olduğu her fırsatta belirtilen Abdülhamit, "Hürriyet Kahramanı " Mithat Paşa'yı sürgüne götüren gemiyi 48 saat İstanbul Limanı'nda bekletir. 
   Gemi niye beklemiştir 
   Arıza mı yapmıştır, yakıtı mı bitmiştir, dibi mi delinmiştir 
   Hayır, hiçbiri değildir. 
   Ya nedir 
   Yıllar sonra Abdülhamit, bir yakınına bunun sebebini anlatır 
   "Millet uğruna kendisini feda ettiğini sanan Mithat Paşa'ya, çok güvendiği milletin ne yapacağını merak ettim ve gemiyi beklettim. Baktım kimsenin umuruna değil, gemiyi hareket ettirdim." 
   
   ABDÜLHAMİT bu, kurnaz, cin gibi... 
   Bakalım millet ne diyecek, diye bekliyor... 
   Eğer, birileri sokağa çıkıp da, Paşamızı istiyoruz, dese, belki işkillenecek ve sürgünden vazgeçecek. 
   Lakin bakıyor ki, kimsenin kılının bile kıpırdadığı yok, Mithat Paşa'yı ölüme yolluyor. 
   
   BUNUN, bugünle ilgisi ne, diye soracaksınız. 
   Biz AKP'nin siyasetinin, temel noktasının bu olduğunu düşünüyoruz... 
   Önce kadrolaşmaya, ufaktan ufağa başladılar, baktılar kimseden ciddi bir tepki yok, devam 
   Vergi barışı adı altında, içinde kendi bakanlarının bile bulunduğu kişileri kurtaran bir tasarı getirdiler, baktılar, öyle ciddi bir tepki yok, kanunu çıkardılar. 
   
   ORMAN arazilerini peşkeş çeken tasarıyı getirdiler, yine bir gürültü kopmadı, çıkardılar, Cumhurbaşkanı'na takıldı, bakalım referandum olursa, ne olacak 
   Devlet eliyle kişi zengin etmenin en iyi yolu olan İhale Yasası'nı delik deşik ettiler, kimsenin gıkı bile çıkmıyor. 
   Amerika'nın sipariş verdiği, "Eve dönüş, topluma kazandırma" kılıfıyla teröre af getirdiler, baktılar kulak asılacak bir muhalefet yok, kanunu çıkardılar. 
   
   AVRUPA'nın desteği, Amerika'nın isteğiyle orduyu kıvama getireceklerini belli ettiler, Temel'in dediği gibi derin bir "sessuzluk" bunu da hallettiler. 
   Şimdi önümüzde YÖK var, üniversiteler ele geçirilecek... 
   Güya tasarıyı bekletiyorlar ki, laf olsun, torba dolsun, diye... Meclis açılır açılmaz, tasarı gelecek ve geçecek... 
   Sırada Irak'a asker gönderme işi var. 
   Hiç merak etmeyin, askerin kafasına çuval geçirip esir almayı afiyetle hazmedenlerden korkacak değiller ya 
   
   AZİZ Nesin yazmıştı... 
   Eğer Mustafa Kemal Paşa, Samsun'a gidemeseydi, Nemrut Mustafa Divanı'na verilip idama mahkum edilseydi, Padişah Vahdettin de ağabeyi Abdülhamit gibi, kararın infazını 48 saat bekletseydi acaba ne olurdu 
   Aziz Nesin bu varsayımını şöyle genişletir 
   "Uğruna canını koyduğu insanlar, Mustafa Kemal için ne yaparlardı Bu varsayımın pek çok kişinin canını sıkacağını biliyorum. Başka bir şey, başka bir varsayım daha söylemek isterim. Mustafa Kemal'in idam fetvasına meşihat mührünü basmış din adamı, bugün aramızda yaşayabilmiş olsaydı, hepimizden çok Atatürkçü kesilecek ve herkesten çok, Atam sen ölmedin kalbimizde yaşıyorsuuuuun diye bağırmaktan sesi kısılacaktı." x 
   Ne dersiniz 
   - 
   x İhtilalci Subaylar, Ersal Yavi, Yazıcı Yayınevi. 
   
      
   
</TEXT>
</DOC>
