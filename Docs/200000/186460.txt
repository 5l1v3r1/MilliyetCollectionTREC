<DOC>
<DOCNO> 186460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo06.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kulüplerin "tecavüzcü futbolcu" tedirginliği... 
</HEADLINE>
<TEXT>

     İngiltere'de futbolcularının isimleri geçen hafta yaşanan tecavüz olayına karışan futbol kulüplerinin bugün ve yarın oynanacak Premier Lig maçları sırasında taraftarın vereceği tepkiden çekindiği belirtildi. 
     Futbolcuları olaya karışan kulüplerin, en çok da isimlerinin açıklanması yasalarla engellenmiş bu futbolcularının kimliklerini internet siteleri yoluyla öğrenen taraftarın bu isimlere kötü tempo tutmasından korktuğu belirtiliyor. 
     Bu arada maçları naklen yayınlayan radyo ve TV kanallarının da konuyla ilgili yasal durumu avukatlarına inceletmeye başladıkları kaydediliyor. Söz konusu yayın kuruluşlarının tribünden mikrofonlarına yansıyacak bu seslerin TV ve radyoları başındaki milyonlarca kişi tarafından duyulması halinde yasal sorumluluklarının ne olduğunu öğrenmeye çalıştıkları bildirildi. 
     Polis ise 17 yaşındaki bir kızın 8 futbolcunun kendisine sırayla tecavüz ettiğine dair iddialarını incelemeyi sürdürüyor. Londra'nın en ünlü ve lüks otellerinden biri olan Grosvenor'un çalışanlarını ve olayın yaşandığı iddia edilen günde otelde kalan kişileri sorgulayacak polisin, gerek görürse otelden ve hatta İngiltere'den bile ayrılmış konukları da sorgulayacağı belirtildi. 
     Öte yandan, futbolcuların tecavüzüne uğradığı öne sürülen 17 yaşındaki genç kızın dün İngiltere'nin en büyük halkla ilişkiler uzmanlarından biri olan MaxClifford ile görüştüğü öne sürüldü. Clifford da iddiayı doğrularken, genç kız ve babasının kendisini aradıklarını, ancak görüşmeleri sırasında genç kızın yaşadıklarını bir gazete ya da TV'ye anlatmak karşılığında anlaşma imkanı aradığına dair iddiaların doğru olmadığını bildirdi. Ünlü uzman, ailenin sadece genç kızın medya ilgisinden nasıl korunabileceğine dair ''nasihat'' istediğini savundu. 
     Uzman Clifford, ailenin bu aşamada medyayla herhangi bir bağlantı kurmanın yasal sürece zarar vereceğini çok iyi bildiğini belirtirken, ''Böyle bir şey olamaz. Aile sadece kızlarını medyanın ilgisinden korumaya çalışıyor'' dedi. 
     Genç kız, Premier Lig futbolcularından biriyle seks yapmayı kabul ettiğini, ancak Grosvenor otelinin 316 numaralı odasına gidildiğinde 7 futbolcunun daha kendisine tecavüz ettiğini öne sürmüştü. 
     Öte yandan İngiltere Premier Ligi'nin ünlü kulüplerinden Aston Villa dün bir açıklama yaparak, herhangi bir futbolcusunun bu olayla ilgisi bulunmadığını duyurdu. Aston Villa, konuyla ilgili açıklama yapan ilk kulüp oldu. 
     
</TEXT>
</DOC>
