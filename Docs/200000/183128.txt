<DOC>
<DOCNO> 183128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun30.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Bakan ''Türkiye'nin katkısından memnuniyet duyarız'' 
</HEADLINE>
<TEXT>

     Irak Bayındırlık Bakanı Nesrin Pervari, Türkiye'nin Irak'ın yeniden yapılanması alanında yaptığı katkılardan büyük memnuniyet duyduklarını söyledi. 
     Pervari, Bağdat'ta düzenlediği basın toplantısında, Türkiye'nin yanı sıra Irak'a komşu diğer ülkelerin de yardımlarına ihtiyaçları olduğunu belirtti. 
     Irak kabinesinin tek kadın bakanı olan Pervari, Türkiye'nin başkent Bağdat ve Kerkük'te hastane yaptıracak olmasını büyük bir memnuniyetle karşıladıklarını ve bunun çok olumlu bir davranış olduğunu kaydetti. 
     Türk hükümetine, Irak'ın yeniden yapılanması alanındaki yardımlarını sürdürmesi çağrısında bulunan Pervari, yeni projeler için de bazı Türk şirketlerinin Bağdat'taki temsilcileriyle temas halinde olduğunu ve yakında bu temsilcilerle bir araya gelmeyi planladığını ifade etti. 
     Pervari, halen büyük çapta projelere girişemediklerini, gelecek yıla kadar geniş kapsamlı projeler üzerinde çalışmaya başlayacaklarını bildirdi. 
     Irak'ta mevcut en önemli sorunlardan birinin halka yeterli oranda içecek suyunun sağlanamaması olduğunu belirten Pervari, bu sorunu öncelikli olarak çözmeyi hedeflediklerini kaydetti. Pervari, ''Amacımız temiz bir Irak yaratmak'' diye konuştu. 
     
</TEXT>
</DOC>
