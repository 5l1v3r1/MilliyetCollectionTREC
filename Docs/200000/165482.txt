<DOC>
<DOCNO> 165482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/guncel/agun.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Biten kan davasına İsrail'den teşekkür 
</HEADLINE>
<TEXT>

150 yıllık kan davasına son veren Heylani Kebir Aşireti'nin lideri Ali Sait Bayrak'ı, Papa II. Jean Paul'den sonra İsrail Hahambaşı da ödüllendirdi 
     BELMA AKÇURA İstanbul 

     İsrail Hahambaşı Rav Bakshi Doron tarafından ödüllendirilen aşiret lideri Ali Sait Bayrak, ödülünü dün Doğan Medya Center'da DMC düzenlenen törende, İsrail'in Türkiye Büyükelçisi David Sultan'dan aldı. Bu arada gazetemize de barışa katkılarından dolayı bir teşekkür mektubu verildi. 
     Elazığ Palu'da Heylani Kebir ile Gaydimen aşiretleri arasında yaklaşık 150 yıl önce arsa meselesi yüzünden başlayan kan davası bulunuyordu. İki taraf da, kan davası nedeniyle sayısız can verdi. Bu devirde kan davasının yerinin olmadığını düşünen Heylani Kebir aşiretinin genç lideri Ali Sait Bayrak, "barış" için iki yıl önce Gaydimen aşireti lideri Hanefi Erdoğan'ın kapısını çaldı. Onların da olumlu yaklaşımıyla iki aşiret arasında barış sağlandı. Bu girişimi nedeniyle Bayrak, Papa II. Jean Paul ve Atatürkçü Düşünce Derneği tarafından ödüllendirildi. 
     
     'HERKES İYİLİKTEN YANA' 
     Kan davasında iki taraftan da sayısız insanı kaybetmiş olmanın acısıyla büyüdüklerini söyleyen Bayrak, iki yıl önce barışa hiçbir siyasiyi ve hiçbir din adamını karıştırmadan kaymakam ve valinin huzurunda bir protokol imzalayarak adım attıklarını söyledi. Şimdi de Hahambaşı'ndan üçüncü takdiri almanın gururunu yaşayan Bayrak, Gaydimen Aşireti'nin temsilcisi Hanefi Erdoğan'ın bugün kendisine bir baba olduğunu, onun mütevazı kişiliğinin bu barışta çok önemli rol oynadığını anlattı. 
     Bu barışın sadece kendi hayatını değil, herkesin hayatını değiştirdiğini belirten Bayrak, "Ben artık dünya barışı için çalışıyorum. Müslüman, Hıristiyan ve Musevilerin ödüllerini aldım. Bu üç din barışta buluştuysa, bütün insanlık da buluşmalıdır diye düşünüyorum" dedi. 
     Elazığ'da yaşayan ve rahatsızlığı nedeniyle törene katılamayan Gaydimen Aşireti'nin temsilcisi Hanefi Erdoğan da, "Bayrak'ın ödül alması hepimizi mutlu etti. Çağ yenilendikçe insanlar da yenileniyor. Herkes iyilikten yana" diye konuştu. 
     
Ödülü aldılar halay çektiler      DMC'deki törende konuşan İsrail Büyükelçisi David Sultan, Bayrak'ın barışa katkısının önemine değindi. Gazetemiz Reklam Grup Başkanı ve İcra Kurulu Üyesi Viki Habif de "takdir mektubunun Ortadoğu'da özlenen barışın bir simgesi olduğunu" vurguladı. Törende Vatikan Büyükelçiliği İstanbul Temsilcisi Monseigneur Georges Marovitch de bulundu. Bayrak'ın yakınları ödülü halay çekerek kutladı. 
     

</TEXT>
</DOC>
