<DOC>
<DOCNO> 197418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/theper.html </URL>
<DATE> 2003/11/23/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
2004 Trafik Yılı 
</HEADLINE>
<TEXT>

   
   Yeni bir yıla girmeye az kaldı. Yeni yıl yani 2004 yılı Trafik Yılı. 10 Kasım 2003, bu tarihte yani bir günde trafiğe verilen kurban sayısı 42. Adeta bir iç savaş. İç savaşta dahi bir günde 42 kişi ölmüyor, ama bizde bir günde 42 kişi trafik kazasında ölüyor. 2004 Trafik Yılı. Söyler misiniz bana ne yapılacak bir yıl içinde Ben söyleyeyim, boş laf üretilecek. Çünkü en kolayı bu. 
   Birileri yine başladı, yeni Trafik Yasası çıkacak, trafik kazaları önlenecek. Şimdi yürürlükte olan yasa da çıkmazdan önce aynı şeyler söyleniyordu, ne oldu 
   Boş hayallerle avunmaya o kadar alışmışız ki, kağıt üzerindeki üç beş satırın mucizeler yaratacağını zannediyoruz. Beyler mucize beklemeyin. Çıkacak Trafik Yasası'ndan da medet ummayın. 
   İyi bir trafik yasası çıkmalı, tamam, ama bu yetmez. Bizim Ceza Kanunu'ndaki taksirli suç kavramı değişmedikçe, İnfaz Yasası'ndaki suçluya sınırsız imkan tanıyan hükümler kalkmadıkça, yasalara uygun etkili denetim yapılmadıkça, sürücü ve yayalar yani toplum eğitilmedikçe mucize beklemeyin. Bir değil yüz tane trafik yasası yapsanız nafile. 
   Başımızı kuma gömmüş bekliyoruz, bu arada bir günde 42 kişi ölüyor. Hiç kimse demiyor ki bu işte bir terslik var. Bu telefat bir tek bizim ülkemizde oluyor, acaba niye 
   Niyesi yukarıda özetlediğim hususlarda görülüyor. Biz hala ülkemizi suçlu cenneti yapmış, mağduru üvey evlat kabul etmişiz. Biz hala suç işleyeni nereden, ne kadar kurtarsak da sokağa salsak diye kafa yoruyoruz. Bu kafa ile de değil 2004'ü, gelecek on yılı trafik yılı ilan etsek ne yazar Ciddi bir iş yapmak istiyorsak yukarıda saydığım hususların tümünün birlikte uygulanması şarttır. Aksi halde yine ucuz yol seçilecek, nutuklar atılacak, belki Trafik Yasası'nda bir iki madde değişecek ama yollar kan gölü olmaya devam edecek, hiç şüpheniz olmasın. 
   
      
   
</TEXT>
</DOC>
