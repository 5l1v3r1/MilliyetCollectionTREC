<DOC>
<DOCNO> 165951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/guncel/agun.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prismacılar 80 tane kırbaç almış .. 
</HEADLINE>
<TEXT>

Kişisel gelişim seminerleri veren ancak modern tarikatlar arasında gösterilen Prisma’nın merkezinde yapılan incelemede 80 adet kırbaç kaydına rastlandı 
     NEDİM ŞENER 

     Cocuklar Duymasın adlı dizinin oyuncularından Pınar Altuğ’un boşanmasıyla gündeme gelen Prisma adlı kuruluşta iki gündür incelemelerde bulunan İstanbul Defterdarlığı elemanları, tüm defter ve belgelere el koydu. Önceki gün yapılan ilk baskının ardından dün de Maslak’taki Seba iş merkezinde faaliyette bulunan Prisma merkezinde incelemeler yapan defterdarlık denetmenleri, şirket yöneticilerine ait not defterlerine de ulaştı. Kendisini kişisel gelişim eğitim kuruluşu olarak tanımlayan Prisma’nın sahibi olduğu eşyalarla ilgili olarak tutulan stok kayıtlarında 80 adet kırbaç kaydına rastlayan denetim elemanları, bunun ne anlama geldiğini anlayamadı. 
     
     İSİM LİSTESİ BULUNDU 
     Denetmenler, şirketin Prisma, Rainbow ve Arrow adlı üç bölümden oluşan eğitim programında kırbaçların ne işi olduğunu anlamadı ama konu vergisel yönden kendilerini ilgilendirmediği için üzerinde durmadı. Merkezi vergi cenneti olarak bilinen Virgin adaları olan Prisma şirketinin para hareketlerinin ortaya çıkarılması için banka kayıtları da inceleme altına alındı. Yaptıkları baskında 2000 yılından bu yana seminerlere katılan 2 bin 500 kişinin isim listesini ele geçiren denetim elemanları, Prisma’nın katılım ücreti olarak kişi başına aldığı 350-400 dolarlık ücretin karşılığında Virgin adalarına kayıtlı şirket adına faturalar kestiğini ortaya çıkardı. 
     
     PARALAR VIRGIN ADALARINA 
     1999 yılında İsrail’de katıldığı seminerden sonra bu uygulamayı Türkiye’ye getiren Ceri Behar’ın yanı sıra yabancı eğitmenler grubu tarafından verilen Prisma seminerindeki fatura örneklerinde şirketin adresi "Prisma ICY Trident Chembers To Box Roadtown Tortola British Virgin Island" olarak belirtiliyor. 
     
     1 TRİLYON VERGİ KAÇIRMIŞLAR 
     İstanbul Defterdarı Kadir Boy, Prisma’nın ilk tespitlere göre yaklaşık 1 trilyon lira vergi kaçırdığını tahmin ettiklerini bildirdi. Boy, şirketin Türkiye’deki mükellefinin Maslak Vergi Dairesi’ne kayıtlı Jale Berkün adlı bir kadın olduğunu, hizmetli olarak çalışan Berkün’ün sözde danışmanlık hizmeti verdiğinin kayıtlı olduğunu bildirdi. İşi asıl yönlendirenin yabancı menşeili üç kişi olduğunu belirten Boy, "Şimdi bu kişilere ait bütün para hareketlerini izliyoruz. Malvarlığı araştırması ve tüm banka hesap hacizleri yapılıyor" dedi. 
     

</TEXT>
</DOC>
