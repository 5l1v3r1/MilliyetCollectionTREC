<DOC>
<DOCNO> 179698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yasam/yas02.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekilin 'canı' koptu 
</HEADLINE>
<TEXT>

   Kilis AKP milletvekili Hasan Kara ve çocuklarını taşıyan minibüs takla attı. Kara'nın küçük kızı Sümeyya'nın sağ eli ve bir parmağı koptu. Yedi kişi de yaralandı 
      ERGÜN AYAZ, MÜJDAT ÇETİN Sakarya DHA 
   
   AKP Kilis Milletvekili Hasan Kara ve çocuklarını Kilis'ten İstanbul'a getiren özel minibüsün TEM Otoyolu'nda yaptığı kaza, can almadı ama, Kara'nın küçük kızının elini aldı. 
   Şoför Kadir Batoğlu'nun kullandığı Mercedes marka özel minibüs, dün sabah saat 08.30'da, TEM Otoyolu Sapanca Kurtköy geçişinde, sollamak istediği Halit Öztürk yönetimindeki taksiye arkadan çarptı. Aşırı süratli iki araç, çarpışma sonucu savrularak TEM'de takla atmaya başladı. Bariyerlere çarparak duran minibüsten milletvekili Kara hafif sıyrıklarla çıkarken, büyük kızı Sümeyya Zeynep'in 10 eli koptu. Kara'nın diğer kızları Melike 6 ve Tuğba 8 ile kızlarına bakan akrabası Mira Kara 19 ve sürücüler Kadir Bataoğlu ile Halit Öztürk de çeşitli yerlerinden yaralandı. 
   
   Eli ve parmağı ekipler buldu 
   Kazanın ardından TEM Otoyolu bir süre trafiğe kapanırken, yaralılar Adapazarı Devlet Hastanesi'ne sevk edildi. 
   Küçük Sümeyya Zeynep Kara'nın elinin koptuğu anlaşılınca, ekipler kaza yerinde önce eli, ardından da eksik parmağı buldu. Ardından Sümeyya ile buzlu torba içine konan eli ve parmağı, bekletilmeden İstanbul Aksaray'daki Vatan Hastanesi'ne sevk edildi. Adapazarı Devlet Hastanesi'nde ilk tedavileri yapılan ve bir süre müşahade altında tutulan milletvekili Kara ile diğer yaralılar da, daha sonra ambulansla İstanbul'a gönderildi. Adapazarı Devlet Hastanesi Başhekimi Tacettin Koç, milletvekili ile diğer yaralıların hayati tehlikesinin bulunmadığını bildirdi. 
   
   Kopan ele 8 saatlik ameliyat    Bümeyye Zeynep Kara'nın kopan sağ el bileği ile sol elinin orta parmağı, yaklaşık sekiz saat süren başarılı ameliyat sonucunda yerine dikildi. Ameliyatı gerçekleştiren ekibin başkanı Doç. Dr. Ersin Nuzumlalı, Kara'nın saat 10.00 civarında hastaneye getirildiğinde sağ elinin bilek seviyesinden, sol elin orta parmağının da orta seviyeden tamamen kopmuş olduğunu söyledi. Sağ elin hasta ile birlikte, sol el parmağının ise daha sonra hastaneye ulaştırıldığını kaydeden Nuzumlalı, "Ameliyat başarılı geçti. İlk 4-5 gün çok kritik. Gözümüz üstünde" dedi. 
   Bu sırada, AKP milletvekili baba Hasan Kara da tekerlekli sandalye ile hastaneye geldi. Basın mensuplarının sorularını yanıtlayan Kara, şöyle konuştu "Kilis'ten, İstanbul'a geliyorduk. Biz uyuyorduk. Kaza nasıl oldu hiç bilmiyorum. Araba devrilmiş, kaldırdılar. Kaldırdıktan sonra bir şekilde ayakta uyandım." Bu arada, İstanbul Emniyet Müdürü Celalettin Cerrah, Kara çiftine, hastanede geçmiş olsun ziyaretinde bulundu. 
   
   
</TEXT>
</DOC>
