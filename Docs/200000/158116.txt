<DOC>
<DOCNO> 158116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/eko03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kademeli emeklilik formülü 
</HEADLINE>
<TEXT>

Anayasa Mahkemesi'nin iptal ettiği 61 yaşında emeklilik yerine, ana ekseni kademeli emeklilik olan dört seçenekli çalışma yapıldı 
     ÖNDER YILMAZ Ankara 

     Hükümet, 61 yaş emeklilik yasasını Anayasa Mahkemesi'nin iptaliyle doğan boşluğu doldurmak amacıyla kademeli emekliliği öngören yasal çalışma başlattı. Şimdiye kadar 61 yaştan emekli olan bin 494 kişinin idari mahkeme kararı alması halinde geri dönmesini kabul edecek olan hükümet, emeklilik işlemi yürütülen bin 408 kişinin işlemlerini durdurdu. 
     İptal kararının ardından Anayasa Mahkemesi ile şifahi temasa geçen hükümet, iptal gerekçelerinin ana nedeninin "süre vermeden toplu emekliye sevk" olduğunu öğrendi. Hükümet bunun üzerine ana eksenini kademeli emekliliğin oluşturduğu dört alternatifli yasal çalışma yaptı. Başbakan Yardımcısı Mehmet Ali Şahin, alternatifli çalışmaların birleştirilerek önümüzdeki Bakanlar Kurulu'na sunulacağını belirtirken şunları söyledi "Çalışmaların ortak noktasını kademeli emeklilik oluşturuyor. Mesela 1939 doğumlu olanlar 31. 12 2003'te, 1940 doğumlular 31.2.2004'te emekli olacak gibi iki veya üç ay ara konulacak. Bu süreç 2007'de tamamlanacak. Çünkü Anayasa Mahkemesi birden bire süre vermeden emekliye sevkedilmesini Anayasa'ya aykırı buluyor." 
     
     Emekli olanlar dönemeyecek 
     Şahin, şimdiye kadar emekli olanların mahkeme kararı olmadan geri dönemeyeceğini belirterek, "Emekliye sevkedilmiş olanların geri dönmesi için İdari Mahkeme'den karar almaları gerekiyor. Biz bu karar öncesinde başlatamayız" diye konuştu. Henüz emekli olmayanlar ise görevlerine geri dönebilecek. 
     
     

</TEXT>
</DOC>
