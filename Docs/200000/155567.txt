<DOC>
<DOCNO> 155567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun23.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre, 2 İtalyan milletvekilini "casus" diye gözaltına aldı.. 
</HEADLINE>
<TEXT>

     İtalya'da 1997 yılında dönemin Başbakanı Romano Prodi dahil bazı liderlerin Sırp Telekom'un özelleştirilmesi sırasında rüşvet aldıkları iddialarını araştıran İtalyan Meclisi'ndeki komisyonun 2 üyesi, İsviçre'de casusluk suçlamasıyla bir süre gözaltına alındı. 
     Komisyona 2 gün önce ifade veren işadamı Igor Marini, 1996-98 yılları arasında dönemin Başbakanı Romano Prodi, Dışişleri Bakanı Lamberto Dini ve Dışişleri Bakan Yardımcısı Piero Fassino'yu 1997 yılında özelleştirilen Sırp Telekom'un yüzde 30'unun Telecom Italia tarafından alınmasında aracılık ederek 55 milyon dolara yakın rüşvet almakla suçladı. 
     Marini'nin iddiasını kanıtlamak için İsviçre'deki banka hesaplarını göstermesi üzerine bu ülkeye giden komisyon üyesi 2 milletvekili ile birlikte Marini ve bir noter, İsviçre'nin Lugano kentinde polis tarafından gözaltına alınarak gece yarısına kadar nezarette tutuldular. 
     İsviçre makamları, biri hükümetin en büyük ortağı Forza İtalya, diğeri anamuhalefet partisi Solun Demokratları üyesi 2 milletvekilinin gözaltına alınma nedenini, ''Resmi izin olmadan yabancı bir ülkede soruşturma yaparak, casusluk girişimde bulunmak'' şeklinde açıkladı. 
     İtalyan Dışişleri Bakanlığı'nın İsviçre'yi bu tutumundan dolayı protesto ettiği bildirildi. 
     
</TEXT>
</DOC>
