<DOC>
<DOCNO> 162888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun01.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alitalia'nın uçağında bomba bulundu.. 
</HEADLINE>
<TEXT>

     İtalyan devlet havayolu şirketi Alitalia'nın bugünkü Ancona-Roma uçağında bomba bulundu. Bombanın etkisiz hale getirildiği açıklandı. 
     Yetkililer tarafından verilen bilgilerde, İtalya'nın kuzeyindeki Ancona kentinde bulunan R. Sanzio di Falconara Havaalanı'ndan yerel saat ile 15.00'de TSİ 16.00 Roma Fiumicino Havalaanı'na gitmek üzere olan AZ 128 sefer sayılı Alitalia uçağının hareketinden önce gelen bir bomba ihbarı üzerine durdurulduğu bildirildi. 
     Ancona Jandarma Karakolu'nu telefonla arayan kimliği belirsiz bir kişinin Ancona-Roma seferini yapacak Alitalia uçağında bomba olduğunu söylemesi üzerine hemen durdurulan uçakta, bomba imha ekipleri tarafından arama yapıldı. Aramada bir koltuğun altında patlayıcı bulunduğu belirtildi. 
     Bir sigara paketi içine yerleştirilen ve koltuğun altına yapıştırılan patlayıcının hemen bölgeden uzaklaştırılarak, havaalanı yakınındaki eski bir askeri kışlaya götürüldüğü ve burada imha edildiği kaydedildi. 
     Soruşturmayı yürüten hakimlerden İrene Bilotta, uçağın halen Ancona havaalanında bekletildiğini ve geniş çaplı bir soruşturma başlatıldığını ifade etti. 
     
</TEXT>
</DOC>
