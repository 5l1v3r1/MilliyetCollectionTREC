<DOC>
<DOCNO> 191734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/spo00.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Ne kadar enteresan 
   Hakan Şükür'ün 200. golü, Beşiktaş'ın 12 yıl sonra gerçekleşen düşü, Daum'un doğum günü haftanın ilginç olaylarıydı. Bülent Uzun'a göre 'Temiz bir lig istiyoruz' pankartı sakıncalıydı 
      TAMER BAĞLAN 

   
   Haftanın en ilginç olayı, açılış karşılaşmasında Fenerbahçe taraftarlarının açtığı 'Temiz bir lig istiyoruz' pankartının, Bülent Uzun tarafından kaldırtılmasıydı. Federasyon ya da hakemler aleyhindeki pankartlara izin verilmediğini ve bunlar kaldırılmadan karşılaşmaların başlatılmayacağını biliyorduk ancak, bu seferki pek anlaşılamadı. 'Temiz bir lig' isteği ne zamandır sakıncalı Olayı daha da ilginçleştiren ise, bir başka tribündeki 'İtinayla bahis oynatılır. MHK' pankartının gözden kaçmasıydı. Bu pankart karşılaşmanın sonuna kadar asılı kaldı... 
   Futbolun kimseyi tatmin etmediği cuma akşamki oyun sonrası akıllarda kalan, Fenerbahçe'nin ilk devrede 28 dakikaya sığdırdığı 8 pozisyonu harcamasıydı. Karşılarında daha güçlü bir takım olsa, bu fırsatlar maç sonunda bir başka anlam kazanır, Daum'un doğum günü zor kutlanırdı... 
   Kötü futbolu nedeniyle sürekli eleştirilen Galatasaray, üst üste dördüncü kez kazandı. Ne var ki, en önemli beş oyuncusundan mahrum, PAF'tan takviyeli Samsunspor karşısındaki oyun ve sonuç, yine 'kısır' olarak algılandı. Karşılaşma sonrası futboldan ve takımlardan daha öne çıkan biri vardı. O Kral'dı. Milli takımın, Avrupa Kupaları'nın gol kralı Hakan Şükür, Türkiye 1. Ligi'nde 200 barajına ulaşan 5. futbolcu unvanını da aldı. Şimdilerde pişman ancak, vakit artık geç. Şu sıralar 300. gol için fırsat kolluyordu, Avrupa'da boşa geçirdiği yıllar olmasaydı... 
   İlk devrede misafir, ikincisinde ev sahibinin oynadığı Trabzonspor - Malatyaspor karşılaşmasından hangi sonuç çıksa, sürpriz sayılmazdı. Çünkü sahada, teknik heyetiyle, kadrosuyla iki güçlü ekip vardı. Bakmayın 'saha avantajı' hikayesine Aslında işi zor olan, büyük bir kaosu yaşayan Trabzonsporlular'dı... 
   Bu kez gol atmayı başarınca, Denizlispor, Elazığ'da rahat kazandı. Bu sayede, "Horozlar'ın gücü, kuvveti, futbolu yerinde, tek sorunu gol yollarında" diyenlerin haklılığı da kanıtlandı. Diyarbakır'da ise, yine hakeme sitem vardı. Hem tek gollerini attıkları penaltıda hem de rakiplerini bir kişi eksik bırakan kırmızı kartta, beğenmedikleri hakemin imzası vardı... 
   Beş haftalık aradan sonra üç puanla buluşan İstanbulspor için artık endişe duyulmamalı. Şu kesin Boğalar gelecek sezon da Süper Lig'de yer alacak. Geçen sezon kadar keyif vermese de, belli ki Gençlerbirliği de yine yukarılara tırmanacak. Ya Bursaspor, Konyaspor, Elazığspor Bu varlıklıların hali ne olacak 
   Haftanın en çok merak edilen karşılaşması için, "Beşiktaş'ın en zor maçı" deniliyordu. Oysa, Kartal 12 yıllık aradan sonra Antep'te çok kolay bir galibiyet buldu. Lider zaten Türkiye'de her takımı yenecek kalite ve kapasitede. Ancak, bu rahat galibiyette Gaziantepspor'un da epey katkısı oldu. Ne adam ne alan paylaşımı ne yardımlaşma ne baskı. Serbestlik diz boyu, disiplin hak getire Nurullah Sağlam'ın takımı, sanki Beşiktaş'la değil de, PAF takımıyla çift kale oynuyordu. Siyah - Beyazlılar biraz sıksalar, bu sorumsuz oyun tarihi bir farkla son bulurdu... 
   
   Haftanın karması 
   Fevzi Malatyaspor 
   Baki Gençlerbirliği 
   Burak Ankaragücü 
   Uche İstanbulspor 
   Tümer Beşiktaş 
   Giunti Beşiktaş 
   Timuçin Denizlispor 
   Faruk İstanbulspor 
   Serhat Fenerbahçe 
   İlhan Mansız Beşiktaş 
   Hakan Şükür Galatasaray 
   
   Haftanın portresi 
   Tümer Metin Beşiktaş 
   Sergen ile birlikte oynayamaz tufanını atlattı, çok geçmeden pas seçimlerinde taraflı davranma bombardımanına yakalandı. Metin oldu, eleştirilere yeteneğini sivriltip, en iyi cevabı sahada verme yolunu tercih etti. Açıklamalarındaki içtenlik ve yalın ifadeleriyle bazı meslektaşlarından ayrıldı, zaman zaman hırsı nedeniyle kantarın topuzunu kaçırdı. Gaziantep deplasmanında ise Beşiktaş için ne kadar önemli bir isim olduğunu bir kez daha ispatladı. Bir gol attı, bir gol attırdı, bir o kadar kaçan gole de servis yaptı. Kısacası Antep'te nefeslerimizi kesti. 
   
   Haftanın takımı 
   BEŞİKTAŞ Prag karşısında boş çek kesen Beşiktaş, hesabı Gaziantep'e çıkardı, her geçen gün büyüyen futboluyla güçlü rakibini aciz durumda bıraktı. Ligin lokomotifi olan namağlup lider, yarıştaki rakiplerini adımlarına ayak uydurmaya zorluyor. Boynundaki 12 yıllık Antep prangasını çiçek demetine dönüştüren Kartal yeni keşiflere yelken açıyor. 
   
   Haftanın hocası 
   Mircea LUCESCU Beşiktaş Zor beğenen futbol otoritelerinin kişilik ve zeka testinden başarıyla geçen Rumen, futbolun dilini çözme konusundaki maharetine her hafta yeni halkalar ekliyor. Güven veren yapısı ve takımdaki usta isimleri ateşleyen kurnaz manevraları ile Kartal'ın yakıt ikmalı yapmadan Süper Lig semalarında yolculuğunu sağlıyor. 
   
   Haftanın hakemi 
   Hamza MISIR İstanbulspor-Bursa İsabetli kararlarıyla iki tarafın da iyi niyetli mücadelesine katkı sağladı. Kart seçimleri yerindeydi, oyunu kontrolünde tuttu. Oyuncularla yakın diyalog kurdu, otoritesiyle futbolu çirkinleştirme düşüncesine daha maçın başında set çekti. Bu sezon ilk kez köşemize konuk olarak, haftanın altın düdüğünü hak etti. 
   
   Gol krallığı Futbolcu Takım Maç Gol Tuncay Şanlı Fenerbahçe 9 9 Serkan Aykut Samsunspor 8 8 İlhan Mansız Beşiktaş 6 7 Ahmed Hassan Beşiktaş 10 7 Van Hooijdonk Fenerbahçe 10 7 
   
   Gol pası Futbolcu Takım Maç Gol Pası A.Yordanov İstanbulspor 8 6 A.Tandoğan Gençlerbirliği 8 5 Miika Aleksi Denizlispor 10 5 Serhat Akın Fenerbahçe 10 5 
   
   Altın eldiven Futbolcu Takım Maç Gol Oscar Cordoba Beşiktaş 8 4 O.Dağlaroğlu İstanbulspor 6 5 Hasan Sönmez Trabzonspor 6 7 G.Tokgöz Gençlerbirliği 6 8 
   
   Kart cezalıları 
   Kırmızı kart Amir Disuku Ankaragücü , Ali Eren Rizespor 
   Sarı kart Serkan Balcı Gençlerbirliği 
   
   Haftanın Sonuçları 
   Fenerbahçe - Adanaspor 3 - 0 
   Tuncay Dk.8 ve 81 , Serhat Dk.75 
   Galatasaray - Samsunspor 1 - 0 
   Hakan Şükür Dk.63 
   Trabzonspor - Malatyaspor 0 - 0 
   Elazığspor - Denizlispor 4 - 2 
   Serhat Dk.9 , Coşkun Dk.37 ve 43 , Da Silva Dk.50 Pen. ve Dk.80 , Kratochvil Dk.69 Pen. 
   Diyarbakırspor - Ankaragücü 1 - 1 
   Kais Dk.45 Pen. , Huzeyfe Dk.73 
   Gaziantepspor - Beşiktaş 0 - 3 
   İlhan Mansız Dk.4 ve 22 , Tümer Dk.58 
   İstanbulspor - Bursaspor 3 - 0 
   Bushi Dk.23 , Faruk Dk.36 , Uche Dk.53 
   Gençlerbirliği - Çaykur Rize 1 - 0 
   Mustafa Özkan Dk.43 
   Konyaspor - Akçaabat Sebatspor 0 - 0 
   
   Alkış alanlar 
   Bu aşı tutmalı 
   Bir yanda fair play örneği İstanbulspor, darboğazın içinde kaybolmamak için sımsıkı tutunduğu futbolla avunuyor. Diğer tarafta son iki sezondur karalar bağlayan Bursaspor'un yarasına merhem olamamanın çaresizliğini yaşayan Hagi, sahada kendi görüntüsünü arıyor. Zorlu randevuda Boğa'nın gücü ağır basıyor, Bursa seyircisinin oyuncuları protestoları yürek burkuyor. Bu durum yaşıyla birlikte futbolu da olgunlaşan Saffet'e de dokunuyor. Tane tane konuşuyor Saffet, tepkilerin yanlışlığını dile getiriyor. Rakibin içinde bulunduğu durumu özetliyor, moral veriyor. Duyarlılığı ile gönlümüzü fethediyor. 
   
   Kara tahta 
   Yetişin Eren'ler 
   Takımı için cengaver kesilmek ile kabadayılığı ayıramamanın en canlı örneği Ali Eren... Maalesef Beşiktaş'tan koparak, huzur için gittiği Rize'de de yaramazlığa başladı. Aynadaki görüntüsüyle kavgaya hazır bu oyuncunun yüzünün kızarmasına, Youla'ya attığı tekmenin ardından gördüğü kart da yetmedi. Pişkinlikte çağ atlayıp, maç sonrası yarım kalan hesabını görmek için tartaklamaya gitti. Yıllarca ekmeğini yediği Gençlerbirliği'ni yaraladı, İlhan Cavcav'ın ahını aldı. Biz bunları milli formaya kadar yükselmiş bir oyuncunun son çırpınışları olarak kabul etmek istemiyoruz, yanılmayı bekliyoruz. 
   
   Haftanın sözü 
   Bazıları futboldan iyi anlamıyor. 
   LUCESCU 
   
   
</TEXT>
</DOC>
