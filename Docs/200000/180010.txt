<DOC>
<DOCNO> 180010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko08.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Çin'den sözü aldı Yuan'ı ileride revalüe ederiz 
</HEADLINE>
<TEXT>

     ABD üreticilerini ucuz Çin ürünlerinin rekabetinden korumak için Çin yönetimini ulusal parası yuanı revalüe etmesi değerini yükseltme için iknaya uğraşan Washington, şimdilik ''vaat'' ile yetinecek. 
     ABD Hazine Bakanı John Snow'un bu amaçla geldiği Pekin'de görüştüğü Çinli yetkililer, yuanı ''ileride'' serbest dalgalanmaya bırakacaklarını söyledi. 
     Çin Merkez Bankası Başkanı Ju Şiçuan, yuanın değerinin ''ileride'' piyasa güçleri tarafından belirleneceğini söylerken, bu ''ileride'' hakkında somut bir tarih vermekten özenle kaçındı. 
     Çinli yetkililerin, ''ileride olacak'' bu mutlu olayı ''hızlandırmak'' için ABD yönetiminden gelen ısrarlı taleplere de sert bir direnç gösterdikleri kaydediliyor. 
     ABD Hazine Bakanı Snow ise başta Merkez Bankası Başkanı Ju olmak üzere Çinli para yetkilileriyle görüşmesinden sonra katıldığı basın toplantısında, ''Çin'in uzun vadeli hedefinin daha esnek bir para politikası olduğunun teyit edilmesinden memnuniyet duyduğunu'' söyledi. 
     Snow, ülkesinin Çin ile ikili ticaretinde geçen yıl 103 milyar dolara ulaşan büyük ticaret açığının ''artık sürdürülemez nitelikte'' olduğunu da vurguladı. 
     
     SORUN NE 
     İmalat sanayiinde başta Çin ve Japonya menşeli ürünlerin şiddetli rekabetinden zarar gören ABD, bu iki ülkeyi, özellikle de Çin'i ulusal paralarını yapay biçimde ucuz tutarak ihraç ürünlerinin göreli fiyatlarını da ucuzlatmak ve uluslararası rekabette haksız üstünlük sağlamakla suçluyor. 
     Çin'in yuanın değerini ABD dolarına sabitlemesi, ABD Dolarının son zamanlarda önemli ölçüde değer kaybetmesine bağlı olarak, yuanın da ucuzlamasına neden oluyor. 
     Çin ile ticaretinde yıllardır büyük açıklar veren ABD, yuanın kendi dinamiğiyle değil dolara bağlı olarak ucuzlamasının bu ülkenin ihraç mallarına fazladan bir üstünlük sağladığını savunuyor. 
     İç pazarı kaplayan ucuz Çin ürünleri karşısında rekabet edemeyen ABD'li üreticilerin ağır baskısı altında bulunan ABD yönetimi, Çin yönetimini parasının değerini artırmaya revalüasyona ikna etmek için çaba gösteriyor. 
     
     PEKİN ORALI OLMUYOR 
     Ancak, şu ana dek bu baskılar Çinli yetkilileri pek etkilemişe benzemiyor. 
     Resmi Çin basınında da ''yuanın değerinin ABD'de yaklaşan başkanlık seçimleri nedeniyle bu ülkedeki iç siyasal hesaplara malzeme edildiği'' yorumları geniş yer buluyor. 
     ''Dünyanın en hızlı büyüyen ekonomisi'' olarak Çin'in başarısında ihracatın motor rolü oynadığının altını çizen gözlemciler, Pekin'in sırf ABD'yi memnun etmek için ihracatını tehlikeye sokabilecek bir revalüasyona gitmesinin pek mümkün görünmediğini bildiriyorlar. 
     
</TEXT>
</DOC>
