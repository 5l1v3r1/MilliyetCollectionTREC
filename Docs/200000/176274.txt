<DOC>
<DOCNO> 176274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/yazar/pulur.html </URL>
<DATE> 2003/08/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"28 Şubat"ı hatırlar mısınız 
</HEADLINE>
<TEXT>

   
   GENELLİKLE hafızası, belleği zayıf bir toplumuz, hele siyasi hafıza için "sıfır" derseniz yanılmazsınız. 
   Şimdi "28 Şubat" desek kaç kişi neyi hatırlar tabii doğrudan ilgili olanlar dışında... 
   "28 Şubat" Silahlı Kuvvetler ile "Silahsız Kuvvetler" denilen sivil toplum kuruluşlarının işbirliği ve desteğiyle gerçekleşen, kiminin "post modern darbe" dediği bir harekettir. Erbakan'ın Başbakan, Çiller'in de yardımcısı olduğu hükümet "28 Şubat 1997" tarihindeki Milli Güvenlik Kurulu'ndaki kararlardan sonra istifa ettirilmiş, Cumhurbaşkanı Demirel de, bu eylemin içinde görülmüştür. Milli Güvenlik Kurulu'nun bugünkü iktidar tarafından budanmasının altında, o günün anıları yatmaz mı 
   
   HAREKETİN hedefi, irtica ve laik Cumhuriyet'e karşı davranışlardı. 
   O hükümetin Adalet Bakanı Şevket Kazan "Refah Gerçeği"nde o günleri anlatır. x 
   Sincan Belediye Başkanı Bekir Yıldız, "Kudüs Gecesi" adıyla bir gece düzenler, geceye İranlı diplomatlar da davet edilir, birtakım gösteriler yapılır, ertesi gün gazeteler "Kudüs Gecesi'nde şeriat" başlığıyla çıkar. 
   Şevket Kazan'a göre, Refah Partisi yönetiminin böyle bir geceden haberi yoktur, açar telefonu, Belediye Başkanı Bekir Yıldız'ı azarlar. 
   Orgeneral Çevik Bir Sincan'dan tankların geçişini "Balans ayarı yaptık" diye değerlendirir. 
   Bekir Yıldız ve arkadaşları DGM tarafından tutuklanır. 
   
   ADALET Bakanı Şevket Kazan, Bekir Yıldız'ı ağır bir üslupla azarladığından üzgündür, pazar günü özel arabasıyla cezaevine gider, başkandan "helallik" diler. 
   Şevket Kazan, olayı böyle anlatır, yani onun niyeti Sincan Belediye Başkanı'na destek görüntüsü vermek değildir, kişisel bir davranıştır, özür dilemeye gitmiştir. 
   "Yaaa, öyle mi " de diyebilirsiniz, argo bir deyimle "Yemezler " de diyebilirsiniz. 
   Size kalmış... 
   
   ŞEVKET Kazan'a göre, "bu doğal ziyaret" neye mal olur bilir misiniz 
   Anayasa Mahkemesi, Şevket Kazan'ın bu ziyaretini "Refah Partisi"nin kapatılma sebeplerinden biri olarak kabul eder ve Kazan'ın siyaset yapmasını 5 yıl yasaklar. 
   
   ŞEVKET Kazan şimdi soruyor 
   "Türkiye'de bir başbakan, bir bakan günlerce mafya dünyasının babalarından Alaattin Çakıcı ile telefon görüşmesi yapıyor, kendisine, yakalanacaksın, şuraya kaç, diyor, böyle denildiğine dair ses bantları TV'lerde günlerce yayımlanıyor... 
   Yine Türkiye'de, yine bir başbakan ve bir bakanın yaptıkları konuşma bantları banka ihalelerine fesat karıştırdıkları, iddiası çerçevesinde günlerce halka dinletiliyor ve bu başbakanla, bakan bu yüzden verilen gensoru önergesiyle başbakanlık ve bakanlıktan düşürülüyor... 
   Bu fiillerin hepsi de Türk Ceza Kanunu'na göre açıkça suç. 
   Peki, bunlar hakkında neden bir şey yapılmıyor, neden bunlara siyasetten men cezası verilmiyor da, Ceza Kanunu'nda suç sayılmayan, gayet doğal bir ziyaretten dolayı ben cezalandırılıyor ve 5 yıl siyasetten uzaklaştırılıyorum " 
   
   ŞEVKET Kazan'a siyaseti Anayasa Mahkemesi yasakladı ama, seçmen, onun sorduklarına da siyaseti öyle bir yasakladı ki, belki sonsuza kadar... 
   Ama, burası Türkiye, büyük konuşmamalı, bir de bakarsınız Mesut Yılmaz başbakan, Eyüp Aşık'la, Güneş Taner yine bakan... 
   Olmaz, demeyin, burası Türkiye, burada her şey olur. 
   
   x Refah Gerçeği 3- Keşif Yayınları 
   
      
   
</TEXT>
</DOC>
