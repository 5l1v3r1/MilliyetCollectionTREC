<DOC>
<DOCNO> 157879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS için uzman önerileri... 
</HEADLINE>
<TEXT>

     Öğrenci Seçme Sınavı'na ÖSS bir aydan az süre kala üniversite adaylarını heyecan sararken, sınava bilgi bakımından ve psikolojik olarak hazırlanmanın başarıyı getireceği bildirildi. 
     MEF Dershaneleri Rehberlik ve Araştırma Birim Müdürü Erdem Kaya, ÖSS'nin ciddi şekilde hazırlanmayı gerektirdiğini, bunun sadece bilgi anlamında değil, psikolojik olarak da hazırlığı içerdiğini vurguladı. 
     Kaya, ÖSS yaklaştıkça üniversite adaylarının yaşadıkları gerilimde artış gözlendiğini belirterek, ''Gençlerin bu dönemde daha yoğun olarak hissedebileceği kaygıyı tanıyarak, sınava ilişkin yaklaşımlarını daha akılcı ve gerçekçi bir zemine oturtmaları, ayrıca gerilim yaratan düşüncelerle baş etme becerilerini geliştirmelerinde yarar var'' dedi. 
     ÖSS'ye doğru kaygıyı artıran en önemli etkenlerden birinin, sınava ilişkin ''olumsuz'' ve çoğu zaman ''gerçek dışı'' düşünme biçimi olduğuna işaret eden Kaya, ''ÖSS'ye, bilgi bakımından ve psikolojik olarak hazırlanmak gerekli. İki boyutta da yapılacak iyi bir hazırlıkla başarı gelecektir. Son zamanlarda ise psikolojik hazırlığın önemi daha da artmaktadır'' diye konuştu. 
     
     ÖSS TARİHİNE KADAR NE YAPILABİLİR 
     Sınava bir ay kala bilgi birikiminin yeterli düzeye yaklaştığını hatırlatan Kaya, ÖSS tarihine kadar yapılabilecekleri şöyle sıraladı 
     ''Dersleri konu konu düşünmek, bu konulardan daha iyi ve hızlı soru çözebilecek hale gelmek. 
     Başarılı olunan konularda sorular çözerek, bunlardan soru kaçırmayacak duruma gelmek. 
     Bitirilemeyen derslerden sadece başarılabilecek konuları bitirmeye çalışmak. 
     ÖSS'ye kadar olan döneme ilişkin gerçekçi bir plan yapmak, bu süreçte de dersleri iyice kavrayacak hale gelmek ve deneme sınavları yapmak. 
     Yaşamın kontrolünü ele almak, motivasyon düzeyini artırmak. 
     Gerilim ve kaygıyı kontrol altına almak.'' 
     
     PSİKOLOJİK HAZIRLIK 
     Erdem Kaya, sınavda performansın tam anlamıyla kullanılabilmesi için yaşanan kaygının kontrol edilmesi gerektiğini, bunun için de psikolojik hazırlığın önem taşıdığını anlatarak, psikolojik hazırlık konusunda adaylara şu önerilerde bulundu 
     ''Kendine güven duygusunu gerçekçi biçimde artırıp sınava güçlü girin. 
     Olumlu düşünerek, pozitif bir dil ile hem çalışmayı etkili hale getirin, hem de kaygılanmayı engelleyin veya azaltın. 
     Moralinizi bozmadan, engeller karşısında olumsuz etkilenmeden, yeni ve pozitif kararlar alın. 
     İç disiplini elden bırakmayın, var olan enerjinizi lehinize kullanacak şekilde düşünün ve davranın. Bahar kırgınlığı ile başa çıkın. 
     Bugünden itibaren kendinize bir strateji belirleyin, plan yapın ve buna uygun davranın.'' 
     
     SINAV KAYGISININ KONTROLÜ 
     Adayların kendilerini aşırı kaygıdan arındırabileceklerini de belirten Kaya, ''Aslında bir miktar kaygının yüksek performansta olumlu katkısı vardır'' dedi. 
     Kaya, artan kaygının kontrol altına alınabilmesine yönelik önerilerini de şöyle sıraladı 
     ''Olumlu dil kullanın. 'Eyvah sınav yaklaşıyor ve ben konuları yetiştiremeyeceğim' yerine 'Geriye kalan zamanı planladım, her şey kontrol altında' deyin. 
     Genellemelerden kaçının. 'Matematik yapamıyorum' yerine 'Matematikte 1-2 konuda zorlanıyorum. Ama diğer konuları başarabilirim' deyin. 
     Felaket tellallığını bırakın. 'Son deneme sınavında da istediğim sonuca ulaşamadım. Gerçek sınavda da ulaşamayacağım' yerine, 'Bu sınav, eksiklerimi görmem için bir fırsat oldu. Gerçek sınava kadar tüm eksiklerimi kapatacağım' deyin. 
     Sınava hazırlık düzeyinizi yükseltin. 'Bu kadar sürede ne yapabilirim ki ' yerine 'Bu süre nasılsa geçecek. En azından ben elimden gelenin en iyisini yapayım' diye düşünün. 
     
     STRATEJİNİN ÇİZİLMESİ 
     Kalan sürenin verimli kullanılabilmesi için iyi bir strateji çizilmesinin önemine de işaret eden Kaya, ÖSS'ye gireceklere şu tavsiyelerde bulundu 
     ''Daha önceki ÖSS'lerde çıkan konuları belirleyin. Bu konuları, çıkan soru sayılarını dikkate alarak inceleyin. Hangi konularda güçlüsünüz, hangisinde eksikleriniz var tespit edin. Anladığınız, başarılı olduğunuz konuları yazın. Eksik konularınız çoksa, sadece şu andan itibaren başarabileceğiniz, yetiştirebileceğiniz konuları yazın. Kendinize bir takvim hazırlayın. Seçtiğiniz konulara takvime uygun şekilde çalışın. 
     Haziran ayı içinde de genel tekrar ve deneme sınavları yapın.'' 
     
</TEXT>
</DOC>
