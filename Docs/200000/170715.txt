<DOC>
<DOCNO> 170715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko06.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anızla birlikte Türk tarımı da yok ediliyor.. 
</HEADLINE>
<TEXT>

     Çiftçilerin daha kolay ekim yapabilmek için başvurduğu anız yakmanın, toprağın aşınmasına neden olan su ve rüzgar erozyonunun şiddetini daha da artırdığı bildirildi. 
     Selçuk Üniversitesi Ziraat Fakültesi Toprak Bölümü Öğretim Üyesi Prof. Dr. Sait Gezgin, insanlık için vazgeçilemeyecek en önemli unsurlardan birinin toprağın doğru ve bilinçli bir şekilde kullanılması olduğunu belirterek, toprakların doğru kullanımı için bilinmesi gereken en önemli konuların başında toprağın, canlı bir varlık olduğu ve her canlı gibi sevgiye, korumaya ve öncelikle besine ihtiyaç duyduğunun geldiğini kaydetti. 
     Prof. Dr. Gezgin, toprağın bu kadar önemli olmasına karşın bilinçsizce yok edildiğini ifade ederek, toprağa zarar veren en önemli etkenin anız yakmak olduğunu bildirdi. 
     
     EKOLOJİK VE EKONOMİK BİR FELAKET 

     Geniş çaplı ekolojik ve ekonomik bir felaket olan anız yakmanın, tarlanın yüzeyinin tamamen yanması nedeniyle bitkiler de dahil bütün canlıların ölmesine neden olduğunu vurgulayan Prof. Dr. Gezgin, şunları söyledi 
     ''Yangınla böcekler, kuşlar gibi toprak üzeri canlılar kadar toprağın içindeki canlılarda da büyük kayıplar ortaya çıkmaktadır. Özellikle anız yakmada tarla içerisine yuva yapmış böceklerin yuvaları, yuvalardaki yumurta ve yavrularıyla birlikte yanmaktadır. Anız yakma sonucu toprakta organik maddeyi humusa çeviren mikroorganizmalar da önemli zarar görmektedir. Bu da, bölgedeki doğal dengeyi bozarak, toprağı verimsizleştirmektedir.'' Prof. Dr. Gezgin, anızın toprağın aşınmasına karşı adeta bir kalkan görevi üstlendiğine işaret ederek, ''Bu korumanın ortadan kaldırılması ile toprak savunmasız kalıyor. Toprağı su ve rüzgar erozyonuna karşı koruyan bitki kök ve saplarının yakılması erozyon şiddetini daha da artırıyor'' dedi. 
     
     ANIZ YAKMA, ÇÖLLEŞMEYE NEDEN OLUYOR 

     Anızın koruma sağlamasının yanı sıra, ülke toprakları açısından en önemli organik gübre kaynağı olduğunu ifade eden Prof. Dr. Gezgin, şöyle devam etti 
     ''Her yıl tüm uyarılara karşın devam eden anız yakma sonucu, 6 milyon ton organik gübre kül edilmekte ve rüzgarla birlikte yok olmaktadır. Bu durum topraklarının yüzde 92'si organik gübre bakımından fakir olan ülkemiz açısından son derece üzücüdür. Toprağın verimsizleşmesine yol açan anız yakma, gerçekte çiftçinin düşündüğü gibi kolay ekimi değil, ileriye dönük çölleşmeye neden olmaktadır. Adeta, anızla birlikte Türk tarımı da yok edilmektedir.'' Prof. Dr. Gezgin, anız yakmanın sadece toprağa verdiği zararla değil, son yıllarda beraberinde getirdiği orman ve yerleşim alanları yangınları, hasat edilmemiş alanların ve ürünlerin yok olması, elektrik ve telefon hatlarının tahrip olması gibi görünen çok sayıda önemli kayıplarla dikkati çektiğini vurgulayarak, süneyle mücadelede olduğu gibi anıza karşı da hep birlikte hareket edilmesi gerektiğini bildirdi. 
     Anızı parçalayıcı aletlerin ve anıza doğrudan ekim yapabilen mikserlerin geliştirilmesi ile anız yangınlarının önüne geçilebileceğini vurgulayan Prof. Dr. Gezgin, ''Ayrıca, yapılacak toplantılar ve uygulanacak cezalar ile anız yakmanın mutlaka önlenmesi, toprağın su ve rüzgara karşı savunmasız bırakılmaması gerekmektedir'' diye konuştu. 
     
</TEXT>
</DOC>
