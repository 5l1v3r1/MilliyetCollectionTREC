<DOC>
<DOCNO> 171688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur32.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İETT'nin turistik gezi otobüsleri sefere başladı... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''İstanbul'un artık turizm şehri olarak bir dünya markası olacağını'' bildirdi. 
     İETT tarafından İstanbul'un gezi ve turizm yaşamına katkı sağlamak amacıyla hazırlanan ''Turistik Hat Projesi'' kapsamında 3 gezi otobüsü, Sultanahmet Meydanı'nda düzenlenen törenle sefere başladı. 
     Törende konuşan Gürtuna, çağdaş normlarda yaşanabilir İstanbul'u oluşturmayı hedeflediklerini vurgulayarak, şunları söyledi 
     ''Belediye hizmetleri olarak bugün İstanbul'da yaşanabilir problem kalmamıştır. Şimdi hedefimiz karar merkezi, yöneten ve turizm şehri olan İstanbul'u gerçekleştirmektir. Artık İstanbul, turizm şehri olarak bir dünya markası olacak, her alanda dünya markası olacak. Özellikle kongre turizmi, yerel turizm ve fuarlar şehri, finans merkezi, Avrasya coğrafyasının karar merkezi bir İstanbul... Bu asla uzak değildir. 2010 yılına kadar bu da gerçekleşecektir.'' Türkiye'nin en büyük parkını önümüzdeki Çarşamba günü Başbakan Recep Tayyip Erdoğan'n da katılacağı törenle açacaklarını kaydeden Gürtuna, ''İstanbul'un yeni yüzü oluşuyor. İstanbul geleceğe hazırlanıyor'' dedi. 
     Ali Müfit Gürtuna, sonraki aşama olarak ''dünya başkenti, dünyanın lider şehri İstanbul'' için hazırlık yaptıklarını bildirdi. 
     Bu çabanın önemli göstergelerinden biri olarak turistik amaçlı otobüsleri bugün hayata geçirdiklerini belirten Gürtuna, ilk etapta 3 olan otobüs sayısının yakın zamanda 5'e çıkacağını ve bunun da hem dışarıdan gelen turistler, hem İstanbul halkı, hem de Türkiye'nin dört bir yanından gelenler için bir gezi vasıtası olacağını sözlerine ekledi. 
     
     ÖTEKİ KONUŞMALAR... 
     İETT Genel Müdürü Rıdvan Aslan da, ilk etapta 3 otobüsle projeyi hayata geçirdiklerini, önümüzdeki aylarda ise bu sayının 10'a çıkacağını söyledi. 
     İstanbul Vali Yardımcısı Cumhur Güven Taşbaşı, TÜRSAB Başkanı Başaran Ulusoy, TÜROB Başkanı Sinan Babila ve Eminönü Belediye Başkanı Lütfi Kibiroğlu'nun da konuşma yaptığı törenin ardından Gürtuna ve katılımcılar, gezi amaçlı üretilen çift katlı otobüslerle Sultanahmet'ten Taksim'e hareket ettiler. 
     ''Turistik Hat Projesi'', Madrid, Barselona ve Lizbon gibi turizm kentlerinde bu tür gezi programları uygulayan İspanyol Turizm şirketleri Trapsa ve Julia Travel'ın tecrübesiyle İstanbul'a kazandırıldı. 
     Turistik hattın ilk güzergahı, Sultanahmet Meydanı'ndan başlayıp tarihi yarımadanın tarihi ve turistik eserleri ile Boğaziçi izlenebilecek şekilde ring sefer olarak planlandı. 
     Rehberlik hizmeti dahili yayın sistemiyle 8 dilde verilecek olan seferlere yetişkinler hafta içi 15 Euro, hafta sonu 17 Euro, 5-12 yaş grubundakiler de hafta içi 8, hafta sonu da 9 Euro ödeyerek katılabilecek. Bilet alanlar, gün boyu sınırsız indi-bindi yapabilecek. 
     Biletler otel resepsiyonları, Taksim ve Sultanahmet'deki satış kulübeleri veya otobüslere binerken alınabilecek. 
     Gezi otobüsleri, yazın 10.00-20.30, kışın da 10.00-17.30 saatleri arasında hizmet verecek. 
     
</TEXT>
</DOC>
