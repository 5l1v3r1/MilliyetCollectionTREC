<DOC>
<DOCNO> 187446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yazar/heper.html </URL>
<DATE> 2003/10/09/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Çankaya - Konut yarışı Turgut Özal'la başladı 
</HEADLINE>
<TEXT>

   
   ÖZAL'ın yaptıklarının bir bölümü, önce çok karşı çıkılmasına rağmen yerleşmişti, kabullenilmişti. 
   Buna, isteyerek veya istemeyerek de olsa Meclis'i zayıflatan, onu etkisizleştiren politikacılar da çanak tuttu. 
   Kuvvetler arasında olması gereken dengeli ilişki yasamanın aleyhine dönünce "parlamenter sistem" kalır mı 
   Politika, uzun süre "Çankaya" ile "Konut" arasında güç kapışmasına dönüştü. Yasama, bu kapışmayı ve kendisinin de güç kaybını adeta seyretti. 
   Bu gelişmeler ve Özal'ın izlediği yol fiilen "yarı başkanlık" sistemini hayata geçirdi. Ve buna her ne kadar "alışamadık" diyenler olduysa da, sonuçta alışıldı. 
   
   TARİH tekerrürden ibarettir. 
   Bugün de benzer bir durum var. 
   "Çankaya" bir yanda, "Konut" öte yanda. 
   Yalnız bir farkla... 
   Bu kez güçlü olan "Çankaya" değil "Konut". 
   Ama sonuç aynı, böyle parlamenter sistem olmaz. Daha doğrusu böyle yönetim sağlıklı yürümez. Hızlı ve doğru karar alınamaz. Alınan kararların, kanunların yürürlüğe girmesi zorlaşır. 
   Çare, çözüm "yarı başkanlık" sistemindedir. 
   
   GELELİM seçim sistemimize. 
   Bugün uygulanan seçim sistemi en demokratik yöntem değil, seçmenin iradesini en serbest ve doğru şekilde aksettiren yöntem de değil. 
   Mevcut yasayla, "seçimde adalet", "yönetimde istikrar" yıllarca sağlanamadı. 
   Oyumuzu bilerek, adayları tanıyarak vermek ve Meclis'e doğrudan doğruya halkın iradesiyle adam yollamak istiyorsak, bugünkü Seçim Kanunu'nu değiştirmek gerekiyor. 
   Bu konuda 1993'te, DYP ile ANAP'ın uzlaşmış gibi göründüğü "dar bölge" sistemiyle yeni bir adım atılmış gibi oldu. 
   Eğer bazı sakıncalarına rağmen "iki turlu dar bölge" sisteminin hayata geçirilmesi mümkün olursa, siyasi hayatımızdaki pek çok bozukluğun da sona ereceğini tahmin kehanet sayılmamalı. 
   
   RÖTARLI TEZKERE    Döndük dolaştık 7 ay önceki noktaya geldik. 1 Mart'ta çıkamayan tezkere rötarla geldi. 
   Ama o gün kabul edilseydi Türkiye'nin ödeyeceği bedel bugünkünden daha az, avantajları ise daha çok olacaktı. 
   Basiretsizlik diz boyu olunca, "kararlılık"la "kararsızlık" işte böyle yarışıyor, kaybeden de Türkiye oluyor. 
   
   AVUKAT YOK    Öyleyse tahsilat da yok    Bir yolsuzluk davasında Neşter Davası sanıkları 110 avukatın savunduğu biliniyor. 
   Oysa o davada 110 avukatın karşısında kamu bir tek avukatla temsil ediliyordu. 
   Geçenlerde Milliyet'te bir haber vardı "Yolsuzluklarla mücadele eden BDDK'nın avukatları mahkemelere bir minibüsle taşınıyor. Bazıları ayakta seyahat ediyor" diye. 
   Bu durumda, BDDK Başkanı Akçakoca'nın "Hortumlarla ilgili zarar 43.6 milyar dolar, tahsilat 2.1 milyar dolar" yakınmasını nasıl karşılarsınız 
   "Yaşanan çeşitli imkansızlıklarla, 2.1 milyar dolarlık tahsilat çok bile" demez misiniz 
   
   MASAL    Hayvanları koruma    4 Ekim "Hayvanları Koruma Günü" idi. Aslında, "hayvanları koruma" her gün olmalı. Olmalı ama, yıllardır bu konudaki yasayı çıkartmaktan aciz olan bir toplumda ciddi bir koruma sağlanabilir mi 
   Lafı uzatmadan, hayvanlara en belirgin zararın İstanbul'da verildiğini, söyleyebilirim. 
   Buna benim sevgili "Biber"im de tanıktır. "Biber" iki yaşında 28 kiloluk dünya güzeli ve akıllısı "Golden Retriever" bir erkektir. 
   Dikkatli bakın, sokaklarda başıboş "cins" köpeklerin dolaştığını göreceksiniz. 
   Bunlar, satın alınıp, bakımlarının hiç de kolay olmadığı görülünce sokağa terk edilmişlerdir. 
   Aldığı hayvana çocuğu gibi bakmayan, onu mutlu edip, onunla mutlu olmayana, "Hayvanları Koruma Günleri" ne ifade eder 
   
   MAGANDALIK    Ve efendi üretim merkezi    Büyükşehir Belediyesi "İstanbul efendisi" yetiştirecekmiş. Belediye 30 yıl içinde İstanbul'da "maganda"lığı silmeyi hedefliyormuş. 
   Böylece İstanbul'da efendilerin ve efendiliğin soyunun tükenmekte olduğunun nihayet görüldüğü anlaşılıyor. 
   Yalnız şunu da görmezden gelmeyelim belediye, "maganda üretim mekanizması" kadar hızlı çalışamaz .. 
   
      
   
</TEXT>
</DOC>
