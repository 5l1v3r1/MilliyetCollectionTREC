<DOC>
<DOCNO> 166822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun30.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Türkiye'nin reform çabalarını destekliyoruz... 
</HEADLINE>
<TEXT>

     AB dönem başkanı İtalya'nın Başbakanı Silvio Berlusconi, Türk hükümetinin reform çabalarını desteklediklerini söyledi. 
     Fransa'nın Strasbourg kentindeki Avrupa Parlamentosu'nda İtalya'nın dönem başkanlığı sırasında öncelik vereceği konulara değinen Berlusconi, İtalya olarak, Türk hükümetinin AB'ye girmek için yürürlüğe koymaya uğraştığı reformları aktif biçimde desteklediklerini kaydetti. 
     Berlusconi, AB'nin başkanı olarak AB adına geniş katılımlı bir Ortadoğu barış konferansı düzenlemesi için çalışacağını belirterek, konferansın Sicilya'da yapılması isteğini de yineledi. 
     Silvio Berlusconi, İtalya'nın başkanlığı döneminde ABD, Rusya Federasyonu ve BM'yle beraber Filistin'le İsrail arasında kalıcı barışı öngören yol haritasına destek vereceklerini ifade etti. 
     Avrupalı parlamenterlere ''AB'nin İsrail'le güven ilişkisi tesis etmeye ihtiyacı olduğunu'' söyleyen İtalya Başbakanı Berlusconi, bunun yanı sıra AB'nin Filistin ekonomisinin de yeniden canlılık kazanmasına yönelik planların yürütülmesine katkı sağlaması gerektiğini kaydetti. 
     
</TEXT>
</DOC>
