<DOC>
<DOCNO> 177727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/guncel/gun01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Ordu izlenimleri... 
</HEADLINE>
<TEXT>

   SİZE GELİYORUZ 

   
      
      
   
   Orduspor için, pamuk eller cebe    YAVUZ BAYDAR 

      Ama önce Milliyet'le ilgili dilekler, görüşler. Nüvin Hanım, dünyaya açık, meraklı, sağı solu gezmiş bir ev hanımı. 64 yılından beri Milliyet okuyor. "Okuru değil, tiryakisiydim" diyor. Peki "4 - 5 aydır soğudum. Hükümeti çevre sorunları dolayısıyla eleştirmiyorsunuz. Doğası zaten kasapların elinde kıyma olmuş bu ülkede bizim en büyük mirasımız ormanlar, deniz, şu yukarıda gördüğün yaylalar. Kızılağaç sorununa duyarlıyız. Sizin de olmanızı beklerdim." 
   Bir de Süreyya Ayhan öfkesi var Nüvin Hanım'ın. "Bu kız bizi dünyanın zirvesine taşımış, ama yeterli yer ayırmıyorsunuz." itiraz ediyor, bazı örnekler veriyorum, ama ikna olmuyor. "Etraftaki kızlar, ben de Süreyya gibi birinci olacağım, demeye başladı. Keşke bunu daha enine boyuna gazetede görebilsem." Başka Başka pek bir sıkıntısı yok Nüvin Hanım'ın. 
   "Dünyayı boşlamayın. Benim gibi birçok insan, inanın, burada bile dünya basınını merak ediyor" diye ekliyor. 
   
   ORDU ÜNİVERSİTE BEKLİYOR 
   Gençler, yaşlılar, beklenti genelde aynı Ordu, bir üniversite bekliyor. Esas nedeni, iç pazarı canlandırmak. Kente gelecek genç sayısıyla doğru orantılı bir canlanma, buradaki esnafın ümitlerinden biri. "Piyasa cansız. İnsanlar sadece yiyecek alıyor, gerisini idare ediyor" diye ekliyor bir konfeksiyoncu. Yanında belediyeden bir arkadaşı var. "Ben konuşmasam" diye nazlansa da, o tamamlıyor sohbeti "Yılbaşından beri yeşil kartlara başvurularda çok artış var. Baş edemiyoruz." Yüzde 50 - 60 oranında yükselmiş başvuran sayısı. 
   Ordulu turizmin ile bir şeyler getireceğinin farkında, ama ortada pek somut bir örnek de yok. "Tek bir kişi, Enis Uyar, bunun için uğraşıyor" diyor biri. Yayla turizmi, trekking, dağcılık potansiyel alanlar. "Yakında Aybastı ve Boztepe var. Akıllı bir siyasetle buraya feribot limanı açılır, özel deniz taşımacılığıyla yerli yabancı turiste imkan sunulur, tepelere denizden teleferik yapılır. Yaylalarda turizm teşvik edilir. Ama kimsenin kılı kıpırdamıyor, biz de fındıktan başka şey düşünemiyoruz" diye söyleniyor emekli Ramazan Çelik. 
   Bir diğerinin önerisi, Orduspor'a destek. "Türkiye'nin ilk 500 şirketinden 5'i Ordulu. Bunlar pamuk eller cebe yapsalar, takım adam olur. Buraya da bir gelir kaynağı açılır.." 
   "Buraların işi çok, yapacak adam yok" diye yakınıyor Halil Takış. Her yıl Almanya'dan memlekete geliyor. Yol boyunca umudumuzu kıran yapı kirliliğini sanki tahmin etmişçesine beton ve tuğla işgali altındaki yamaçları gösteriyor "Bu güzelliği böyle mahvediyorlar işte. Yerlisi yabancısı turist burayı nasıl beğenecek, sevecek " 
   
   AKP'li Fatsa'nın meyhane aşkı    HALİL ÖZER 

   Ordu'da fındık derdi bambaşka. Herkesin ağzında fındık, kafasında fındık, gözünde, kulağında fındık. Dediklerine göre Karadeniz bölgesinde 8 milyon kişi fındıktan geçiniyormuş. Mideye giden tek yol fındık. 
   Milliyet TIR'ının çevresinde bulunanların tümü fındıkçı. Fındık üreticisi, fındık tüccarı, Fiskobirlik çalışanları, fındık kabuğu takipçileri, fındık yağcıları, fındık gübrecileri. Hepsi bir arada. Tokat'ta Tokat'ın ismini sorduk ya, burada da aklımızda Ordu'nun dereleri var. Nedir bu türküdeki Ordu'nun dereleri Bizim merakımız başka yerlerde. Ama dereyi soruyoruz yanıtlar anında fındığa dönüyor. Yani çaresiz konu fındık, başka yolu yok. 
   Genç bir çocuk elime Fatsa'da çıkan yerel bir gazete tutturdu. Gazetenin ismi Fatsa Yeni Haber. Gazetede inanılmaz bir fındık haberi var. Büyük gazetelere versen 10 gün konuşulur. AKP Grup Başkanvekili Ordu Milletvekili Eyüp Fatsa fındık tüketiminin artmasının akşamcılara bağlı olduğunu söylemiş. Bazı kazalarda meyhaneleri dolaştığını söyleyen Fatsa aynı şu ifadeleri kullanıyor 
   "Çorum'un leblebisi, Antep'in fıstığı meyhanelerde her masada mevcut. Ordu'nun ve Giresun'un tek geçim kaynağı olan fındık ise yok. Fındığımızı meyhaneye sokmak zorundayız. Akşamcıların fındığımızın tadına bakmaya hakkı olmalı." 
   Fatsa bu fikriyle tüketimin artmasını hedefliyor. Kısacası fındığın geleceği AKP tarafından meyhanelere bağlandı. Akşamcılara bir zamanlar kapı dışarısı gösteriliyordu, şimdi AKP'nin umudu oldu. Nereden nereye 
   
   ORDUSPOR KRİZDE 
   Orta Asya'dan 200 yıl önce buralara gelen fındık, Ordu'da her şey ile bağlantılı. Fındık krizinden en çok etkilenen ise Orduspor. Eskiden fındık kabuğu satışından çuval başına alınan bir miktar para kulübe veriliyormuş. Şimdi ise tüccarlar onu da kesmiş ve Orduspor da batmış. Ordulunun tek gurur kaynağı ise Süper Lig'in önemli hakemlerinden biri olan Ali Aydın. Peki onun mesleği ne Fındık tüccarı. Hakemlik ise hobisi. Yani anlayacağınız burada tüm dünya fındık. 
   Ordu'nun derelerini unutmadım. Bakmayın öyle türkülere, burada yüzlerce dere yok. İki tane dere var. Birisi Civil, birisi Melet. Neden türküye öyle geçmiş kimse bilmiyor. 
   
   Bayburt, Artvin, Erzurum etabında yazarlarımız Taha Akyol, Serpil Yılmaz, Ahmet Tulgar, Hurşit Güneş, Abbas Güçlü, Sina Koloğlu ve Bilgin Gökberk okurlarımızla buluşacak. 
   BUGÜN Bayburt Cumhuriyet Meydanı Saat 13.00 
   YARIN Artvin Sümerbank Kavşağı 13.00 Salı Erzurum - Adnan Menderes Cad. - 12.00 
   
   
</TEXT>
</DOC>
