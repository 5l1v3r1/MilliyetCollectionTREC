<DOC>
<DOCNO> 172407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur23.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakın okullar, birbirinin imkanlarından yararlanacak... 
</HEADLINE>
<TEXT>

     Milli Eğitim Bakanı Hüseyin Çelik, okulların birbirlerinin olanaklarından yararlanabilmesi amacıyla genelge yayınladıklarını bildirdi. 
     Çelik, ülke kaynaklarının ve olanakların daha rasyonel kullanılması amacıyla böyle bir düzenlemeye gereksinim duyduklarını kaydetti. 
     Spor ve konferans salonu, tiyatro sahnesi bulunmayan okullardan, bakanlığa, bu tür mekanlar yaptırılması için talepler geldiğini ifade eden Çelik, ''Oysa bakıyorsunuz, çok yakınındaki bir okulda salon var ancak müdür bey kapıyı kilitlettiriyor, anahtarı cebine koyuyor. Salonlar haftada bir, ayda bir kullanılıyor. Böyle şey olmaz'' dedi. 
     Çelik, bu durumun ortadan kaldırılması için yakın okulların birbirlerinin imkanlarından yararlanabilmeleri konusunda valiliklere genelge gönderdiklerini söyledi. 
     
     GENELGE 
     Bakan Çelik, yayımladığı genelgede, okullarda konferans ve spor salonlarının atıl kaldığına işaret ederek, şunları kaydetti 
     ''Büyük bir israf olan bu durumu ortadan kaldırabilmek ve tesislerden verimli şekilde yararlanabilmek için, bunların tesisi olmayan okullarca düzenlenen sosyal, kültürel, sportif çalışmalara açılmaları gerekir. Bunu sağlamak üzere, semt yakınlıkları da göz önünde tutularak, hangi okulun tesislerinin hangi okulların faaliyetlerine açılacağı bir programa bağlanmalı ve bu programın sağlıklı şekilde yürüyebilmesi için gerekli önlemler alınmalıdır.'' 
     
</TEXT>
</DOC>
