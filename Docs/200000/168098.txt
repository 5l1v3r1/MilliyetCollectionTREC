<DOC>
<DOCNO> 168098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur14.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbulak sınır kapısında, Kürtçe küfür eden grup gözaltında 
</HEADLINE>
<TEXT>

     Gürbulak Sınır Kapısı'ndan Türkiye'ye giriş yapan ve günübirlikçi olarak tanımlanan grup, jandarma ekiplerine Kürtçe küfür ederek, taşlı saldırıda bulundu. Havaya ateş edilerek durdurulan gruptan 28 kişi gözaltına alındı, 1 er yaralandı. 
     İran-Türkiye sınırındaki Gürbulak Sınır Kapısı'ndan günübirlik giriş ve çıkış yapan 28 kişilik grup, Türkiye'ye girdikten sonra ülkeye sokulan malları kontrol eden jandarma ekiplerine Kürtçe küfür ettiler. 
     Görevli askerlerden bazılarının Kürtçe bilmesi üzerine, küfür edilmemesi yönünde gruba sözlü ikazda bulunuldu. Türkiye'ye sokulan mallar kontrol edilirken, jandarma ekiplerine mukavemette bulunan grup, taşlı saldırıda bulundu. 
     Olayların daha da büyümesinin önlenmesi amacıyla jandarma tarafından havaya 14 el ateş edilerek, grubun taşkınlıkları durduruldu. 
     Olayda, günübirlikçilerin attığı taşlardan 1 er kafasından yaralandı. Tedavi altına alınan erin 15 günlük rapor aldığı, hayati tehlikesinin bulunmadığı öğrenildi. 
     Jandarmaya küfür ederek, taşlı saldırıda bulunan 28 kişi gözaltına alındı. 
     Türkiye ile İran'a günübirlik giriş-çıkış yapanların İran'dan fazla mal getirmek istediklerini, jandarma tarafından yapılan sıkı kontroller nedeniyle fazla mal getiremedikleri öğrenildi. 
     Günübirlikçi olarak bilinen vatandaşların, geçimlerini İran'dan getirdikleri eşyaları satarak sağladıkları, daha fazla gelir elde etmek amacıyla jandarma noktasının kaldırılmasını istedikleri bildirildi. 
     
</TEXT>
</DOC>
