<DOC>
<DOCNO> 174287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo29.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım FB tarihinde ilk kez "tartışmasız" transfer yaptık 
</HEADLINE>
<TEXT>

     Fenerbahçe Kulübü Başkanı Aziz Yıldırım, yeni sezon için gizli bir şekilde yürüttükleri transfer çalışmaları neticesinde, kulübün herhangi bir maddi zararla karşılaşmadığını söyledi. 
     Yıldırım, sarı-lacivertli kulübün aylık resmi yayın organı Fenerbahçe Dergisi'nde yer alan açıklamasında, geçmiş dönemlerde transfer çalışmalarının medyaya yansıması sonucunda, talip oldukları futbolcuların ücretlerinin arttığını ve kulübün zarar gördüğünü bildirdi. 
     2003-2004 sezonu öncesi yapılan transfer çalışmalarında izledikleri politika nedeniyle bu sorunla karşılaşmadıklarını anlatan Yıldırım, ''Geçmiş dönemlerde olsaydı belki de kulüp kasasından çıkacak meblağlar katlanacaktı. Çünkü, medyamızın yayınları neticesinde fiyatları sürekli artan sporcuların kulüpleri zor durumda bırakma gayretlerinden bu yıl Fenerbahçe zarar görmedi. Belki de Fenerbahçe tarihinde ilk kez hangi futbolcuyu alıp almayacağımız medyada tartışılmadan, fiyatı artmadan sessizce bitirilmiş oldu'' şeklinde konuştu. 
     Medyanın kulaktan dolma haberlerle transferlere yatırılan ücretleri abarttığını savunan Yıldırım, ''Aksayan tek şey budur. Belge ve bilgiye dayanmadan yapılan bu haberlerle Fenerbahçe zarar görmektedir'' dedi. 
     
     TRANSFERLER DAUM'UN İSTEĞİYLE YAPILIYOR 
     Başkan Yıldırım, yeni sezon için yapılan bütün transferlerin teknik direktör Christoph Daum'un isteği doğrultusunda gerçekleştirildiğini ifade etti. 
     Talip oldukları birçok futbolcunun satılık olmamasının kendileri için bir handikap olduğunu ve bu yıl hem futbolcu hem de kulüpleri transfere ikna etmek gibi zor bir misyon üstlendiklerini hatırlatan Yıldırım, ''Belki transferlerin henüz bitirilmemesi eleştiri konusu yapılabilir. Ancak, kimse unutmağınki yapılan tüm transferler hocamızın isteğiyle yapılmaktadır'' diye konuştu. 
     
     BAŞARIDA CAMİANIN KATKISINA YÜREKTEN İNANIYORUM 
     Yıldırım, başarının Fenerbahçe camiasının katkısıyla geleceğine yürekten inandığını belirterek, konuşmasını şöyle tamamladı 
     ''Fenerbahçe başkanı olarak Fenerbahçe Spor Kulübü, eğer başarılı olacaksa tüm camianın buna katkısı olduğuna yürekten inanan biriyim. Geçtiğimiz sezon geçirilen bütün olumsuzluklara rağmen, bu yıl aşırı ilgi gören kombineler doğru yolda olduğumuzun önemli bir kanıtıdır.'' 
     
</TEXT>
</DOC>
