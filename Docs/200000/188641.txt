<DOC>
<DOCNO> 188641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur27.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bu saldırılar Türkiye'nin kararını etkilemez" 
</HEADLINE>
<TEXT>

     Türkiye'nin Bağdat Büyükelçiliği'ne yapılan saldırıyı iktidar ve muhalefet temsilcileri farklı değerlendirdiler. 
     TBMM Dışişleri Komisyonu Başkanı Mehmet Dülger, hem Türkiye'nin hem de Irak'ın ajan kaynadığını belirterek, ''Bunlar her türlü şeyi yapacaktır'' dedi. 
     Türkiye'nin Bağdat Büyükelçiliği'ne yapılan saldırıyı Türk askerinin Irak'a gitmesini istemeyenlerin bir provokasyonu olarak nitelendiren Dülger, şunları söyledi 
     ''Biz bu kararı riskleri göze alarak aldık. Riskleri karşılayabileceğimizi de göstermeliyiz. Bu tür saldırılar Türkiye'nin kararını etkilemez. Bu bir işgal değildir. Irak'ın tabii kaynaklarına el koyma iddiamız yoktur. Biz Irak'ta güven ve istikrarın korunmasına çalışacağız.'' AK TBMM Parti Grup Başkanvekili Eyüp Fatsa da bu tür hareketlerin Irak halkından gelmesinin mümkün olmadığını belirterek, ''Biliyorsunuz savaşın en yoğun olduğu günlerde Irak halkının koruduğu tek büyükelçilik Türk büyükelçiliğidir. Bu saldırı da Türk askerinin Irak'a gitmesinden çıkarları ve menfaatleri zedelenecek çevrelerin bir maniplasyonudur'' dedi. 
     Fatsa, Türkiye'nin büyük bir ülke olduğunu ve bu tür saldırılardan etkilenmeyeceğini belirterek, ''Bu saldırı Türkiye'nin kararını etkilemez'' diye konuştu. 
     
     CHP'Lİ KOÇ ''TÜRK ASKERİ HEDEF ALINACAKTIR'' 
     CHP TBMM Grup Başkanvekili Haluk Koç ise saldırının üzüntü verici olduğunu belirterek, ''Saldırı ile ilgili inzibati yorumlar yapılıyor, yanlış olan budur. Bu olay, Türkiye Cumhuriyeti Devleti'ni hukuksuz bir işgal sürecinin içine çekmek isteyenlerin çok dikkatle değerlendirmesi gerek bir durumdur'' dedi. 
     Hükümet'in hukuksal boyutu tartışılan bir yetkiyle donatıldığını ileri süren Koç, sözlerini şöyle sürdürdü 
     ''Biz yine de CHP olarak uyarıyoruz, evlatlarımızı ateşe atmayın, Türkiye Cumhuriyeti'nin kuruluş felsefesine ihanet etmeyin. Yetki elinizde olsa da mutlaka Birleşmiş Milletler kararı çerçevesini bekleyin. Irak halkına, yönetimin Irak halkına bırakılacağı, Irak kaynaklarının Irak halkı tarafından kullanılacağı siyasi çözüm haritasını verin. Aksi halde Türkiye Cumhuriyeti Devleti ile sorunu olan tüm gruplar Türk askerini hedef alacaktır.'' 
     
</TEXT>
</DOC>
