<DOC>
<DOCNO> 168284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko19.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Federico Ghizzoni Türkiye'de riske rağmen potansiyel çok büyük 
</HEADLINE>
<TEXT>

     Koç Finansal Hizmetler A.Ş. Chief Operating Officer'ı COO Federico Ghizzoni, ''Riskli bir ülke olmasına karşın Türkiye'deki potansiyel çok büyük. Orta vadeli bir perspektiften bakıldığında bu riskte yönetilemeyecek birşey yok'' dedi. 
     Koç Holding ile UniCredito Italiano'nun UCI eşit ortaklığı bulunan Koç Finansal Hizmetler A.Ş.'nin COO'su Ghizzoni, ''Yeni Avrupa ve Bankacılık'' konulu basın toplantısında gazetecilerin sorularını yanıtlarken, UCI olarak 2006'da yeni Avrupa'nın genelinde 1 numara olmak istediklerini ve buna çok yakın olduklarını söyledi. 
     Türkiye'de 3 yıllık plan içerisindeki hedeflerinin tam bir iç büyümeye odaklanmak olduğunu ifade eden Ghizzoni, şunları kaydetti 
     ''İç büyümeyle toplam varlık açısından bir numara olmayabiliriz. Biz ilk 5 banka arasına girmeyi hedefliyoruz. Toplam varlıkta bir numara olabilmek için tabii ki bir başka bankayı satın almamız gerekir. Bunda hiç sorun yok. Bu özelleştirilecek bir banka mı olur, yoksa başka bir banka mı olur, onu bilemem. Hedefler saptandı. Ve bunlara sadece iç büyümeyle erişmeyi düşünüyoruz. 
     Bana, 'Başka bir banka satın almayı düşünüyor musunuz ' sorusu hep soruluyor. Bu aşamada böyle bir hedefimiz yok. İç büyüme üzerine odaklanmış bulunuyoruz. Piyasa değişiyor. Farklı şekillerde gelişiyor. Bir fırsat ortaya çıkarsa bunu partnerimiz Koç Holding'le tartışır ona göre karar veririz. Ama bu aşamada böyle birşey yok.'' Kredi aktivitesinin geliştirmeyi düşündükleri projelerden bir tanesi olduğunu, perakendecilik ve şirketler sektörünü geliştirmeye çalıştıklarını anlatan Federico Ghizzoni, ''Hazine'nin faaliyetlerinin önümüzdeki 3-5 yıl içinde devam edeceğini düşünüyoruz. Bu da Türk bankacılığını, Koçbank'ı da etkileyecektir'' diye konuştu. 
     Ghizzoni, spekülatif aktivitelere girmeyeceklerini, müşterilerine karşı hizmet odaklı çalışacaklarını ifade ederek, risk politikalarını bu şekilde değiştirdiklerini, sonuçlarının gayet iyi olduğunu ve bugün artık yönetilecek çok daha az risk bulunduğunu kaydetti. 
     
     TÜRKİYE'DE POTANSİYEL ÇOK 
     Ghizonni, bir basın mensubunun ''Yabancı bankalar Türk pazarında potansiyel bulmalarına rağmen gelmiyorlar. Türkiye'yi riskli mi buluyorlar '' sorusu üzerine, şöyle dedi 
     ''Citibank, Deutschebank, Geliriz dediler ama neden gelmediler bunu onlara sormak gerekir, Citibank'ı, Deutschebank'ı UCI ile kıyasladığınızda stratejide bir farklılık görürsünüz. Burada yatırımın yapılmasında kendisinden başka şeyler de var. Evet, riskler çok... Gerçekçi olmak gerekirse bu konuda Türkiye'de negatif bir reyting var. Bu, Türkiye'nin riskli bir ülke olduğunu gösterir. Bizim Koç Holding gibi bir partnerimiz var. Türkiye'nin en güçlü sanayi işletmelerinden biri. İyi ve kötü günlerin üstesinden nasıl gelinebileceğini gayet iyi bilen bir grup. Onların deneyimine yüzde 100 dayanabiliriz. İnancımız şu riskli bir ülke olmasına rağmen Türkiye'deki potansiyel çok büyük, muhtemelen pekçok ülkeden daha da büyük. Dolayısıyla etkin bir şekilde olaya yaklaşırsak orta vadeli bir perspektiften bakıldığında bu riskte yönetilmeyecek birşey yok. Başarılı olunabilir.'' Koç Finansal Hizmetler'in üç yıllık planının gayri resmi olarak her iki hissedara sunulduğunu ve bugüne kadar tepkilerin fevkalade olumlu olduğunu dile getiren Ghizzoni, ''Yönetimin hissedarlara önerisi olumlu bir şekilde kabul gördü. Yani bizim sunuşlarımız onların beklentilerine uyuyor'' diye konuştu. 
     Basel II kriterlerinin, Türk bankacılık sistemini nasıl etkileyeceğine yönelik bir soruyu Ghizzoni, ''Tabii ki bir etkisi olacaktır. Sadece Türk piyasasını değil, diğer ülkeleri de etkileyecek'' şeklinde yanıtladı. 
     Ghizzoni, şirketler tarafından bakıldığında sermaye maliyeti açısından bir sorun yaşanabileceğini, ancak bunun ilk izlenim olduğunu kaydederek, ''Bankalar tüketiciye kredi verme konusunda daha fazla motive olabilirler'' dedi. 
     
     TÜRKİYE'NİN AB ÜYELİĞİ 
     Ghizzoni, Türkiye'nin AB üyeliğine ilişkin bir soru üzerine de bu konuda birçok şeyin Türkiye'ye bağlı olduğunu dile getirerek, AB'nin bir parçası olan ülkelerin Türkiye'ye giderek daha olumlu bir gözle bakmaya başladıklarını ve aleyhte olan ülke sayısının yavaş yavaş azaldığını bildirdi. 
     ''Türkiye'ye bir şans verelim'' görüşünde olan ülke sayısının arttığına dikkat çeken Ghizzoni, bunun için Türkiye'nin de gerekli reformları sürdürmesi gerektiğini ve uzun bir yol bulunmasına karşın Türkiye'ye müzakere tarihi verilebileceğini düşündüğünü kaydetti. 
     Türkiye ABD ilişkilerinin birkaç ay öncesine göre değiştiğini ve hükümet üzerinde AB'ye entegrasyonu hızlandırma konusunda olumlu baskı yapıldığını belirten Ghizzoni, ilişkilerin Irak nedeniyle bugün çok iyi olmadığını, yakın zamanda bölgenin normal standartlara kavuşacağını söyledi. 
     
</TEXT>
</DOC>
