<DOC>
<DOCNO> 150560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur34.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullar bu yıl yüzde 30'un altında zam yapacak 
</HEADLINE>
<TEXT>

     Özel Okullar Derneği Başkanı Rüstem Eyüboğlu, özel okulların bu yıl veliyi mağdur etmeyecek, öğrenciyi okuldan uzaklaştırmayacak bir ücret politikası izleyeceğini belirterek, ''Özel okullar bu yıl yüzde 30'un altında zam yapacak'' dedi. 
     Eyüboğlu, mevcut yönetmeliğe göre, özel okul zamlarının her yıl Mayıs ayı enflasyonunun açıklanmasının ardından belirlendiğini hatırlattı. 
     Ülkenin içinde bulunduğu durumun hem sektörü, hem de öğrenci velilerini etkilemeye devam ettiğini vurgulayan Eyüboğlu, şunları kaydetti 
     ''Bu nedenle özel okul sahipleri, bu yıl ekonomik sıkıntıyı da gözönüne alarak veliyi mağdur etmeyecek, çocuğu okuldan uzaklaştırmayacak bir ücret politikasını izleyecek. Mayıs ayında enflasyonun yüzde 28-30'lar civarında çıkacağını tahmin ediyoruz. Dolayısıyla özel okullar bu yıl yüzde 30'un altında zam yapacak. 
     Normalde yönetmeliğe göre şehir enflasyonu artı 10 puan öngörülüyor, ama biz bunu bu yıl uygulamayacağız. Zaten geçen yıl bunu uygulayan birkaç okul vardı. Onlar da yatırım yaptıkları için bu zammı uygulamışlardı.'' Kendilerinin zam yapma sevdasında olmadıklarını dile getiren Eyüboğlu, ''Keşke enflasyon sıfır çıksa da biz de zam yapmasak. Biz yaptığımız zamları personelimizle paylaşıyoruz'' dedi. 
     Eyüboğlu, alınacak olan zam kararının Türkiye'deki tüm özel okullarda uygulanacağını da anlatarak, ''İsteyen okul hiç zam yapmayabilir. Hiç kimse bu okula 'Neden zam yapmıyorsun' diye de sormaz'' diye konuştu. 
     Rüstem Eyüboğlu, halen Türkiye'de bin 700 özel okul bulunduğunu, bu okullarda yaklaşık 260 bin öğrencinin eğitim-öğretim gördüğünü bildirdi. 
     Geçen yıl zammın yüzde 49'lar civarında yapıldığını hatırlatan Eyüboğlu, özel okul fiyatlarının da 2 ile 11 milyar lira arasında değiştiğini sözlerine ekledi. 
     





</TEXT>
</DOC>
