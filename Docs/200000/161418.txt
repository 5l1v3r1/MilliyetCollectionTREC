<DOC>
<DOCNO> 161418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun02.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör, California valiliğine soyunuyor... 
</HEADLINE>
<TEXT>

     ''Terminatör'' filmlerinin başrol oyuncusu Arnold Schwarzenegger, California eyaleti valiliğine aday olabileceğini bildirdi. 
     Esquire dergisinin Temmuz sayısı için mülakat veren ünlü aktör, Cumhuriyetçilerin potansiyel vali adaylarından biri olduğu iddialarına açıklık getirerek, ''Evet, California eyaletinin valisi olmayı isterim. Eğer eyaletin bana ihtiyacı varsa, benden daha iyi bir aday olmadığını da düşünürsem aday olacağım'' dedi. 
     Schwarzenegger'in siyasi danışmanı George Gorton ise Avusturya asıllı aktörün daha önceki düşüncelerinde değişiklik olmadığını, çok yoğun olan oyuncunun adaylıkla ilgili kararı henüz vermediğini ifade etti. 
     Gorton, siyasetçiler ve destekçileriyle görüşmelerini sürdüren 55 yaşındaki aktörün, adaylıkla ilgili kesin kararını Terminatör-3'ün gösterime gireceği 2 Temmuz'dan sonra vereceğini söyledi. 
     
</TEXT>
</DOC>
