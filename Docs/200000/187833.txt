<DOC>
<DOCNO> 187833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur11.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a sağlık personeli de gidecek... 
</HEADLINE>
<TEXT>

     Irak'a asker gönderilmesi halinde bölgeye gönderilmesi planlanan sağlık personeli ve 2 seyyar cerrahi hastanesi, Türk askerinin görev yaptığı bölgede konuşlandırılacak. 
     Alınan bilgiye göre, Sağlık Bakanlığı, Irak'a asker gönderilmesine ilişkin hükümete yetki verilmesinin ardından, bölgede görev alması planlanan sağlık personeline ilişkin hazırlıklarını hızlandırdı. 
     Buna göre, Irak operasyonu sırasında Silopi ve Çukurca'da kurulan ve Türk Silahlı Kuvvetleri emrine verilen Kızılay'a ait 50'şer yataklı 2 seyyar cerrahi hastane, bu kez Türk askerinin Irak'ta görev yaptığı bölgede kurulacak. 
     Sağlık Bakanlığı, bu hastanelerde görev yapacak personelin branşlarını belirledi. Buna göre, iki hastanede, genel cerrahi, beyin cerrahisi, kalp damar, göğüs, plastik, pediatrik cerrahi, iç hastalıkları, kulak-burun-boğaz, ortopedi ve travmatoloji, kadın doğum, çocuk, göz, üroloji, radyoloji, mikrobiyoloji, anestezi branşlarından 42 uzman doktor görevlendirilecek. 
     Hastanelerde ayrıca 4 diş hekimi, 16 pratisyen hekim, 16 hemşire, 4 ebe, 20 teknisyen ve 8 hasta bakıcı görev yapacak. 
     Bölgede görev yapması öngörülen personelin seçimi, gönüllük esasına dayandırılacak. Personele, görev derecelerine göre 100-150 dolar arasında değişen günlük harcırah verilecek. 
     Sağlık personeli, Türk askeri bölgede kaldığı ve Sağlık Bakanlığı'ndan personelin de orada kalması istendiği sürece bölgede kalacak. 
     
</TEXT>
</DOC>
