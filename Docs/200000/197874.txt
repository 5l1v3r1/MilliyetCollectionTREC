<DOC>
<DOCNO> 197874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun04.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK bombaları 'özel kuvvetlere' 
</HEADLINE>
<TEXT>

   PKK'nın, Kürdistan Özgürlük Fedaileri adlı yeni eylem grubunun 15 Kasım'dan itibaren eylemlere başlayacağının belirlenmesi üzerine emniyet alarma geçti 
   TOLGA ŞARDAN Ankara 
   
   İstanbul'da dört ayrı noktaya yapılan ikiz bombalı eylemlerin kamuoyundaki etkileri devam ederken, bu kez PKK'nın ülke genelinde bombalı eylemler gerçekleştirmek için "özel kuvvetler" oluşturduğu ortaya çıktı. Son iki haftada yapılan operasyonlarda ele geçirilen patlayıcı ve malzemelerin de, eylem gruplarınca kullanılacağı belirlendi. 
   KADEK olan adını Kandil Dağı'ndaki 2. Genel Kurul toplantısının ardından KHK olarak değiştiren PKK'nın Başkanlık Konseyi "özel kuvvetler" nitelemesiyle yeni bir eylem grubu oluşturdu. "Kürdistan Özgürlük Fedaileri Fedaiye Azadiye Kürdistan FAK adı verilen eylem timlerinin 15 Kasım'dan itibaren eylemlere başlayacağının belirlenmesi üzerine Emniyet alarma geçti. Tüm birimlerini uyaran Emniyet, "örgütün eylem hazırlıklarını tamamladığı ve eylemlerin yeni örgütçe üstlenileceği" bilgisini verdi. 
   
   Etkili patlayıcılar 
   PKK'nın bu faaliyeti, son günlerde art arda İzmir, Hatay, Bingöl ve Mardin'de yapılan operasyonlarda ortaya çıktı. Emniyet, uyarı yazısında yurt genelindeki operasyonlarda C - 3, C - 4 tipi patlayıcıların yanı sıra antitank mayınlarından sökülmüş patlayıcıların ele geçirildiğini belirtti. Yazıda, patlayıcılarla turistik tesisler, sanayi tesisleri, üst düzey ordu mensupları, valiler, başsavcılar, hakimler ve üst düzey emniyet mensuplarına suikast eylemleri yapılabileceği vurgulandı. 
   Emniyet, eyleme başlama tarihinin 2. Genel Kurul toplantısından sonraya alınmasının, terör eylemleriyle örgüt arasında bağlantı olmadığı imajı verilmesine yönelik olduğunu da kaydetti. 
   PKK'nın yerel seçimler nedeniyle Doğu ve Güneydoğu Anadolu'da siyasi faaliyet yürütecek AKP'li milletvekillerine yönelik sindirme amacıyla silahlı eylem düzenleneceği yönünde bilgiler alındığı da kaydedildi. 
   
   
</TEXT>
</DOC>
