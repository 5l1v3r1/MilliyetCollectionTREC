<DOC>
<DOCNO> 184979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko11.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye, kuru sabitleyecek konumda değil" 
</HEADLINE>
<TEXT>

     Başbakan Recep Tayyip Erdoğan, bugüne kadar devleti hortumlayanların hortumlarının tek tek kesileceğini ve kazınacağını belirterek, ''Ya bu işi başaracağız ya bu işi başaracağız. Başka çaremiz yok'' dedi. 
     Başbakan Erdoğan, Eroğlu Şirketler Grubu'nun Çorlu'da yaptırdığı ve Avrupa'nın en büyük denim konfeksiyon tesisi olarak nitelendirilen ''Eroğlu Şirketler Grubu Üretim Tesisleri''ni hizmete açtı. 
     Eroğlu Şirketler Grubu'na ait üretim tesislerine helikopterle gelen Erdoğan'ı burada, şirketin Yönetim Kurulu Başkanı Nurettin Eroğlu ile diğer ilgililer karşıladı. 
     Törende konuşan Erdoğan, bir zamanlar çok güçlü bir ülke olunduğunu, bugünkü güçsüzlükle geçmişi kıyasladıkları zaman üzüldüklerini ifade ederek, ''Nereden nereye geldik'' dedi. 
     Bir şairin, ''Bir zamanlar biz de millet, hem nasıl milletmişiz. Gelmişiz dünyaya, milliyet, millet nedir öğretmişiz'' şiirini okuyan Erdoğan, Türk milletinin böyle bir ecdadın torunları olduğunu söyledi. 
     Türkiye'de israflar gördüğünü ve bunu söylemesinin yadırganabileceğini anlatan Erdoğan, şöyle devam etti 
     ''Ülkemizde korkunç bir atıl kapasite var. Bu, kişisel harcamalardan tutunuz da kamu harcamalarına varıncaya kadar. Önce kamu kendini düzeltmeli, ondan sonra da özel kişiler kendini düzeltmeli. Türkiye eğer bu israfı aktif kapasite haline dönüştürürse, tarihi sıçramasını da yapacaktır. Bugüne kadar bu devleti hortumlayanları biliyorsunuz değil mi Biliniz ki artık bu hortumlar tek tek kesilecek ve kazınacak. Bu adımları da atacağız. Merak edebilirsiniz, bu hortumcular bir tane mi Bunların sayıları çok fazla. Ama bu mesafeleri alabilmek, neticeyi tam alabilmek için gücü belli bir yerde birleştirmemiz gerekiyor. Kusura bakmayın, heryer yozlaşmış. Siyasetiyle, bürokratıyla, bürokrasisiyle. El ele dayanışma içinde bu işi bugün kadar getirdiler. Hala böyle gidiyor. Birden ufak bir çıkış yaptığınız zaman, eğer birilerinin feryadı varsa, muhakkak bunun ardında bir menfaat olayı var. Bunun için feryad ediyorlar. Ama biz bunlara tahammül edemeyiz. Ya bu işi başaracağız, ya bu işi başaracağız. Başka çaremiz yok. Aksi takdirde Türkiye'ye yazık olur.'' Çorlu ve Çerkezköy'deki tesislerin çoğunun, belki tamamına yakınının, yüzde 20-30-40 kapasiteyle çalıştığını belirten Erdoğan, ''Korkunç bir atıl kapasite var. İlk hedef, atıl kapasiteleri aktif kapasiteler haline getirmek. Ondan sonra yeni yatırımlar başlatmak'' diye konuştu. 
     TOBB Başkanı Rifat Hisarcıklıoğlu'nun kendisine 4 milyon üyelerinin bulunduğunu söylediğini, kendisinin de her üye yanına bir işçi alırsa 4 milyon işsize iş verilmiş olacağını söylediğini kaydeden Erdoğan, ''Türkiye'de resmi işsiz sayısı 5 milyon. İşte işi çözdük bitti. Bu yapılamıyorsa bir yerde su kaçağı var'' şeklinde konuştu. 
     Erdoğan, zaman zaman kendilerini sıkıntıya sokacak şeylerin istendiğini kaydederek, ''Örneğin kuru sabitleyelim gibi. Türkiye kuru sabitleyecek konumda değil. O gücümüz yok. Olsa, onu da seve seve yaparız'' dedi. 
     Sendika temsilcileriyle yaptıkları görüşmelere de değinen Erdoğan, temsilcilere, ''üzerimize yanlış geliyorsunuz. Bizi daha çok zorlarsanız maaş alamaz duruma gelirsiniz'' dediğini hatırlattı. 
     Erdoğan, belediye başkanlığı yaptığı dönemde işçilere yüzde 150 zam yaptığını vurgulayarak, ''Bırakın önce bu ülke ayağa kalksın ve ayaklarının üzerinde dursun. Gücümüzü yakalayalım. Biz sizi daha ideal bir şekilde yaşam imkanına kavuşturmaya söz veriyoruz'' diye konuştu. 
     Başbakan Erdoğan, bugün kendisini iki şeyin heyecanlandırdığını, bunlardan birinin 45 bin metrekarelik kapalı alanda Avrupa'nın en modern tesisini açmak, diğerinin ise, bu tesisten 6 bin 250 insanın ekmek yiyecek olması olduğunu söyledi. 
     Eroğlu Grubu'nun Aksaray'dan çıkıp Trakya'da 45 bin metrekarelik dev bir tesis kurduğunu ifade eden Erdoğan, ''Bu tesiste 1250 insan çalışıyor. Ben Eroğlu ailesini başım ve gözüm üstünde taşımayacağım da kimi taşıyacağım. Yük olmuyor, aksine yük alıyorlar'' diye konuştu. 
     
</TEXT>
</DOC>
