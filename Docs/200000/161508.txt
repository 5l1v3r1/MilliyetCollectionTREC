<DOC>
<DOCNO> 161508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo10.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada 37. şampiyonluk kupası sahibini arıyor... 
</HEADLINE>
<TEXT>

     Türkiye Basketbol Ligi play-off final serisinde mücadele eden Efes Pilsen, yarın final serisinin 4. maçında Ülkerspor'u yendiği takdirde, ligde 10. kez şampiyonluğa ulaşacak. 
     Final serisinde galibiyetlerde 3-2 önde bulunan Efes Pilsen, serinin 4. maçında rakibini yenerek ligde 10. kez mutlu sona ulaşmayı hedefliyor. 
     Finalin diğer takımı Ülkerspor ise, yarınki maçta Efes Pilsen'i yenerek şampiyonluk umutlarını son karşılaşmaya taşımayı hedefliyor. 
     1966-67 sezonundan beri düzenlenen ligde bugüne dek 11 ayrı takım şampiyonluğa ulaştı. 
     Ligin düzenlendiği ilk yıl Altınordu şampiyon olurken, son şampiyonluğu da geçen sezon yine Efes Pilsen-Ülkerspor final serisinde rakibine üstünlük sağlayan lacivert-beyazlılar elde etmişti. 
     
     REKOR EFES PİLSEN'DE 
     Ligde 9 kez şampiyonluk sevinci yaşayan Efes Pilsen, kupayı en fazla müzesine götüren takım olarak da rekoru elinde bulunduruyor. 
     Lacivert-beyazlılar, geçen sezon elde ettikleri şampiyonlukla bu sevinci 9. kez yaşarken, 8 kez şampiyon olan Eczacıbaşı'yı da geride bıraktı. 
     İlk şampiyonluğunu 1978-79 sezonunda antrenör Faruk Akagün yönetiminde yaşayan lacivert-beyazlılar, en fazla şampiyonluğu da antrenör Aydın Örs yönetiminde yaşadı. Efes Pilsen, Örs yönetiminde 5 şampiyonluk elde ederken, şimdiki antrenörü Oktay Mahmuti ile de 1 kez mutlu sona ulaştı. Lacivert-beyazlılar, diğer şampiyonluklarını da antrenörler Rıza Erverdi ve Aydan Siyavuş döneminde elde etti. 
     
     ÜLKERSPOR, 3 KEZ MUTLU SONA ULAŞTI 
     Ligin güçlü takımlarından Ülkerspor ise şampiyonluk sevincini 3 kez yaşama başarısı gösterdi. 
     Ülkerspor, ilk şampiyonluğunu 1994-95 sezonunda Çetin Yılmaz döneminde alırken, Çetin Yılmaz yönetiminde 1997-98 sezonunda yine mutlu sona ulaştı. Turuncu-yeşilliler, son şampiyonluğunu ise 2000-01 sezonunda antrenör Murat Didin ile kazandı. 
     
     11 AYRI TAKIM ŞAMPİYON OLDU 
     Ligde bugüne dek 11 ayrı takım şampiyonluk sevinci yaşadı. 
     Efes Pilsen ve Ülkerspor'un yanı sıra Altınordu, İTÜ, Galatasaray, Muhafızgücü, Beşiktaş, Eczacıbaşı, Karşıyaka, Fenerbahçe ve TOFAŞ da şampiyonluğa ulaşan diğer takımlar oldu. 
     
</TEXT>
</DOC>
