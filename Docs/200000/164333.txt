<DOC>
<DOCNO> 164333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun07.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT Saddam Hüseyin yaşıyor 
</HEADLINE>
<TEXT>

     New York Times gazetesi, Amerikan istihbarat birimlerinin elde ettiği yeni kanıtların, Irak'ın devrik devlet başkanı Saddam Hüseyin'in yaşadığı fikrini desteklediğini yazdı. 
     Gazete, Amerikalı ordu ve istihbarat yetkililerine dayandırdığı haberinde, devrik liderin yandaşlarından elde edilen yeni istihbaratlar ışığında, bazı kaynaklarca öldüğü iddia edilen Saddam Hüseyin'in sağ olmasının büyük olasılık olduğunu belirtti. 
     Gazeteye açıklama yapan askeri kaynaklar, Irak savaşı sırasında ortadan kaybolan Saddam Hüseyin'in arandığını, onu bulabilmek için operasyonların yoğunlaştırıldığını ifade ettiler. 
     Amerikan ordusunda gizli görevler için kullanılan ''Görev Gücü 20'' adlı bir birimin de operasyonlara öncülük ettiği bildiriliyor. 
     Amerikan istihbaratı, Saddam Hüseyin'in yaşadığına en büyük kanıt olarak Saddam Fedaileri milisleriyle eski Irak istihbarat servisi çalışanlarının kendi aralarında yaptıkları konuşmaları gösteriyorlar. 
     İstihbarat yetkilileri, kaydedilen konuşmalarda ''Saddam Hüseyin'in yaşadığı ve korunması gerektiği'' ifadelerinin kullanıldığını söylüyorlar. 
     Amerikalı yetkililer, önceki gün yaptıkları açıklamada, Saddam Hüseyin'in en yakınındaki yardımcılarından biri olan Abud Hamid Mahmud El Tikriti'nin yakalandığını bildirmişlerdi. 
     Mahmud El Tikriti'nin Saddam Hüseyin'in nerede olduğuyla ilgili olarak sorgulanacağı kaydediliyor. 
     
</TEXT>
</DOC>
