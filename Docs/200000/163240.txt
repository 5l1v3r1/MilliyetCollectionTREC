<DOC>
<DOCNO> 163240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/guncel/gun08.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patriği'nden sınav kutsaması... 
</HEADLINE>
<TEXT>

     UFUK AKTUĞ Hatay DHA 

     İlahiyatçılar, Öğrenci Seçme Sınavı ÖSS için türbelere gidip dua eden gençleri "Bu davranışlar dinen doğru değil" diyerek eleştirse de Türkiye Ermenileri Patriği Mesrop Mutafyan, Hatay'ın İskenderun ilçesinde katıldığı bir ayinde ÖSS'ye katılacak Ermeni asıllı gençleri kutsadı. Geçen yıl yaşamını yitiren Hataylı Ermeni din adamı Serefi Gülyan'ın ölümünün yıldönümü nedeniyle düzenlenecek tören için gelen Patrik Mesrop Mutafyan, Karasun Manuk Kilisesi'nde ayin düzenledi. Ayin sonrası küçük çocukları sevip okşayan Mutafyan, ÖSS'ye katılacak gençleri bir araya getirerek sınavda başarılı olmaları için dua edip kutsadı. Gençlerle sohbet eden Mutafyan, gelecek neslin daha bilgili olabilmesi için okumanın önemli olduğunu söyleyerek, ÖSS sınavını kazanmaları dileğinde bulundu. 
     

</TEXT>
</DOC>
