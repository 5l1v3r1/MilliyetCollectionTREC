<DOC>
<DOCNO> 166684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur13.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten Arınç'a teşekkür mektubu... 
</HEADLINE>
<TEXT>

     Türk-İş, kamu kesimi toplu iş sözleşmesi görüşmeleriyle ilgili olarak ''sıfır zam hoş değil'' diyen TBMM Başkanı Bülent Arınç'a teşekkür mektubu gönderdi. 
     Türk-İş Genel Başkanı Salih Kılıç imzasıyla Arınç'a gönderilen mektupta, 2003 yılı kamu kesimi toplu iş sözleşmelerinin, hükümetin birinci 6 ay için sıfır zam önermesi nedeniyle tıkanma noktasına geldiği bildirildi. 
     Çalışan kesimin uzun yıllar fedakarlık yaptığı, ülkesi ve halkı için zor koşullara katlandığı vurgulanan mektupta, Türk-İş'in ülkenin ve halkın ihtiyaç duyduğu her anda sorumlu sendikacılık anlayışı gereği üzerine düşenleri yerine getirdiği kaydedildi. 
     Türk-İş'in mektubunda, rantiyeye, faizcilere ve diğer bazı kesimlere kaynak aktarılırken, IMF'nin istekleri dikkate alınarak kamu işçilerine sıfır zam önerilmesinin haksız olduğu belirtilerek, şu görüşlere yer verildi 
     ''Sayın Başkan, konulara hukukçu titizliğiyle yaklaşan, her zaman hak ve adaletten yana olduğunu çok iyi bildiğimiz zati alinizin bu gerçekleri dikkate alan açıklamalarınız, Türk-İş topluluğunda mutlulukla karşılanmıştır. 
     Bu yürekli ve adaletli açıklamalarınızdan dolayı şahsım ve Türk-İş topluluğu adına teşekkür ederim.'' 
     
</TEXT>
</DOC>
