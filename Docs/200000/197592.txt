<DOC>
<DOCNO> 197592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun13.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB üyeliği Almanya'nın gündeminde... 
</HEADLINE>
<TEXT>

     Alman Hıristiyan Demokrat Birlik Partisi CDU içinde, Türkiye'nin AB üyeliği tartışma konusu oldu. 
     CDU'lu bazı milletvekilleri, Birlik partilerinin CDU CSU Federal Meclis Grubu Başkan Yardımcısı Wolfgang Bosbach'ın, ''Türkiye'nin AB'ye alınmasının terörü Avrupa'ya taşımak anlamına geleceği'' şeklindeki sözlerini eleştirdi. 
     Avrupa Parlamentosu AP Dış İlişkiler Komisyonu Başkanı Elmar Brok CDU , Inforadio Berlin-Brandenburg'a bugün yaptığı açıklamada, İstanbul'daki saldırıların Türkiye'nin AB üyeliğiyle bağlantılı hale getirilmesi gerektiğini söyledi. 
     Brok, siyasi kriterleri henüz yerine getirmediği için Türkiye'nin AB üyeliğine karşı olduğunu belirterek, ''Ancak bu konu terörle irtibatlı hale getirilmemeli. Terörizm sınır tanımayan bir fenomendir'' dedi. 
     Brandenburg Eyaleti İçişleri Bakanı Jörg Schönbohm da CDU , Türkiye'nin AB üyeliği ile ilgili tartışmanın şimdi zamanı olmadığını belirterek, ''Şimdi önemli olan Türkiye'ye yardım etmektir'' diye konuştu. 
     CDU Genel Başkan Yardımcısı Christian Wulff da, Bosbach'ın sözlerini eleştirirken, CDU Federal Meclis Grubu dış politika sözcüsü Friedbert Pflüger ve Hıristiyan Sosyal Birlik Partisi CSU Federal Meclis Grubu Başkanı Michael Glos ise Bosbach'ı desteklediklerini açıkladılar. 
     
     TÜRKİYE'NİN AB ÜYELİĞİ ALMAN BASININDA 
     Bu arada, Alman Neue Presse gazetesi, Avrupa perspektifi verilmeyen bir Türkiye'nin radikal dinciliğe sürükleneceğini savunarak, ''Türkiye'nin dışlanması, Avrupa'daki terör tehdidini azaltmayacak ve İslamiyet ile Batı dünyası arasındaki uçurumu daha da büyütecektir'' denildi. 
     Terör tehdidinin Türkiye'nin AB üyeliğiyle bağlantılı hale getirilmesinin Almanya'nın çıkarlarına zarar vereceği savunulan yorumda, ''Türkiye değil, radikal dinciler dışlanmalı. Bu da sadece ılımlı Müslümanlar ile dayanışma göstermek suretiyle yapılabilir. Türkiye'nin Avrupa'ya bağlanması büyük bir fırsattır'' şeklinde görüşe yer verildi. 
     Frankfurter Rundschau gazetesinin haberinde ise Türkiye'nin AB üyesi olması yönünde 2002 yılındaki AB zirvesinde fiilen karar alındığı ve eski Başbakan Helmut Kohl'ün de Türkiye'nin AB'ye alınması yönünde çaba harcadığı belirtildi. Haberde, şöyle denildi 
     ''Şimdiki federal hükümet de, Türkiye'ye kapının açık tutulması cesaretinin gösterilmesini istiyor. Sorumluluk duyan bir Avrupa, zaten farklı bir yol izleyemez. Erdoğan hükümeti de, terör saldırılarının getirdiği tüm risklere rağmen bu yolu izleme cesaretini gösteriyor.'' 
     
</TEXT>
</DOC>
