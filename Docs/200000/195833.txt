<DOC>
<DOCNO> 195833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun11.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat günlüğü - 14 Hasan Cemal Bağdat 
</HEADLINE>
<TEXT>

   Bağdatlı gazeteci Hasan Hayat henüz başlamadı Irak'ta    Bağdat'ta, Şairler Kahvesi'ndeyim... "Cehennemde devrim lazım" diyen şair Zevahi'nin izini sürüyorum 
      
   Tane tane konuşuyor. Benden beter. Belki de ağır aksak geveze Sözcükler ağzından, tavanda ağır ağır dönen pervanelerin temposunda dökülüyor "Hayat henüz başlamadı." 
   Altı ay önce de, "Cehennemde devrim lazım " diyen o şairin izini sürmüştüm Bağdat'ta. Cemil Sıtkı El Zevahi'ydi adı. 
   1930'larda yazmış, Arapça Tavra Fil Cahim başlığını taşıyan şiirini. Kurulu düzene meydan okumuş. Kadın - erkek eşitliği talep etmiş. Ortalık birbirine girmiş o zaman. K firlikle suçlanmış. 
   Ve kaçmış Bağdat'tan. 
   Yıllar yılı sürgün yaşamış. 
   Sürgünde ölünce de, El Reşit Caddesi'ndeki şairlerin, yazarların o pek sevdikleri uğrak yerine adı verilmiş 
   El Zehavi Kahvesi. 
   
   Suskun nargile fokurduyor 
   Mayıs ayında uğramıştım. Zehavi'nin "Cehennemde devrim lazım " dizesini düşünmek ve iç izlenimlerimi yazıya ne kadar dökebilirim anlamak için... Ama sanıyorum artık o eski havası yoktu kahvenin. Köhneydi, etraf dökülüyordu. 
   Ağır ağır dönen pervanelerin altında beyaz entarili kahve müdavimleri genellikle suskun nargilelerini fokurdatıyorlardı. Bir köşeye oturup, bir kahve boyu çevreye bakınmış, sonra kalkıp gitmiştim. 
   Bu sefer de Bağdat'ta bir cuma günü içimden öyle geldi, yine El Zehavi Kahvesi'ne uğradım. Kapı duvar Ramazan dolayısıyla kapalıymış... 
   "Cehennemde devrim lazım " diyen şairin izini bir başka kahvede arayabileceğimi söylediler 
   Şairler Kahvesi. 
   
   Zeki Müren hayranı şair 
   Cuma günleri öğle vakti bu kahvede buluşuyormuş Bağdat'ın şairi, yazarı, gazetecisi. Eski adı, El Şabandar kahvesiymiş. El Reşit Caddesi'yle El Mutabani Sokağı'nın kesiştiği yerde... 
   Yoksulluk manzaralarını seyrederek yürüyorum. Kaldırımlar, sokağa taşan kitapçı sergisine dönmüş. Eski kitaplar, dergiler, gazeteler yerlerde satılıyor. 
   Alışveriş canlı. 
   Sokağın köşesi harabe halinde. Üç dört gün önce çöp bidonu içinde patlayan bombayla bütün bina çökmüş, bir Iraklı ölmüş... Biri, Türk olduğumu öğrenince koluma giriyor, şair olduğunu, Zeki Müren hayranı olduğunu anlatıyor. 
   Eski bir kahve. 
   Tavanda yine kocaman beyaz pervaneler ağır ağır dönüyor. Renk yakalamaya gelmiş yabancı meslektaşlar var, çevirmenler aracılığıyla etraflarını sorguluyorlar. Bir iki de tezg hını kurmuş çekim yapmaya çalışan televizyoncu... 
   Duvarlardaki çepeçevre eski fotoğraflar dikkatimi çekiyor. Biri Osmanlı Paşa'sı, karşısında İngiliz generali. Çayını yudumlayan yaşlıca biri açıklıyor 
   "Bu Halil Paşa. Bu da Kut Savaşı'nda esir ettiği General Sir Charles Towsend..." 
   Birinci Dünya Savaşı yılları. 
   Daha o zaman Irak diye bir ülke yok. Musul, Basra ve Bağdat vilayetleri var Osmanlı İmparatorluğu'na bağlı. İngilizlerin de Mezopotamya dedikleri coğrafya. Kut herhalde o zamanlar Basra Vilayeti'ne bağlı olmalı... 
   Bir fotoğraf daha Cemal Paşa... 
   Yanında Mekke Emiri Şerif Hüseyin... Rastlantı bu ya, Bağdat'ın Şairler Kahvesi'nde dedemle karşılaşıyorum. "1916'da Şam vilayetinde çekilmiş" diyor çevirmen... 
   
   "Saddam'la çukurdaydık" 
   Cemal Paşa'nın fotoğrafının altında boş yere oturuyorum. Pervanelerin esintisi fena değil. Yanımda bir şair, ismi Abid Ali. 36 yaşında. Kırık dökük İngilizceyle 
   "Saddam'dan nefret ediyorum. Amerikalıları ise bir süre için konuk olarak görüyorum. Onlardan da fazla hoşlandığımı sanmıyorum." 
   Gazeteci, Haşim Hasan. 
   Bir cümlesi hoşuma gidiyor 
   "Hayat henüz başlamadı Irak'ta." 
   Konuşkan bir adam 
   "Hayat daha tünelin ucunda hazırlanıyor. Saddam'la çok derin bir çukura yuvarlandık. Bu kadar derin olacağını ummamıştık. Tanınmış bir gazeteciydim. Rejime karşı oldum. 1993'te tutuklandım. Muhaberat tarafından kaçırıldım bir gün evimden. Korkunçtu. Uzun zaman tek başıma hücrede yattım. 1999'da bu kahvede yine Muhaberat tarafından tutuklandım. Birkaç yıl yattım. İşkence gördüm. Çıkınca Şam'a, Erbil'e kaçtım. Amman'a geçtim. Saddam devrildiğinde Ürdün'deydim. Sevindim." 
   Yaşanan 'savaş sonrası savaş'la ilgili değerlendirmesi 
   
   "Hayat yine başlayacak" 
   "Bütün bu şiddet eylemlerini katiller yapıyor. Bunlar Saddamcılar. Bu şiddet göreceksiniz sona erecek. Çok fazla devam edemezler. İşler iyiye gidecek. Uyanacağız. Hayat başlayacak yine... Ama bu arada şunu da yazın Amerikan efsanesi de sona erdi sokaktaki adamın gözünde... Hani o Amerikan kovboy filmlerinde gördüğümüz kaadiri mutlak şerifler yok. Yalnız bize değil, kendilerine de güvenlik getiremedi Amerikalılar... Halkın sesine kulak vermiyorlar. Bir kişilik Saddam diktası, şimdi 25 kişilik Irak Geçici Yönetim Konseyi'ni kastediyor -HC diktaya dönüştü." 
   Ve ekliyor 
   "Saddam''ı Amerika'sız devirmek imk nsızdı. İç muhalefet çok cılızdı." 
   Birileri gelip gazete dağıtıyor. 
   Bedava, para veren yok. 
   Alan şöyle bir bakıyor, başlıklara göz gezdirdikten sonra masanın üstüne bırakıyor. "İşte böylesine gazeteler" diyor Iraklı meslektaşım, "Parti propagandası yapılan ve parasız dağıtılan gazeteler... Buna karşılık gerçek gazeteciler yazacak yer bulamıyorlar." 
   Sonra o sözünü yineliyor 
   "Hayat henüz başlamadı Irak'ta " 
   Kahvenin kurşuni, ağır havası içimi geriyor. Bir ara sanki nefes almakta zorlanıyorum. Iraklı meslektaşımın gözlerinin içi canlı değil. Hayatın başlayabileceğine inanır gibi bakmıyor. 
   Belli, çok çekmiş... 
   
   Mansur'un yanık sesi 
   Cipe binip gazlıyoruz. Radyoda yanık bir ses, uzun uzun söylüyor. Kerim Mansur'muş şarkıcının adı 
   "Aşkım kayboldu Şansım yaver gitmedi Oysa ikisini de yeni bulmuştum Gözüm, yaşını akıtma Zira şimdi sevinme zamanı..." 
   Dicle usul usul akıyor. 
   Hafif bir sis inmiş üstüne. 
   Hurma ağaçları salınıyor. 
   Bağdat güzel bir şehir. 
   Daha da güzelleşecek, hayat başlayınca, cehennemde devrim olunca... 
   - 
   Dipnot 
   14 sayfalık Bağdat Günlüğü burada sona eriyor. Gelecek hafta sıra değerlendirmelere gelecek. Salı gününden itibaren 'Irak yorumları'nı yazmaya başlayacağım. İyi pazarlar, HC. 
   
   
   
   
</TEXT>
</DOC>
