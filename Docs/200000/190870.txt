<DOC>
<DOCNO> 190870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/guncel/agun.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkını arayan gazeteci sürüldü 
</HEADLINE>
<TEXT>

   Özlük haklarını gasp eden belgeleri ve yasaya aykırı sözleşmeyi imzalamayan Sabah ve atv çalışanları sürgüne gönderildi .. 
      ANKARA Milliyet 
   
   Sabah ve atv yönetimi, 8 Temmuz'da çalışanlarına önce geçmiş döneme yönelik izinlerini kullandıklarına ilişkin belge imzalatmak istedi. Yönetim 15 Temmuz'da da, geçmişe dönük kıdem tazminatını sıfırlayan ikramiye, izin parası ve fazla mesainin olmadığına yönelik ifadeler içeren, yeni iş kanununa göre hazırlanan sözleşme getirdi. Çalışanlar, getirilen sözleşmenin 5953 Sayılı Basın İş Kanunu'na aykırı olduğunu, hakları güvence altına alınırsa imzalayabileceklerini belirterek, belgeleri imzalamadı. 
   
   İSTİFA ETMİŞ SAYILIYORLAR 
   Yönetim, sözleşmeleri imzalamayanları ilk yaptırım olarak 64 güne varan zorunlu izne çıkardı. İzinler devam ederken yerlerine yeni çalışanlar istihdam edildi, ardından sürgünler başladı. atv Ankara Bürosu Haber Müdürü Sedat Bozkurt, AKP ve Parlamento muhabiri Hüseyin Özalp, Parlamento muhabiri Fatih Atik, muhabir Fatma Can çeşitli illerde cezalandırma amaçlı görevlendirmeleri reddettikleri için istifa etmiş sayıldı. atv kameramanı Nejat Sunal'ın sözleşmeyi imzalamadığı, Sabah Başbakanlık muhabiri Erhan Seven'in işine de "temsilciye hakaret ettiği" iddiasıyla tutanakla son verildiği öğrenildi. 
   
   HARCIRAHLAR KESİLDİ 
   İki ay süreyle Diyarbakır'da görevlendirilen atv muhabiri Kemal Aktaş ve kameraman Serdar Ekeyılmaz'ın görev süreleri bir yıla çıkarılarak harcırahları kesildi. Görevi kabul etmeyeceklerini belirten Aktaş ve Ekeyılmaz'ın istifa etmiş sayılacakları bildirildi. Dün de atv kameramanı Halim Abanoz süresiz olarak Diyarbakır'da görevlendirildi. Söz konusu çalışanlar işyerlerine gittiklerinde görevlilerce içeri alınmayınca, durumu notere tasdik ettirdi. Yönetime direnen 13 çalışandan 7'sinin işine son verilirken 6'sının zorunlu izinleri sürüyor. 
   
   "AİHM'ye de gidilebilir" 
   Çağdaş Gazeteciler Derneği Genel Başkanı Doğan Tılıç, Cumhurbaşkanı dahil, hükümet yetkililerine durumu aktardıklarını belirtirken, "Çalışanları terörize ediyorlar. Uluslararası Gazeteciler Federasyonu'na FIJ durum bildirildi. Gerekirse AİHM'ye gidilir" dedi. 
   
   SABAH yazarları ne dedi    Necati Doğru 
   'Sürgün mü olmuş Bilmiyorum vallahi' 
   Sabah'tan, atv'den sürgün mü olmuş Bilmiyorum vallahi. Ben yazarım, servis şefliği yapmıyorum, onun için de bilmiyorum gerçekten. Böyle bir şey çalışanların özlük haklarının gasp edilmesidir yasaya, ahlaka, işverenliğe aykırıdır. Bunu kimse tasvip edemez, ben de etmem. Siz ne yapmaya çalışıyorsunuz şimdi anlamadım. Cevap veriyorum size internet sitelerini okumuyorum, size de cevap vermiyorum oldu mu Hadi güle güle... 
   
   Mehmet Barlas 
   'Yapılan açıklama beni tatmin etmedi' 
   İnternet sitelerinde bu haberi okuyunca nedir diye sordum. Hukuki açıdan çalışanların haklarının çiğnenmediğine dair birtakım yasal raporlar gösterdiler. Fakat beni tatmin etmedi. Sabah'ta pek çok arkadaşın aylarca maaş almadığını biliyoruz. Bu alınmayan maaşlar ya da yapılmayan izinler, yasal faizleri ile büyük yük oluşturuyorsa acaba bunun muhatabı eski Sabah mıdır Yoksa yeni kurulan Merkez Sabah mıdır 
   
   
   
</TEXT>
</DOC>
