<DOC>
<DOCNO> 159539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo38.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazarov Gaziantepspor'da... 
</HEADLINE>
<TEXT>

     Ligin bitimine 1 hafta kala, topladığı 57 puanla 1 yıl aradan sonra lig dördüncüsü olarak yeniden UEFA Kupası'na katılma başarısı gösteren Gaziantepspor, teknik sorumlu Nurullah Sağlam ile 1 yıllık, Kocaelispor'un eski oyuncusu forvet Lazarov ile de 3 yıllığına sözleşme imzaladı. 
     Gaziantep Büyükşehir Belediyesi Encümen Salonu'nda düzenlenen imza töreninde konuşan kulüp başkanı Celal Doğan, Gaziantepspor'da futbol oynayan ve ligin ikinci yarısında büyük bir sorumluluk üstlenerek takımı başarılı bir sonuçtan sonra UEFA Kupası'na taşıyan teknik sorumlu Nurullah Sağlam ile yola devam etme kararı aldıklarını söyledi. 
     Gaziantepspor'un, Türk futboluna yalnızca futbolcu değil tertemiz, pırıl pırıl antrenörler yetiştireceğini vurgulayan Doğan, ''Nurullah Sağlam, teknik direktörlük sınavını kazandı. Onunla, bu masada teknik direktör olarak sözleşme yapıyoruz. Genç teknik direktörümüzün kendi ekibiyle, yeni sezonda UEFA Kupası'nda, Türkiye Kupası ve ligde başarılı olmasını bekliyoruz, ona güveniyoruz'' diye konuştu. 
     Gaziantepspor ile yeniden sözleşme yapmaktan dolayı mutlu olduğunu, kendine güvenenleri asla mahçup etmeyeceğini ifade eden Sağlam ise şöyle konuştu 
     ''Ben buraya taraftarların arasından geldim. Gaziantepspor sevgisi benim için herşeyden üstündür. Sözleşme imzalayıp imzalamamak yönetimin takdiridir demiştim. Onlar böyle takdir ettiler. İkinci yarıda teslim aldığım gemiyi limana sağ salim vaziyette yanaştırdım. Şimdi hedefimiz, Gaziantepspor'u öncelikle UEFA Kupası'nda, Türkiye Kupası'nda ve ligde başarıdan başarıya koşturmak olacak. Yönetim kurulu, tarihinde ilk kez bir teknik direktöre yetki vererek transfer konusunda fikir alışverişinde bulundu. Galatasaray maçından sonra formamıza yakışan, bizi başarıya ulaştıracak kadroyu yapmaya, oluşturmaya başlayacağız.'' Doğan daha sonra eski Kocaelisporlu forvet oyuncusu Lazarov ile 3 yıllığına sözleşme imzaladı. 
     Doğan, Gaziantepspor'un gol yollarında çözüm olabilecek başarılı bir oyuncuyu kadrolarına katmaktan dolayı mutluluk duyduklarını belirterek, şunları söyledi 
     ''Lazarov'un futbolunu, kalitesini anlatmaya gerek yok. Bizimle birlikte uzun yıllar Gaziantepspor'un başarısı için formasını ıslatacak, goller atacak. Bu transferin gerçekleşmesinde katkı sağlayan Saffet Sancaklı'ya da teşekkür ediyoruz.'' İmza töreninden transferlere ilişkin açıklamalarda bulunan teknik direktör Nurullah Sağlam, Galatasaray maçından sonra takımda gidecek ve kalacaklara ilişkin yönetime rapor vereceğini, daha sonra transfer harekatına başlayacaklarını bildirdi. 
     
</TEXT>
</DOC>
