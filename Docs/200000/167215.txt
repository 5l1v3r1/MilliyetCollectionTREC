<DOC>
<DOCNO> 167215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/ykoksaldi.html </URL>
<DATE> 2003/07/04/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Siyasette penaltı 
</HEADLINE>
<TEXT>

     Siyasetçiler kulüplerin bu gücünden şikayetçi mi dersiniz Sanmıyorum. Çekindikleri kadar karşılıklı menfaat ve güç paylaşımından da mutlu oldukları ortada. Türkiye'de kulüpler ekonomik temellerini daha çok devlet kaynaklarını geri döndürmeden sömürmeye dayandırdı. 3 büyükler kötü idari yapılarıyla potansiyellerini çarçur ediyorlar. Anadolu takımlarının gelir yolları fazla değil. En büyük destekleri siyasiler ve belediyeler üzerinden aktarılan gelirler. 
     Kulüplerin, sporu teşvik amacıyla arazi ve bürokratik konularda yardım alması belirli ölçülerde makul. Ancak ekonomik başarısızlıklarını devlete ödetmeye yeltendiklerinde iş sportif hortumlamaya giriyor. "Herkes affediliyor" yaklaşımıyla 3 büyükler vergi borçlarından kurtuldu. Tekrar batmayacaklarına ise ikna olamıyoruz. Borsaya açılmak veya kağıt üzerinde organizasyon şemaları dışına çıkarak şirketleşmeyi becerebilirlerse belki devlete sırtlarını dayamaktan vazgeçerler. 
     Ama Şişli Belediye Başkanı'nın Galatasaray için sunduğu stat projesi, bu sömürünün kolay silinemeyeceğini gösteriyor. Ali Sami Yen'in merkezden uzak bir yere yeniden inşaası doğru bir tesbit. Şimdiki stat arazisinin kar amaçlı merkeze dönüştürmek ve gelirin Galatasaray Kulübü'ne vermek ise devlet mülkünü hibe etmektir. Mevzuat o arazinin sportif amaç dışında kullanılmasına izin vermese de kılıfına uydurmak Türkiye'de zor değil. 
     Fenerbahçe, kiralama ve sponsorluk anlaşmalarıyla stadı yenilerken, mali problemleri yüzünden buna başlayamayan Galatasaray'ın çareyi devlette bulması rekabet adaletsizliğinin bir ayağı. Ali Sami Yen'in yerine iş merkezi yapılsa dahi, gelir Galatasaray'a değil, amatör sporlara ve gençlik kulüplerine aktarılmalıdır. Çünkü bu müthiş kıymetli alan devlete aittir. Buna izin verilirse diğer kulüpler de taviz bekleyecekler. 3 kulübe yıllardır tesis arazilerinin kişisel ilişkiler töleransıyla sunulması gibi. Devlet artık futbol hortumunun musluğunu sonuna kadar açmaktan vazgeçmeli. 
     

</TEXT>
</DOC>
