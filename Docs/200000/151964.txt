<DOC>
<DOCNO> 151964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/guncel/gun01.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Generalden 'yobaz' tepkisi 
</HEADLINE>
<TEXT>

MGK Genel Sekreteri Org. Tuncer Kılınç, Brüksel'de yapılan bir toplantıda "Dinimizi nasıl öğreneceğiz " diye soran gruba "Siz yobazsınız" diye çıkıştı 
     HAYRİ DİZERKONCA Frankfurt 

     Milli Güvenlik Kurulu MGK Genel Sekreteri Orgeneral Tuncer Kılınç, Brüksel'deki Türk Büyükelçiliği'ndeki toplantıda "Biz dinimizi nereden öğreneceğiz " diye soran bir gruba "Siz yobazsınız" diyerek tepki gösterdi. Türk vatandaşların kurdukları derneklerin tek çatı altında toplanması ve Türkiye yararına faaliyet göstermesi için Avrupa'da temaslarda bulunan Kılınç, 15 Nisan'da Brüksel'deki büyükelçilikte Türk dernekleri ve vatandaşlarla bir araya geldi. 
     
     "Fanustan çıkın" 
     Kılınç, tarikatçıların İslam'la hiçbir ilgilerini olmadığını belirterek, "Hepsi çıkarcı. Bunlara kanmayın. Bazı hocalar, İslamı kendilerine göre yorumluyor. Hepsi bölücü. Yaşadığınız topluma uyum sağlayın, fanustan çıkın" dedi. Milli Görüşçü, Süleymancı ve Fethullahçılardan oluşan bir grup, Kılınç'a "Dinimizi unutun diyorsunuz. Biz dinimizi nereden öğreneceğiz " diye sordu. Kılınç, gruba "Siz yobazsınız" diyerek tepki gösterdi. Grup salonu terk etti. Grupta Diyanet İşleri Başkanlığı görevlilerinin de bulunduğu öne sürüldü. Kılınç, bir anısını anlatırken, bir başbakanın kendisine başörtüsünü kastederek, 'Kamuda fırsat eşitliği, eğitim özgürlüğü yok' dediğini dile getirdi. 
     
     


GÜNCEL 




















</TEXT>
</DOC>
