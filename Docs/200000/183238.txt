<DOC>
<DOCNO> 183238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur34.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlıktan tahliye oldu, hırsızlık yaparken yakalandı 
</HEADLINE>
<TEXT>

     Bursa'da hırsızlık suçundan sabıkası bulunan ve son olarak 15 işyerinden hırsızlık yaptığı iddiasıyla tutuklu yargılandığı davada tahliye edilen kişi, yine hırsızlık yaptığı gerekçesiyle yakalandı. 
     Alınan bilgiye göre, merkez Nilüfer İlçesi'ne bağlı İhsaniye Mahallesi Tuna Caddesi'ndeki bir işyerinden bilgisayar, güç kaynağı ve faks cihazı ile 2 yazıcı çalınması üzerine harekete geçen Bursa Emniyet Müdürlüğü Asayiş Şubesi Hırsızlık Masası ekipleri, olay yerinde yaptıkları incelemede, hırsızlık suçundan sabıkalı olan Erol D'nin parmak izini tespit ettiler. 
     Son olarak yaklaşık 6 ay önce 15 işyerinden bilgisayar çaldığı iddiasıyla tutuklanan, ancak davanın 4 ay önce yapılan duruşmasında tahliye edildiği belirlenen Erol D, çaldığı malzemeleri kimliği açıklanmayan bir kişiye satmak isterken suçüstü yakalandı. 
     Zanlının sorgulamasının tamamlanmasının ardından adliyeye sevk edileceği bildirildi. 
     
</TEXT>
</DOC>
