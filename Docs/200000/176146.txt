<DOC>
<DOCNO> 176146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo07.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oumar "Soyunma odasında Aybaba ile birşey olmadı" 
</HEADLINE>
<TEXT>

     Birinci Süper Futbol Ligi'nde Fenerbahçe'ye sahasında 1-0 yenilen Trabzonspor, gelecek hafta ligde Adanaspor ile yapacağı maçın hazırlıklarına başladı. 
     Teknik Direktör Samet Aybaba yönetiminde, Mehmet Ali Yılmaz Tesisleri'nde yapılan antrenmana, ülkesinin milli takım kampına çağrılan Romaschenko, sakatlığı süren Fatih'in yanı sıra dünkü karşılaşmada sağ arka adalesinde gerilme olan D'Haene, kasıklarında ağrı hisseden Gökdeniz ve sağ ayak bileğinde şişme olan Augustine katılmadı. 
     İdmanda bir hayli üzgün olduğu gözlenen Aybaba, futbolculara dar alanda pas çalışmasının ardından yarım alanda çift kale maç oynattı. 
     Bordo-mavili takım yarını izinli olarak geçirecek ve 18 Ağustos Pazartesi günü yapacağı çalışma ile Adanaspor maçının hazırlıklarına yeniden başlayacak. 
     
     OUMAR ''HERHANGİ BİR ŞEY OLMADI' 
     Trabzonspor'da, Fenerbahçe maçında gördüğü kırmızı kart sonrası Teknik Direktör Samet Aybaba'dan büyük eleştiri alan Oumar, soyunma odasında Aybaba ile aralarında herhangi bir şeyin geçmediğini söyledi. 
     Oumar, Fenerbahçe karşısında aldıkları yenilgi nedeniyle üzgün olduklarını, ancak ligde 32 karşılaşmalarının bulunduğunu da ifade ederek, ''Daha ligin başındayız. Bir an önce toparlanıp hedeflerimiz doğrultusunda ilerlemek istiyoruz'' dedi. 
     Aybaba'nın, ''kendisine büyük ceza verileceği'' yönündeki açıklamalarıyla ilgili olarak da Oumar, ''Ben profesyonel bir oyuncuyum. Hocamın kararlarına saygı duyarım'' diye konuştu. 
     
</TEXT>
</DOC>
