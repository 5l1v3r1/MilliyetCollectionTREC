<DOC>
<DOCNO> 186944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yasam/yas05.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambulans gelmeyince itfaiye de bırakıp gitti 
</HEADLINE>
<TEXT>

   Üç kişinin yaralandığı kazada sıkışan Kıraç'ı ambulans gecikince itfaiye kurtardı ama olduğu yerde bıraktı... 
      ŞAKİR AYDIN İstanbul 
   
   Eyüp'te, freni patlayan kamyonet, iki otomobile çarptıktan sonra durabildi. Üç kişi yaralanırken, kamyonette sıkışan kadını kurtaran itfaiye ekibi, ambulans gecikince aracın içinde bırakıp gitti. Alibeyköy Çırçır Mahallesi Namık Kemal Caddesi'nde önceki gece 23.00'te yokuştan inen Bayram Kıraç yönetimindeki 34 AF 0796 plakalı kamyonet, freni patladığı için önce Muharrem Şimşek'in kullandığı 34 MIN 44 plakalı otomobile, ardından da park halindeki 06 Z 0739 plakalı bir başka otomobile çarparak durdu. 
   Kamyonet sürücüsü Kıraç, eşi Şöhret ile Faruk Kıraç hafif yaralandı Fahriye Kıraç ise araçta sıkıştı. 
   Kamyonetten çıkarılan Şöhret Kıraç bir taksiyle Okmeydanı SSK Hastanesi'ne kaldırılırken, Faruk Kıraç bir akrabalarının evine götürüldü. İtfaiye ekipleri, demir makasla aracın kapısın kestikten sonra Fahriye Kıraç'ı kurtardı. Ancak haber verilmesine rağmen beklenen ambulans gelmeyince itfaiye ekipleri, Kıraç'ı aracın içinde bırakarak ayrıldı. 
   Yarım saat sonra gelen ambulanstaki sağlık görevlileri, boyunluk taktıkları yaşlı kadını araçtan çıkarmak için uzun süre uğraştı. Kıraç hastaneye kaldırıldı. 
   
   
</TEXT>
</DOC>
