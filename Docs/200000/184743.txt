<DOC>
<DOCNO> 184743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yazar/sazak.html </URL>
<DATE> 2003/09/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kubilay benzetmesi 
</HEADLINE>
<TEXT>

   
   Korkuların kuşatması altında 'yaratıcı çözümler'den uzak tartışmalar ve 'politikasızlık'. 
   Prof. Meryem Koray, Irak'a asker göndermeden, YÖK taslağına aylardır gündemi kilitleyen iki temel soruna ilişkin en doğru analizi dünkü Radikal'de yapmış İzleyenleri uzandıran bu kavgaların arkasında 'politikasızlık' yatıyor. Bu duyguya acemilik ve üsluptaki düzeysizliği de katınca, demokrasinin önü tıkanıyor. Uzlaşma kültürü yok oluyor. 
   Siyasi ortam Meclis açılmadan sertleşmeye başladı. 
   Dışişleri Bakanı Abdullah Gül'ün, 'Irak'a asker göndermeyelim' diyen TÜSİAD'ın arkasında 'dış güçler'in bulunduğunu öne sürmesi, Başbakan Tayyip Erdoğan'ın YÖK taslağına karşı çıkan rektörleri 'edepsizlikle' suçlaması yönetim sorumluluğunun gerektirdiği sağduyulu çıkışlar değil. 
   Hükümet sözcülerine 'anger management' gerekiyor. Asabiyet testinden geçmeden tezkereyi Meclis'e yollamaları hata olur, Kemal Gürüz'den kurtulacağız derken bütün üniversiteyi sokağa dökmeleri de akılcı gözükmüyor. 
   Rektörlere gelince... AKP'nin YÖK düzenine tepki göstermenin yolu Genelkurmay'a sığınıp, 'ordu ile iktidar'ı karşı karşıya getirmek olmamalı. Dokuz Eylül Üniversitesi Rektörü Prof. Emin Alıcı'nın 'Hepimiz birer Kubilay olmaya hazırız' sözleri fazlasıyla duygusal. 
   Milli Eğitim'in YÖK taslağı zaten bu haliyle geçmeyecek. Türkiye ne Cezayir olur, ne İran .. 80 yıllık Cumhuriyet'in tek bir yasayla yıkılacağını, 'üniversiteler düşerse demokrasinin de korunamayacağını' düşünmek aşırı bir korkunun ürünüdür 
   Kubilay benzetmesi yapan Prof. Emin Alıcı, YÖK Başkanı Kemal Gürüz'ün 'rektör adayı' değildi, üniversitedeki seçimde en yüksek oyu almasına karşın YÖK tarafından atanmadı. Cumhurbaşkanı Sezer, Gürüz'e rağmen Alıcı'yı Dokuz Eylül Üniversitesi'nin başına getirdi. İyi de yaptı, Prof. Alıcı bilimsel kariyeri ve üniversite özerkliğinin gereği olarak seçimle bu görevi hak ediyordu. Ancak Gürüz tarafından veto edilseydi, bugün 'Kubilay gibi şeriatçılara direnme görevi' bir başka saygın hocada olacaktı. YÖK'ün otoritesinden Cumhurbaşkanı'nın müdahalesiyle korunabilmiş bir rektörün 'kaynağını bilimden alan düşünce silahı'nı öteki tüm araçlardan önce kullanması gerekmez mi 
   Gürüz'ün, rektörleri askere götürmesi de sivil topluma inançsızlığın bir başka göstergesidir. 
   Niye Meclis, CHP değil de ordu 
   Prof. Meryem Koray cesaretle sorguluyor 
   "Bir tarafın Meclis'teki gücüne güvenmesini, öteki tarafın da bazı korku ve duyarlılıklara dayanmasını veya ordudan destek aramasını haklı görmek mümkün değil. Ne bugünkü iktidarın zannettiği gibi, demokratik meşruiyet, milli irade gibi çok kaypak bir olguyla sınırlı, ne de bugünkü üniversitelerde tek sorun türban." 
   Bu gerilimi düşürmek görevi öncelikle iktidarındır. 
   
      
   
</TEXT>
</DOC>
