<DOC>
<DOCNO> 189762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/guncel/gun03.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç aşamalı PKK planı 
</HEADLINE>
<TEXT>

   Emniyet, PKK'nın 1 Eylül 2003 - 1 Eylül 2004 arasında uygulanacak üç aşamalı "yol planı" hazırladığını bildirdi 
   TOLGA ŞARDAN Ankara 

   
   Emniyet Genel Müdürlüğü, il emniyet müdürlüklerine gönderdiği iki ayrı gizli yazıda, PKK KADEK'in "meşru müdafaa savaşı" adı altında eylemlere başladığını bildirdi. Emniyet, PKK KADEK'in "Demokratik Dönüşüm İçin Yol Haritası" adı altında 1 Eylül 2003 - 1 Eylül 2004 arasında uygulanması amacıyla üç aşamalı "yol planı" hazırladığını bildirdi. Bu plan kapsamında 1 Eylül - 1 Aralık 2003 arasında sürdürülecek birinci aşamada, sözde tek taraflı uygulanan ateşkesin iki taraflı hale getirilmesinin öngörüldüğüne dikkat çekildi. 
   PKK'nın, genel af ve demokratik taleplerinin karşılanmasında gelişme olmadığı takdirde, 1 Eylül 2003'ten itibaren örgütçe "meşru müdafaa savaşı"nın başlatılacağı belirtildi. Emniyet yazısında, "Kendilerine kırsal bölgelerde veya şehir merkezlerinde müdahalede bulunulması durumunda karşılık verileceği yönünde alt kadrolara talimatlar verildiği bilinmektedir" denildi. 
   
   Değişik hedefler... 
   Örgütün, çift taraflı ateşkesin sağlanması amacıyla daha etkin mücadele yürüteceği, misilleme eylemlerinin örgütün kayıp vermesini önleyecek tarzda planlanması ve güvenlik güçlerine yönelik eylemlerin dışında değişik hedeflere de yönelinmesi gerektiği yönünde talimatlar verdiği açıklandı. 
   Yazılarda, misilleme eylemleri için kırsal alandan şehir merkezine eylem timleri gönderilmesi ve güvenlik güçlerinin güzerg hlarına mayınlama yapılmasının planlandığı yönünde bilgiler elde edildiğine dikkat çekilerek, tüm personelin "müteyakkız" bulundurulması istendi. 
   
   
   
</TEXT>
</DOC>
