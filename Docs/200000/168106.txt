<DOC>
<DOCNO> 168106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur22.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Son olay kabulde zorlandığımız bir olaydır" 
</HEADLINE>
<TEXT>

     Adalet Bakanı Cemil Çiçek, Türkiye'nin ABD ile olan ilişkilerinin devamını arzu ettiğini ifade ederek, ''Son olay, Türkiye olarak sebebini izahta zorlandığımız, sonucunu da kabulde gerçekten zorlandığımız bir olaydır'' dedi. 
     Adalet Bakanı Çiçek, ABD'nin Ankara Büyükelçisi Robert Pearson'la görüşmesinin ardından bakanlıktan ayrılırken, gazetecilerin görüşmeye ilişkin sorularını yanıtladı. 
     Çiçek, bir soru üzerine, ABD ile 50 yıllık süre içerisinde zaman zaman ilişkilerde kırılma noktaları olduğunu, ama geneline bakıldığında iki tarafın menfaatine olan bir ilişki olduğunu söyledi. 
     Son olayın Türkiye'nin Irak konusundaki endişelerinde ne kadar haklı çıktığını ortaya koyduğunu belirten Çiçek, şöyle konuştu 
     ''Saddam'ın gitmiş olması önemli bir adımdır. Ama henüz orada devlet otoritesi tesis edilemedi. İşleyen bir devlet müessesesi yok. Bu da her türlü tertibe, her türlü ayak oyununa müsait bir ortam yaratıyor. Bunun için keşke attığımız adımlar daha önce atılmış olsaydı. Çünkü Türkiye bunu talep etmiştir, ortaya çıkabilecek bir kısım sorunların karşılıklı görüşme, çerçevesinde çözülmesini arzu etmiştir.'' Bakan Çiçek, ''Son olay, Türkiye olarak sebebini izahta zorlandığımız sonucunu da kabulde gerçekten zorlandığımız bir olaydır'' diyen Çiçek, bu olayı kabul etmelerinin mümkün olmadığını belirtti. 
     Türkiye'nin ABD ile olan ilişkilerinin devamını arzu ettiğini kaydeden Çiçek, ilişkinin istikametinin başka çabalarla teyit edilmesi ve desteklenmesi gerektiğini söyledi. Bakan Çiçek, şunları söyledi 
     ''Bunun en önemli ayağı da önümüzdeki günlerde ABD kongresinde oylanacak olan sözde soykırım tasarısıdır. Daha önce bu neviden tasarılar ABD Kongresi'nden geçmemiştir. Bu bir tarihi olaydır. Tarihi olayları siyaseten karara bağlamak gibi bir alışkanlık ortaya çıkarsa bu tarihe haksızlık olur. Türkiye olarak ABD Kongresi'nde yapılacak oylamayı önemsiyoruz.'' Adalet Bakanı Çiçek, bir gazetecinin, ''Genelkurmay Başkanlığı'nın son olayla ilgili özür beklentisi var'' demesi üzerine de, atılacak bazı adımların olduğunu, bu anlamda da Kongre sonucunu önemsediklerini söyledi. Çiçek, Kerkük'te yapılan müzakerelerin, bazı sonuçları daha açık ortaya çıkaracağını kaydetti. 
     Pearson'un, ''Türk askerlerinin gözaltına alınmasını nasıl değerlendirdiğini'' sorması üzerine Çiçek, Pearson'un, Türk-Amerikan ilişkilerinin iyiye gideceğini söylediğini ifade etti. Bakan Çiçek, ''Karşılıklı bir iddia, savunma içerisinde değildik, nezaket ziyareti çerçevesinde yapılan değerlendirme oldu'' dedi. 
     
     7. UYUM PAKETİ 
     Adalet Bakanı Çiçek, başka bir soru üzerine, AB'ye uyum çerçevesinde hazırlanan 7. Uyum Paketi taslağının yüzde 99'nun tamamlandığını söyledi. Taslak üzerinde son değerlendirmelerin yapılacağını ve ilgili kuruluşların görüşüne sunulacağını belirten Çiçek, taslağın bu hafta sonu ya da önümüzdeki hafta başında TBMM'ye sunulacağını bildirdi. 
     ''8. paket hazırlığı var mı '' sorusu üzerine de Çiçek, şu anda böyle bir çalışma olmadığını söyledi. Çiçek, TBMM tatile girmeden 7. Uyum Paketi, İcra İflas Kanun Tasarısı, SSK ve Bağkur'la ilgili kanun tasarılarının çıkarılması gerektiğini ifade ederek, bunların, 5. gözden geçirme için son derece önemli olduğunu söyledi. 
     Bakan Çiçek, Milli Eğitim Bakanı Hüseyin Çelik'in önümüzdeki Perşembe günü YÖK Yasa Taslağı'nı açıklayacağını da anımsattı. 
     Bakan Çiçek, başka bir soruyu yanıtlarken, 80-100 bin sayfadan oluşan ''AB müktesebatına uyum çerçevesi'' çalışmasında, civarında kanun değişikliği yapılacağını, bunların yanı sıra tüzük ve yönetmeliklerin de değiştirileceğini ifade ederek, ''Tüm bunlar yapılacak ki o zaman noktayı koyduk diyelim'' diye konuştu. 7. Uyum Paketi'ne son paket demenin doğru olmadığını ifade eden Çiçek, bu düzenlemelerin Anayasa değişikliği gerektirmediğini vurguladı. 
     7. Uyum Paketi'nin önemli bir adım olduğunu kaydeden Çiçek, bunun Türkiye ilgili değerlendirmeler açısından önemli bir katkı sağlayacağını söyledi. 
     
</TEXT>
</DOC>
