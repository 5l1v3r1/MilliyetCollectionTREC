<DOC>
<DOCNO> 173371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur20.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kongresi'nde gerginlik... 
</HEADLINE>
<TEXT>

     CHP İstanbul İl Kongresi'nde delegeler adına yapılan konuşmaların bitirilmesine ilişkin önergenin kabul edilmesinin ardından gerginlik yaşandı. 
     Lütfi Kırdar Uluslararası Kongre ve Sergi Sarayı'nda sabah başlayan ve Genel Başkan Deniz Baykal'ın konuşmasının ardından delegelerin görüşlerini 10'ar dakika süreyle açıkladığı kongrede, delege ve Kadıköy İlçe Başkanı Şefik Toprak ve arkadaşları tarafından bir önerge verildi. 
     Önergede, seçimlere geçilebilmesi için zamanın daraldığı gerekçesiyle konuşmaların sona erdirilmesi istendi. 
     Önergenin aleyhinde söz alan ''onur delegesi'' Bedri Baykam, kongrelerin insanların birbirini dinleme ve sorunları tartışma yeri olduğunu belirterek, konuşmaların sürdürülmesini istedi. 
     Önerge lehine söz alan Şefik Toprak da, saatin 16.00 olduğunu, seçimlere geçilmesi ve sonuçlandırılması için yaklaşık 4.5 saatlik bir zamana ihtiyaç bulunduğunu dile getirerek, bu nedenle konuşmalara son verilmesini istediklerini, kimseyi susturma niyetinde olmadıklarını söyledi. 
     Salondan zaman zaman tepki gören Toprak'ın konuşması, bir bölüm delege tarafından da alkışlandı. Bu sırada gerginlikler de yaşandı. 
     Divan Başkanı Mustafa Özyürek, önergeyi delegelerin oyuna sundu. Delegelerin büyük çoğunluğu, önergenin kabulü yönünde oy kullandı. 
     İstanbul İl Başkanı Şinasi Öktem'in kürsüye gelerek kongrenin ardından daha çok toplantılar yapılacağını belirtmesi üzerine, önergeye karşı çıkan bazı partililer ile önergeyi destekleyenler arasında tekme ve tokatlaşmaya varan gerginlikler yaşandı. 
     Daha sonra salonda sükunet sağlanarak, kongreye devam edildi. 
     
</TEXT>
</DOC>
