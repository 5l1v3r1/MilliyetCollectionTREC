<DOC>
<DOCNO> 191649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo37.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterli taraftarlar isyanlarda... 
</HEADLINE>
<TEXT>

     FC İnter taraftarlarının, dün gece Roma maçı sırasında yaptıkları protesto gösterileri İtalyan spor basınının sayfalarına da yansıdı. Protestolar manşetten duyuruldu. 
     İtalyan basınındaki yorumlarda, Başkan Massimo Moratti'nin FC İnter'i bırakmayı düşünebileceği ileri sürülüyor. Moratti, dün gece protestolardan rahatsız olunca, maçı izlemeden çekip gitmeyi yeğlemişti. 
     Zaccheronili FC İnter'in ilk maçı, golsüz beraberlikten ziyade, mavi-siyahlı taraftarların protestolarıyla anılacak. Maç öncesinde İnterli oyuncuların yolunu kesen ultralar, Başkan Moratti dahil herkese ateş püskürmüşlerdi. Mavi-siyahlıların tribünleri baştan başa kaplayacak uzunlukta, iri harflerle yazdıkları pankart maç boyunca herkesin dikkatini çekti. ''Sekiz yıllık medeniyetimiz var, ama artık şerefsiz adilere acımak yok '' şeklindeki pankart, taraftarın Başkan Moratti'ye olan öfkesinin en somut göstergesi olarak yorumlandı. 
     
     PROTESTOLAR MANŞETLERDE 
     La Gazzetta dello Sport, İnterli taraftarların öfkesini manşete taşıdı. Manşette, ''Acımasız protesto ve küfürlü pankartlar. Ve Moratti çekti gitti'' denilmekte. İç sayfadaki haber başlığında ise ''Diş ağrısı mı protesto ağrısı mı '' diye bir soruya yer veriliyor. İnterli yetkililerin Başkan Moratti'nin sahadan çekip gitmesini ''diş ağrısına'' bağlamayı yeğledikleri, gerçekteyse bunun protesto gösterilerinden kaynaklandığı belirtilmekte. 
     Tuttosport gazetesi ise mavi-siyahlı kulüpteki gerilimi ilk sayfadan duyurarak, ''İnter ve Moratti suçlama ithamı altında'' manşetini kullandı. Spottaki değerlendirmeyle, ''Taraftarlardan sert protesto. Roma engeline takılan 0-0 mavi-siyahlılar, zirveden 9 puan geriye düştüler'' denildi. İç sayfadaki haber başlığında ise ''Taraftarlar Moratti'nin işine son verdi'' ifadesi kullanıldı. 
     
     MORATTİ GEÇMİŞTE DE PROTESTOLARA MARUZ KALMIŞTI 
     Massimo Moratti'nin, FC İnter'de protestolarla karşılandığı ilk tarih 18 Nisan 1999. FC İnter'in, San Siro'da Vicenza ile 1-1 berabere kalarak şampiyonluk yarışında başarısız olması, Başkan Moratti'nin arabasının çürük yumurta yağmuruna tutulmasını beraberinde getirmişti. 2000 yılında İtalya Kupası çeyrek finalinde Parma'ya ilk maçta 6-1 yenilen FC İnter, San Siro'da 14 Aralık'taki rövanşta 0-0 berabere kalınca taraftarlar yine çılgına dönmüştü. 
     İnterli oyuncuları taşıyan otobüse molotof kokteyli atılmış, teknik direktör Tardelli, buna büyük tepki göstererek, ''Bu taammüden adam öldürme girişimi'' diye konuşmuştu. 23 Şubat 2001'de UEFA Kupası'nda Alaves karşısında 2-0 yenik duruma düşünce, San Siro bir anda cehenneme dönmüştü. Taraftarların sahayı yabancı madde yağmuruna tutmaları, tribünlerdeki sedyeleri parçalamaları ve yangın çıkarmaları nedeniyle hakem, maçı durdurmak zorunda kalmıştı. 
     31 Mayıs 2003'te Floransa'da oynanan dostluk maçında İnterli taraftarlar, ''Hem beceriksiz, hem alıngan Oh ne ala başkan '' yazılı dev bir pankart açarak Moratti'yi protesto etmişlerdi. 
     
</TEXT>
</DOC>
