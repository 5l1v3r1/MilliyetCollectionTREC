<DOC>
<DOCNO> 193234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun27.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''AB, Türkiye'yi almak istemiyorsa bahane çok..'' 
</HEADLINE>
<TEXT>

     KKTC Cumhurbaşkanı Rauf Denktaş, ''Avrupa Birliği AB Türkiye'yi üye almak istemiyor ve bahane arıyorsa çok bahane bulunduğunu, ama Kıbrıs'ın bunlardan biri olmadığını, olamayacağını'' söyledi. 
     Denktaş, ''Çünkü Türkiye Kıbrıs'a meşru bir hak kullanarak gelmiştir. Akdeniz'de en büyük soykırımı önlemiştir, insanlığa hizmet etmiştir. Demokrasi, barış getirmiştir'' dedi. 
     Denktaş, bir kabulü sırasında bir gazetecinin, ''AB'nin yarın yayımlanacak ilerleme raporunda Türkiye için 'Kıbrıs'ta çözümsüzlük Türkiye'nin AB beklentilerine ciddi bir engel oluşturabilir' deniyor. Bunu nasıl yorumluyorsunuz'' sorusunu yanıtladı. 
     Denktaş, ''oluşturur veya oluşturacak'' yerine ''oluşturabilir'' denmesinin ''bir açık kapı'' olduğunu belirterek şunları söyledi 
     ''Demek ki onların da bir şüphesi var, hakikaten bu Kıbrıs meselesi engel mi değil mi diye... Biz tekrar söylüyoruz Hak ve adalet varsa AB'de, Kıbrıs meselesini başlatmış, kan akıtmış, teröre tevessül etmiş olan, yalan söyleyerek Kıbrıs'a sahip çıkmak için Kıbrıs Türklerine 11 yıl insanlık dışı muamele yapmış olan Rumların önüne engel olarak koyarlar. 
     Yoksa Türkiye'yi almak istemiyorlar ve bahane arıyorlarsa bahane çok, ama Kıbrıs bunlardan biri değildir ve olamaz. Çünkü Türkiye Kıbrıs'a meşru bir hak kullanarak gelmiştir. Akdeniz'de en büyük soykırımı önlemiştir, insanlığa hizmet etmiştir. Demokrasi, barış getirmiştir. Kıbrıs Rumun adası değil, her iki halkın adası olduğuna göre, iki halk kendi rızasıyla iki ayrı yerde yaşamayı kabul ettiğine göre, Türkiye de Türk halkının haklarını ve canını koruduğuna göre, AB'nin Türkiye'ye 'sen Kıbrıs'tan çık, çıkmazsan AB'ye alınmazsın' demesi büyük bir haksızlıktır ve Rumdan yana ağırlığını koymaktır, Kıbrıs meselesinin iki yeni ortaklık üzerine hallini önlemektir.'' 
     
</TEXT>
</DOC>
