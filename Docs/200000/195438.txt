<DOC>
<DOCNO> 195438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/spo04.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon pusuda 
</HEADLINE>
<TEXT>

   Bordo - Mavili yönetim, ara transferde Fenerbahçe'den Hakan, Ali Güneş ve Aurelio, Galatasaray'dan ise Ömer, Murat ve Berkant'ı gözüne kestirdi 
      
   Liste kabarık 
   LİGDE hızlı bir çıkış yakalayan Trabzonspor, ara transferde kadrosunu güçlendirmenin hesaplarını yapıyor. Teknik Direktör Samet Aybaba, başta Fenerbahçe ve Galatasaray'ın bırakmayı planladığı oyuncular olmak üzere, yıldızı parlayan gurbetçiler ve Orta Avrupa ülkeleri Macaristan, Çek Cumhuriyeti, Polonya, Bosna Hersek ve Slovakya başta olmak üzere toplam 50'ye yakın isim üzerinde duruyor. 
   
   10 yerli var 
   TECRÜBELİ hoca, Fenerbahçe'den Hakan, Ali Güneş ve Aurelio, Galatasaray'dan ise Ömer, Murat ve Berkant'ın transferine sıcak bakıyor. Bu isimlerin dışında Adana'dan Volkan ile İbrahim, Malatyalı Tolga ve Altaylı İbrahim'in de alınabileceği vurgulanıyor. Mali Milli Takımı'nda forma giyen iki oyuncunun da yakın takibe alındığı ifade edildi. 
   
   Saça sevgisi 
   KARADENİZ ekibi, dün sabah 1.5 saat süren idmanda düz koşu, şut ve dar alanda çift kale maç yaptı. Çalışmaya milli takımlarda bulunan Gökdeniz, Tayfun ile ülkesinde tedavi olan Van de Paar, izinli Sommers ve D'Haane katılmadı. Mehmet Karaman ile Oumar sakatlanarak, çalışmayı yarıda bıraktı. İdmanda neşe kaynağı olan Romaschenko'nun 6 yaşındaki kızı Saça, Aybaba ile top oynadı. 
   
   400 milyar ödendi 
   TRABZONSPOR'DA yönetimin futbolculara 400 milyar tutarındaki alacaklarını dağıtması yüzleri güldürdü. Kesenin ağzının açılması doping etkisi yaratırken, Elazığspor maçının hazırlıklarını sürdüren takımda moraller üst düzeye çıktı. Futbol Şube Sorumlusu ve Mali Sayman Kenan Atalay, futbolculara borçlarının kalmadığını, sadece maç başı alacakların bulunduğunu, bunun da zamanı geldiğinde ödeneceğini söyledi. 
   
   
</TEXT>
</DOC>
