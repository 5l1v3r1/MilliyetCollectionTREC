<DOC>
<DOCNO> 176016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur41.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da olan ile Türkiye'de beklenen sıcak hava farklı 
</HEADLINE>
<TEXT>

     Şanlıurfa Meteoroloji Bölge Müdürü İbrahim Şahin, Avrupa'da etkili olan sıcak hava dalgası ile Türkiye'de etkili olması beklenilen sıcak hava dalgasının meteorolojik açıdan farklı olduğunu belirterek, ''Türkiye'de sıcaklıklar ölümlere yol açmayacak'' dedi. 
     Şahin, Avrupa'da 25 Temmuz'dan itibaren etkili olan sıcaklıkların 38 ile 40 derece arasında değiştiğini, Türkiye'nin ise Basra alçak basıncından gelmesi beklenilen sıcaklıkların, yıllar itibariyle gerçekleşen sıcaklıkları geçmeyeceğini söyledi. 
     Avrupa'daki sıcak havanın ortalama üzerinde gerçekleştiğini, Türkiye'de ise insanların sıcak havalara alışkın olduğunu ifade eden Şahin, şöyle dedi 
     ''Avrupa'da ve özellikle Fransa'da etkili olan sıcak havalar 4 bin dolayında insanın çeşitli nedenlerle ölümüne yol açtı. Ölenlerin demografik yapısına bakıldığında, yaşlı insanların olduğu görülecektir. Türkiye'de yaşlı insan, nüfusun çok az bir kısmını oluşturmaktadır. Türkiye'de sıcak havanın 2 gün etkili olması beklenirken, en yüksek sıcaklık ise 40 derece dolayında gerçekleşecektir. Türkiye'nin büyük bir bölümü ise son 2 haftadır söz konusu sıcaklıktadır. Şanlıurfa'da 2000 yılında 46,8 dereceye ulaşan hava sıcaklığında bile bir tek insan ölmedi. Vatandaşların korkmasına gerek yok. Türkiye'deki sıcaklıklar ölümlere yol açmaz.'' 
     
     BOĞULMALARA DİKKAT 
     Öte yandan, yetkililer sıcak havalardan bunalan vatandaşların serinlemek için suya girdiklerini belirterek, havuz yerine su kanalı, gölet, su birikintileri ve nehirlere girilmesi durumunda boğulmaların olacağına dikkati çektiler. 
     Serinlemek için havuzların tercih edilmesi önerisinde bulunan yetkililer, Şanlıurfa'da geçen yıl 33, bu yıl ise 30 kişinin boğulduğunu bildirdiler. 
     
     KALP HASTALARINA UYARI 
     Harran Üniversitesi Tıp Fakültesi Kalp Damar Cerrahi Anabilim Dalı Başkanı Prof. Dr. Halit Andaç, kalp hastalarının kullandıkları ilaçların, soğuklarda ve aşırı sıcaklarda değişme göstereceğini bildirdi. 
     Prof. Dr. Andaç, hastalarda, aşırı sıcaklarda daha fazla potasyum ve sıvı kaybı olacağını, sonucunda ise çeşitli hastalıkların ortaya çıkabileceğini söyledi. 
     
</TEXT>
</DOC>
