<DOC>
<DOCNO> 187012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun41.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi Başkanı Parlamentonun kararı memnunluk verici 
</HEADLINE>
<TEXT>

     Ender Ülgen - BM Güvenlik Konseyi Başkanı John Negroponte, ''Türk hükümeti ve parlamentosunun, Irak'a asker yollama konusundaki kararının memnunluk verici olduğunu'' söyledi. 
     Konsey dönem başkanı Amerikan temsilcisi Büyükelçi Negroponte, bugün düzenlediği basın toplantısında, konuyla ilgili soruları yanıtladı. 
     Kararın ayrıntılarını henüz görmediğini, sadece basın haberlerinden okuduğunu söyleyen Büyükelçi Negroponte, ''Kararı şüphesiz memnunlukla karşılıyoruz. Konu hakkında Türk hükümetiyle görüşmeler devam ediyor, ancak benim açımdan memnunluk verici bir karar'' dedi. 
     Negroponte ''Irak Geçici Yönetim Konseyi'nin karara tepkisini görmediğini, dolayısıyla bu konuda bir şey söyleyemeyeceğini'' belirtti. 
     
     KARAR METNİNDE DEĞİŞİKLİK BEKLENMESİN 
     ''Irak'a çok uluslu güç gönderilmesi konusunda Güvenlik Konseyi'ne sunulan karar tasarısı metninde fazla bir değişiklik beklenmemesi gerektiğinin'' altını çizen Negroponte, ''tasarının ne zaman oylanacağı konusunda bir tarih veremeyeceğini, ancak en kısa zamanda oylanmasını tercih ettiklerini'' ifade etti. 
     Başta Fransa ve Rusya olmak üzere Konsey'in bazı üyeleri, BM'ye Irak'ta daha fazla yetki verilmesi amacıyla karar metninde değişiklik yapılmasında ısrar ediyorlar. 
     Negroponte, ''Karar tasarısı, Türkiye dışındaki öteki ülkeler açısından çok uluslu güce katılma konusunda teşvik edici olacaktır. Ama bu karar bile bazıları için hala yeterli olmayabilir'' diye konuştu. 
     
</TEXT>
</DOC>
