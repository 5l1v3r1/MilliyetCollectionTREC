<DOC>
<DOCNO> 189359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur07.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Laleli'de ''oteli tahliye et'' kavgasında silahlar konuştu 1 ölü 
</HEADLINE>
<TEXT>

     Laleli'de, bir otelin bulunduğu binanın tahliyesine ilişkin çıkan silahlı kavgada 1 kişi öldü, 1 kişi yaralandı. 
     Laleli'de otel olarak kullanılan binanın sahibi Nebil Sarıca ile işletmeci Cengiz Bıçakçı arasında binanın tahliyesine ilişkin anlaşmazlık çıktı. 
     Binanın boşaltılması için bir ay süre veren Sarıca, bu sürenin dolmasının ardından 2 kişiyle birlikte Bıçakçı'nın yanına gitti. Burada, iki taraf arasında tartışma çıktı. 
     Tartışmanın sokakta silahlı kavgaya dönüşmesi üzerine Sarıca'nın yanında bulunan İbrahim İş ile soyadı henüz belirlenemeyen ''Fevzi'' isimli kişi yaralandı. 
     Haseki Eğitim ve Araştırma Hastanesi'ne kaldırılan yaralılardan İş ayakta tedavi edilirken, ''Fevzi'' adlı kişi tüm müdahalelere rağmen kurtarılamadı. 
     Olaydan sonra Sarıca ile Bıçakçı'nın da aralarında bulunduğu 5 kişinin gözaltına alındığı öğrenildi. 
     
</TEXT>
</DOC>
