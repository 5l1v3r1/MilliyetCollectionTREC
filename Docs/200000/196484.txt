<DOC>
<DOCNO> 196484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/aspo.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜREĞİMİZ YANDI 1-1 
</HEADLINE>
<TEXT>

   Ümit Milli Takım, Almanya karşısında Hamit'in süper golü ile öne geçti ve final kapısını araladı. Ancak son dakikada büyük hata ile yenilen gol bütün umutları kararttı 
      
   90 dakika    BİLAL MEŞE 

   Onca emeğe yazık oldu... Düşünün doksan dakika iyi oynuyorsunuz, tüm baskıya ve strese rağmen golü de buluyorsunuz ve umutlanıyorsunuz, finallerin hayalini kuruyorsunuz. Ne var ki savunmada bir anlık dalgınlık koskoca bir yılın alın terini yok ediyor, yerini hüzüne bırakıyor. Yazık, hem de çok yazık oldu Ümitler'imize 
   Topa, daha fazla biz sahip olduk, oyunu sürekli rakip alana yıktık. İyi pres yaptık, kanatları iyi kullandık. Ne var ki özellikle ilk yarıda üretken olamadık, pozisyon bulmakta zorlandık. Uğur İnceman'ın bu yarıda uzaktan şutlar atmasını da anlayamadık Çabuk gol bulma arzusu takımda gereksiz paniğe neden oldu, hücuma kalktığımız anlarda topu iyi kullanamadık. İlk 45 dakikalık bölümde akıllarda kalan sadece iki pozisyon vardı. 21. dakikada Tiffert'in soldan kullandığı korner atışında savunmadan kısa düşen topa Schlicke cezaalanı dışından sert vurdu, meşin yuvarlak Volkan'dan döndü. 40. dakikada ise Hamit Altıntop'un sağ çaprazdan sert şutunda kaleci topu son anda kornere tokatladı. 
   İkinci yarıda Çetiner'in, sakatlanan Kemal'in yerine Sinan'ı sahaya sürerken, Serkan'ı soldan alıp sağa çekmesi bir teknik adam doğrusuydu. Serkan'ın bu kanata geçmesiyle birlikte rakip kaleye daha çok yüklendik. Nitekim, 68.dakikada Hamit Altıntop'un muhteşem golü geldi. Soldan topla hareketlenen Halil Altıntop, topu sağdaki kardeşi Hamit Altıntop'a çıkardı. Tecrübeli futbolcu, topu önce göğsüyle yumuşattı, sağıyla cezaalanı dışında nefis vurdu 1-0 
   Golden sonra konuk takım savunmayı bıraktı, hücuma kalktı. Nitekim 78.dakikada Volkan yüzde yüzlük bir golü önledi. Bu dakikada Tiffert'in soldan korner atışına iyi yükselen Auer'in kafa şutunda kaleci Volkan yere çarpan ve yükselen topu üstten kornere tokatladı. 
   İkinci golü bulmak için çırpındığımız anlarda kontralar yedik. Nitekim 90.dakikada Auer topu yakın mesafeden dışarı gönderirken derin bir oh çektik Ne var ki doksan dakikanın böyle biteceğini ve uzatmaları beklediğimiz anda 90 artı 2'de yine sahneye Auer çıktı ve altı pas içinden dokundu, Avrupa hayallerimizi yıktı 1-1 
   
   Ağır ol Stielike    Alman teknik adam maçı değerlendirmeyi bırakıp politik yorumlar yaptı, "2 milyon Türk'e iş verdik" açıklaması büyük tepki gördü 
   Özür dilemedi 
   ALMAN Ümit Milli Takımı Teknik Direktörü Stielike'nin karşılaşma sonrası maçı yorumlamayı bırakıp politik açıklamalar yapması tepkiyle karşılandı. Stielike, "Ülkemizde 2 milyon Türk'e çalışması için iş verdik. Milli marşımızın ıslıklanmasına ve futbolcularımıza bu kadar tepki gösterilmesine anlam veremedim" dedi. Alman teknik adam basın mensuplarının özür dilemesi yönündeki uyarısını da dinlemedi. 
   
   Olay çıktı 
   SON dakika golü ile Avrupa Şampiyonası'na gitmeye hak kazanan Almanların abartılı sevinci olay çıkmasına neden oldu. Alman futbolcular beraberlik sayısı sonrası tribünlere el-kol hareketleri yapınca seyirciler tarafından bozuk para ve pet şişe yağmuruna tutuldu. İki takım futbolcuları arasında da arbede çıktı. Volkan ile yedek kulübesindeki Beyhan rakip oyuncuların üzerine yürüdü. Hakem Beyhan'a kırmızı kart gösterdi. 
   
   Kızıl hakemi kovaladı 
   OLAYLAR soyunma odalarına gidilirken de sürdü. Alman futbolcular içeri girerken panoları kırdı ve stat görevlileri ile tartıştı. Tartışma daha sonra kavgaya dönüşürken olay araya girenlerce yatıştırıldı. Federasyon üyesi Levent Kızıl ise maçın hakemini soyunma odasına kadar kovaladı. Kızıl, "Hakem iki yıllık emeğimizi uydurma bir faulle yedi" ifadesini kullandı. Gözlemcilerinin olayları rapor edecekleri belirtildi. 
   
   Çetiner üzgün    ÜMİT Milli Takım Teknik Direktörü Raşit Çetiner karşılaşma sonrası yaptığı açıklamada çok üzgün olduğunu belirterek, "Son anda yediğimiz bir gol herşeyi bitirdi. İkinci kez final kapısından döndüğümüz için üzüntüm daha da arttı" dedi. Çetiner, "Futbolcularımı kutluyorum. Yüreklerini ellerine alarak oynadılar. Ama beceremedik. Stielike, politikayı bırakıp işine baksın" diye konuştu. Bu arada İbrahim Toraman'ın A Milli Takıma gönderileceği açıklandı. 
   
   
</TEXT>
</DOC>
