<DOC>
<DOCNO> 189194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/spo02.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gol çıkmaz 
</HEADLINE>
<TEXT>

   Alman hoca, 2.5 milyon Euro isteyen milli kaleciye "Bu parayı veremeyiz" derken, Recep'in ardından yedek kalabileceğini iletti, ayrıca iyi çalışmadığını ima etti 
      YUSUF KOBAL 

   
   Şartlı evet 
   BARCELONA'DA umduğunu bulamayan ve Fenerbahçe'ye tekrar geri dönmek için nabız yoklayan Rüştü'ye Teknik Direktör Daum'un çok ağır şartlar sunduğu öğrenildi. Yönetimin bu transferde topu tamamen Alman hocaya atmasının ardından ünlü çalıştırıcı, Milli Takım kampında görüştüğü yıldız kaleciye yeşil ışık yaktı ancak tekrar Sarı - Lacivertli takımda forma giyebilmesi için ciddi fedakarlıklar yapması gerektiğini iletti. 
   
   'Performansın düşük' 
   DAUM, Rüştü'ye ilk olarak, "Barcelona'da yedek kaldığın için Fenerbahçe'ye dönmek istiyorsun. Bizim kalemizi ise şu an Recep başarıyla koruyor. Bu genç kalecinin arkasında yedek beklemen gerekebilir" ifadesini kullandı. Alman hoca ardından "Son yıllardaki antrenman ve maç istitastiklerine baktım. İdman performansın düşük ve keyfi göründü. Artık kaleciler ekstra çalışma yapıyor. Immel'in temposuna uyman şart" diye konuştu. 
   
   'Başlamadan biter' 
   FENERBAHÇE'DEN yıllık 2.5 milyon Euro isteyen Rüştü son darbeyi de transfer ücretinden yedi. Daum, "Fenerbahçe kaleci için bu parayı harcayamaz. Barcelona'dan 1 milyon Euro garanti, 500 bin Euro da 18'e girdiğin takdirde para kazanıyorsun. Geri kalan 1 milyon Euro'nun da sana maç başına ödenecek para olduğunu biliyoruz. Buna rağmen Fenerbahçe'den 2.5 milyon Euro istemen transferi başlamadan bitirir" dedi. 
   
   LUCIANO "Ah beni bir anons etseler"    Brezilyalı oyuncu, Şükrü Saracoğlu'nda gol atmayı çok istediğini söyledi, "Aurelio ile sevinç provası bile yapıyoruz" diye konuştu 
      'Hiç fark yok' 
   BREZİLYA'NIN Corinthias takımından transfer olan ve kısa sürede sempatik hareketleri, sıcak kanlı yapısıyla taraftarın gönlünde taht kuran Luciano, "Fenerbahçe'ye gelmekle futbol hayatımın en isabetli kararını verdim" dedi. Brezilya ile Türkiye'yi mukayese eden Sambacı, "Futbol kalitesi olarak fark yok. Taraftar açısından bakarsanız Fenerbahçe'nin fazlalığı var. Seyircisi beni çabuk kabullendi. Onların coşkusuna, sevgisine karşılık vereceğim" diye konuştu. 
   
   'İşimiz kolay değil' 
   TAKIMIN zamana ihtiyacı bulunduğunu da söyleyen Luciano, "Fenerbahçe şu anda iyi gidiyor. Ligde seriyi yakaladık ama işimizin zor olduğunu biliyoruz. Çünkü genç bir ekibiz" yorumunu yaptı. Brezilya'da aldığı ceza olayına da değinen tecrübeli oyuncu, "Ben kesinlikle agresif bir oyuncu değilim. Hatalı davrandığımı kabul ediyorum. Cezamı bin yoksul aileye yardım ederek, çektim. Bu benim için teselli oldu. Desteğim devam edecek ama ceza karşılığı değil" dedi. 
   
   
   Daum'un aklı karıştı    Alman hoca, Bursaspor deplasmanında nasıl bir onbir çıkaracağına karar veremiyor 
   SAMANDIRA'NIN kapılarını dört gün önceden basına kapayan Teknik Direktör Daum, Bursaspor maçına hangi onbirle çıkacağına bir türlü karar veremedi. Milli maç nedeniyle lige verilen arada bazı oyuncuların performansında yaşanan düşüş Alman hocanın planlarını bozdu. Takımı yeniden motive edebilmek için yoğun çaba harcayan Daum'un özellikle orta sahada çıkmaza girdiği öğrenildi. 
   TUNCAY'IN formsuz oluşu, Van Hooijdonk ile Tomas'ın yeni iyileşmesi nedeniyle köşeye sıkışan Alman hoca, Konyaspor galibiyetinde önemli payı bulunan Rebrov'a da takımda yer açmaya çalışıyor. Daum'un son haftalarda performansı vasatı geçmeyen Aurelio'yu yedek bırakabileceği ancak son kararını maç günü vereceği belirtildi. Bu arada dünkü çalışma taktik ağırlıklı geçti. 
   
   Para dopingi 
   BURSASPOR maçı öncesi Fenerbahçe Yönetim Kurulu, yerli ve yabancı oyuncuların transfer taksitlerini ödemeye başladı. Yönetimin bu jesti, son haftalarda müthiş bir seri yakalayan ve zirve yarışında emin adımlarla yoluna devam eden Sarı - Lacivertli futbolcuları memnun etti. Prim konusunun da önümüzdeki günlerde netlik kazanacağı kaydedildi. 
   
   Bayanlara destek 
   MADDİ destek bulamadığı için Avrupa Kupaları'na katılamayan Bayan Basketbol Takımı'na formül bulundu. Işık Eyigüngör, Erbil Kılıç, Taner Güven, Alp Üstüngör, Turgut Kutlu, Burak Tümer, Metin Kocabaş ve Gökhan Erek'ten oluşturulan sekiz kişilik yönetim kurulunun takıma her türlü desteği vererek parasal sorunları çözdüğü belirtildi. 
   
   
</TEXT>
</DOC>
