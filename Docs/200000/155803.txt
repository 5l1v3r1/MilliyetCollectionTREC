<DOC>
<DOCNO> 155803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun12.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Garner "Irak'ta 15 Haziran'a kadar normal hayata geçilecek" 
</HEADLINE>
<TEXT>

     Irak'taki sivil yönetimden sorumlu Amerikalı emekli general Jay Garner, ülkedeki altyapı sistemi sorunlarının çoğunun çözümü ile sağlık ve eğitim sistemlerinin normal düzene dönüşünün 15 Haziran'a kadar sağlanacağını söyledi. 
     Garner, sağlık çalışanları tarafından düzenlenen bir konferansta yaptığı konuşmada, ana hedefinin Irak'ta istikrarın yeniden sağlanması olduğunu yineledi. 
     Amerikan birliklerinin Bağdat'a girişinden bir ay sonra hala çoğu kamu hizmetinin olmadığı, kaos ortamının hakim olduğu Irak'ta Garner'a göre, istikrara kavuşulması için ulusal elektrik şebekesinin, sağlık sisteminin onarılması, okulların yeniden açılması, sağlıklı içme suyunun sağlanması gerekiyor. 
     Irak kentlerinde belediye meclislerinin kurulması ve tarlalardaki ekinlerin toplanması ve tümünün satın alınması gerektiğini de ifade eden Garner, bütün bu konularda 15 Haziran'a kadar başarıya ulaşılmasını hedeflediğini söyledi. 
     Garner ayrıca, Irak halkının, BM Güvenlik Konseyi'nin Irak'a yönelik yaptırımları kaldırması yönündeki ABD'nin talebine katılması gerektiğini ifade etti. 
     
</TEXT>
</DOC>
