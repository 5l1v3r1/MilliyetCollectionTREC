<DOC>
<DOCNO> 162526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo36.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 3 - Makedonya 2 
</HEADLINE>
<TEXT>

     A Milli Futbol Takımı, Avrupa Şampiyonası Eleme Grubu'nda oynadığı karşılaşmada, Makedonya'yı 3-2 yendi. 
     
     İlk yarı 

     As kadrosundan Okan Buruk ve Yıldıray'dan yoksun maça başlayan A Milli Takım, ilk yarıda iyi futbol sergileyemedi. Orta saha ve savunmayı kalabalık tutan Makedonya karşısında pozisyona girmekte zorlanan milliler, bir türlü istediği oyunu kuramadı. Savunmada Fatih sık sık hata yaparken, ay-yıldızlılar, Grozdanovksi'nin golüyle adeta şok oldu. Üç dakika sonra Nihat'ın mükemmel golüyle moral bulan A Milli Takım, yine savunma hatasından bir gol yiyerek devreyi yenik kapadı. 
     Makedonya ise etkili kontraataklarıyla sık sık Türkiye'nin kalesine indi. Stojko, Şakiri ve Lazarevski ile etkili ataklar geliştiren konuk ekip, çok kolay goller bulup devreyi önde kapamasını bildi. 
     2. dakikada Emre'nin sağ çaprazdan kullandığı serbest atışta, kaleci Milosevski topu güçlükle kornere çeldi. 
     18. dakikada Lazarevski'nin sağdan yaptığı ortada, ceza alanı içinde boş durumda Stojkov kafayı vurdu. Top üstten auta gitti. 
     22. dakikada Stojkov kendi çabasıyla getirdiği topu ceza alanına girmeden kaleye gönderdi. Meşin yuvarlak üstten auta gitti. 
     24. dakikada Lazarevski'nin soldan ortasında, Grozdanovski sert bir vuruşla topu filelere gönderdi 0-1. 
     27. dakikada İbrahim'den aldığı topla önündeki rakibini geçen Nihat, ceza alanına girmeden çok sert vurdu. Meşin yuvarlak, üst direğe çarpıp, filelerle kucaklaştı 1-1. 
     28. dakikada Stojkov'un sağdan ortasında, milli takım oyuncuları topu seyrederken, Şakiri yakın mesafeden vurdu. Direğe çarpan top filelere gitti 1-2. 
     35. dakikada Stojkov'un 25 metreden şutunda, kaleci Rüştü mükemmel bir refleksle topu kornere attı. 
     43. dakikada İbrahim'in ceza alanına gönderdiği yüksek topa Hakan çok iyi yükselip kafayı vurdu. Miloşevski, meşin yuvarlağı kornere çelmeyi başardı. 
     Karşılaşmanın ilk yarısı, Makedonya'nın 2-1 üstünlüğüyle kapandı. 
     
     İkinci yarı 

     Karşılaşmanın ikinci yarısına iyi başlayan Türkiye, Gökdeniz ile gole çabuk ulaştı. Golden sonra oyuna tamamen hakim olan milliler, Makedonya'yı adeta şaşkına çevirdi. Okan ve ilk yarının son dakikalarında oyuna giren Gökdeniz'in etkili oyunlarına İbrahim, Nihat ve Hakan da katılınca, ay-yıldızlılar Hakan ile 3-2 öne geçmeyi bildi. Milliler, ilk yarıdakinin aksine, ikinci yarıda mükemmel bir performans gösterirken, grup liderliği yolunda da yara almamış oldu. 
     İlk yarıda çok iyi bir futbol sergileyen Makedonya, ikinci yarıda adeta teslim oldu. Gökdeniz ve Hakan'ın gollerine engel olamayan konuk ekip, bu yarıda Milli Takım kalesinde pozisyona giremedi. 
     Karşılaşmanın ikinci yarısına A Milli Takım, Tayfun'un yerine Okan Yılmaz'ı xxx alarak başladı. 
     47. dakikada Okan'ın kafayla indirdiği topu kale alanında iyi saklayan Hakan, meşin yuvarlağı Gökdeniz'in önüne bıraktı. Bu futbolcunun yerden vuruşunda top filelerle kucaklaştı 2-2. 
     53. dakikada Makedonya'da Bozinovski sarı kart görürken, 56. dakikada da Grozdanovski'nin yerine Nuhiji x oyuna girdi. 
     60. dakikada Nihat'ın derinlemesine pasında ceza alanında topla buluşan Okan'ın vuruşunda, top kalecide kaldı. 
     Aynı dakikada Nihat'ın mükemmel pasında topla ceza alanında buluşan Hakan, bekletmeden güzel bir vuruşla meşin yuvarlağı ağlara gönderdi 3-2. 
     69. dakikada Makedonya'da sarı kart gören Jancevski, 72. dakikada yerini Stankovski'ye x bıraktı. 76. dakikada ise Bozinovski'nin yerine Poleski x oyuna girdi. 
     78. dakikada A Milli Takım'da da Hakan'ın yerine Volkan xx oyuna girdi. 
     82. dakikada Makedonya'da Vatoski sarı kart gördü. 
     87. dakikada Ergün'ün soldan ortasında, Okan ceza alanı içinde kafayı vurdu. Top yandan az farkla auta gitti. 
     88. dakikada Okan sağdan tek başına ceza alanına girdi. Bu futbolcu, sol taraftan gelen Nihat'a pas vermek yerine kaleye vurdu. Top direğin dibinden dışarı gitti. 
     Uzatma dakikalarında, Tugay'ın mükemmel pasında tek başına ceza alanına giren Okan sert vurdu, top kaleci Milosevski'de kaldı. 
     Karşılaşma Türkiye'nin 3-2 galibiyetiyle sona erdi. 
     
</TEXT>
</DOC>
