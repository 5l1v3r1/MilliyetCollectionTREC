<DOC>
<DOCNO> 183941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo15.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Beşiktaş'ın vazgeçilmez üçlüsü Ronaldo, Tayfur ve Giunti 
</HEADLINE>
<TEXT>

     Yeni sezonda sahaya sürdüğü değişik 11'ler nedeniyle eleştiriler alan Beşiktaş Teknik Direktörü Mircea Lucescu, oynanan 7 resmi maçta sadece Guiaro Ronaldo, Tayfur Havutçu ve Federico Giunti'den vazgeçemedi. 
     Bu sezon 6'sı Birinci Süper Lig, 1'i de Avrupa Şampiyonlar Ligi olmak üzere toplam 7 resmi maç yapan siyah-beyazlılarda, sadece bu 3 futbolcu tüm maçlarda ilk 11'de sahaya çıktı. 
     Tayfur, oynanan 7 maçın 6'sında 90 dakika sahada kalırken, sadece İstanbul'da oynanan Ankaragücü maçında 73. dakikada oyundan alındı. tecrübeli Kaptan, toplam 613 dakika sahada kalarak takımının en çok forma giyen oyuncusu oldu. 
     Guiaro Ronaldo da Rumen teknik adam tarafından tüm maçlarda ilk 11'de sahaya sürülürken, 6 kez 90 dakika sahada kalıp, deplasmandaki Denizlispor maçında ilk 45 dakikanın ardından yerini Zago'ya bıraktı. Brezilyalı futbolcu da 585 dakika forma giydi. 
     Lucescu'nun bu sezon daha çok forma şansı tanıdığı Federico Giunti de Tayfur ve Ronaldo ile birlikte tüm maçlara ilk 11'de başladı. İtalyan futbolcu 56. dakikada oyundan alındığı Bursaspor ve 71. dakikada yedek kulübesine oturduğu Lazio maçları dışındaki 5 maçta 90'ar dakika görev aldı. Giunti, Beşiktaş formasıyla 7 maçta 577 dakika görev yaptı. 
     
     7 FUTBOLCU TÜM MAÇLARDA OYNADI 

     Beşiktaş'ta 7 resmi maç sonunda toplam 21 futbolcu görev alırken, sadece 7 futbolcu tüm maçlarda forma giydi. 
     Brezilyalı Carlos Antonio Zago, İbrahim Üzülmez ve Kaan Dobra 7 maçın 6'sında ilk 11'de oyuna başlayıp, sadece 1'er maçta sonradan oyuna girdiler ve tüm maçlarda görev aldılar. 
     Siyah-beyazlılarda ayrıca Gençlerbirliği'nden alınan Mısırlı futbolcu Ahmed Hassan, 4'ü ilk 11'de olmak üzere tüm maçlarda forma giydi ve yeni transferler içinde en çok oynayan futbolcu oldu. 
     Böylece Ronaldo, Tayfur, Giunti, Zago, İbrahim, Kaan Dobra ve Ahmed Hassan olmak üzere, Beşiktaş'ta 7 futbolcu tüm maçlarda oynadı. 
     
     YENİ TRANSFERLER 

     Siyah-beyazlıların Çanakkale Dardanelspor'dan transfer ettiği Gökhan Zan, henüz resmi bir maçta forma giyemezken, Adanaspor'dan alınan Ümit Aydın 1 maçta 17 dakika, Gençlerbirliği'nden gelen Okan Koç 2 maçta toplam 72 dakika, kaleci Ramazan Kurşunlu da 1 maçta 90 dakika görev aldılar. 
     Ahmed Hassan'dan sonra, yeni transferler içinde en fazla forma şansını, Altay'dan alınan Sinan Kaloğlu 5 maçta görev alarak bulurken, Galatasaray'dan alınan Emre Aşık oynadığı 2 maçta da sahada 90 dakika kaldı. 

     
</TEXT>
</DOC>
