<DOC>
<DOCNO> 199926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/spor/spo15.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   UEFA'dan ağır fatura    UEFA Disiplin Komitesi, Türkiye - Almanya arasında Fenerbahçe Stadı'nda oynanan Ümit Milli maçında çıkan olaylar nedeniyle Türkiye'ye ceza yağdırdı. Ay - Yıldızlı ekibin sahası iki maç kapatılırken Beyhan ile Kemal'e 5'er maç ceza verildi. Ayrıca Türkiye'ye 50 bin İsviçre Frangı yaklaşık 55 milyar lira para cezası kesildi. 
   
   Öztürk vizeyi aldı    MİLLİ atlet Lale Öztürk, İtalya'daki Uluslararası Milano Maratonu'nda 7. sırada yer alarak, olimpiyat barajını geçti. Yenimahalle Belediyesi Kulübü sporcusu olan Öztürk, Atina Olimpiyatı'nda hedefinin ilk altıya girmek olduğunu söyledi. 
   
   Yeni uygulama    PORTEKİZ'DE yapılacak Avrupa Şampiyonası'nda görev alacak hakemler belli oldu. UEFA'nın listesinde, özellikle bu sezon Şampiyonlar Ligi'nde maç yöneten hakemler ağırlıklı olarak yer aldı. UEFA ayrıca ilk kez hakem üçlülerini aynı ülkeden seçti. 11 ülkeden seçilen isimler arasında yine Türk hakemleri yer almadı. 
   
   Faruk sakatlandı    GALATASARAY maçı hazırlıklarını sürdüren İstanbulspor'un son idmanında Faruk sakatlandı. Genç oyuncu, çift kale maçta Nuri ile girdiği ikili mücadele sonrası sol bileğinden sakatlanarak, idmanı yarıda bıraktı. Bileğine bandaj yapılan Faruk, sekerek görevlilerin yardımıyla sahadan çıkabildi. 
   
   Trilyonluk katkı    FUTBOL Federasyonu, yabancı futbolculardan 2.5 trilyon lira kazandı. Süper Lig'de mücadele eden 18 kulüp, sezon başında transfer ettikleri veya sözleşme yeniledikleri 77 yabancı futbolcu için federasyona 2 trilyon 475 milyar lira para yatırdı. 
   
   
</TEXT>
</DOC>
