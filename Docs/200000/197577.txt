<DOC>
<DOCNO> 197577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yazar/toruner.html </URL>
<DATE> 2003/11/24/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Terörden kişisel korunma 
</HEADLINE>
<TEXT>

   
   Terör eylemleri karşısında alınacak kişisel tedbirlerin açıklandığı, Amerikan hükümetinin resmi belgeleriyle hazırlanan kitap The U.S. Government Guide to Surviving Terrorism birkaç ay önce yayımlandı. 
   Amerikan İç Güvenlik Bakanı Tom Ridge, teröre karşı hazırlıklı olma konusunda "Terör bizi bir seçim yapmaya zorluyor. Ya korkacağız ya hazırlıklı olacağız" diyor. Kitap da vatandaşları teröre karşı hazırlıklı ve uyanık tutmak için kaleme alınmış. Kitapta, acil durumlarda kimlerle temas kurulacağından tutun da, şüpheli bir zarfın nasıl açılacağına kadar, vatandaşı pratik olarak ilgilendiren her türlü konu var. Bizim İçişleri Bakanlığımız da benzer bir çalışma yapmalı. 
   Kitabın önsözünde, Sovyetler Birliği'nin çökmesinden sonra kimyasal, biyolojik ve hatta nükleer silahların teröristlerin eline geçmiş olma olasılığından bahsediliyor. Kitabın 3 temel bölümü, terörist saldırılardan korunma yollarını, saldırıdan sonra yapılabilecekleri ve kişilerin teröristlerce rehin alınmaları halinde nasıl davranmaları gerektiğini anlatıyor. 
   Kitapta bahsedilen ve her vatandaşın alması istenilen bazı ilk önlemler şunlar 
   a Bir terör saldırısı olasılığına karşı, kendiniz ve aileniz için önceden hazırladığınız bir planınız olmalı. Olasılıklar üzerinde önceden çalışmış olmalısınız. 
   b Evinizde sürekli en az 3 günlük su, gıda, giyim ve barınma ihtiyacınızı karşılayacak malzeme bulundurmanız gerekli. 
   c Mutlaka kapsamlı bir ilk yardım çantasına ihtiyacınız var. 
   d Hepa filtreli hava temizleme cihazları veya elektrik süpürgeleri bir kimyasal saldırıda faydalı olabilir. Yine, bu saldırılara karşı izolasyon malzemesi olarak kullanılacak olan naylon torbalar ve seloteypleri hazır bulundurun. 
   e Biyolojik madde bulunduran zarflar genellikle dışında bir leke yaratır ve madde zarfın bir tarafında toplanmıştır. Zarfları açmadan önce bunu kontrol edin. 
   f Evde olmasanız bile, bazı lambaları hatta mümkünse radyoyu açık tutun. Kapıya not bırakmayın. Evden ayrılacağınızdan komşularınızı haberdar edin. Evinizin etrafını ışıklandırın. 
   g Şahsi bilgilerinizin detayını hiç kimseye vermeyin. 
   h Şüpheli araçların plaka numaralarını alın. 
   i İşe gidişte her seferinde değişik yollar kullanın. 
   j Sizin ve ailenizin seyahat planlarını yabancı kimseye vermeyin. 
   k Teröristler, görevli işçi, tamirci gibi görünüp saldırı yapılacak yeri önceden gözden geçirebilirler. Bu gibi faaliyetler karşısında uyanık olun. Çevrenizdeki faaliyetin nedenini öğrenin. 
   l Evlerin banyoları genellikle saldırılar sırasında en emin yerlerdir. İmkanı varsa, ayrı çıkışı olan korunma odası yaptırın. Bu olanak yoksa, evinizdeki banyoyu, eviniz çok katlı ise en üst kattaki banyoyu kullanın. 
   m Cep telefonlarını, özellikle geceleri sürekli şarjlı tutun. 
   n Cankurtaran, polis, itfaiye, hastane gibi acil ulaşmanız gereken telefonları ezberleyin ve telefonlarınızın hafızalarına kaydedin. 
   
   Sonraki yazımda, bombalı saldırılara karşı alınabilecek tedbirleri anlatacağım. 
   
      
   
</TEXT>
</DOC>
