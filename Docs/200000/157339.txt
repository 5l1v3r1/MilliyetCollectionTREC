<DOC>
<DOCNO> 157339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur18.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın ilk tarım anıtı İvriz'de... 
</HEADLINE>
<TEXT>

     Konya'nın Halkapınar İlçesi'nde bulunan Hititler'in önemli yerleşim merkezlerinden İvriz, dünyanın ilk tarım anıtı ve ünlü su kaynağı ile yerli ve yabancı turistler tarafından keşfedilmeye başladı. 
     Halkapınar'a bağlı Aydınkent Köyü içinde Toros Dağları'nın kuzey eteklerinde bulunan İvriz Kaynağı ve çevresi, Hititler'in 2 bin 800 yıl önceki önemli yerleşim merkezlerinden biri olarak biliniyor. 
     İlkbaharla birlikte özellikle kar sularının erimesiyle canlanan İvriz su kaynağı, hemen yakınında bulunan ve bölge için büyük önem taşıyan İvriz Barajı'nı besleyen en önemli kaynak olarak gösteriliyor. 
     Yıllardır bitmek tükenmek bilmeyen enerjisi ile Toros Dağları'nın eteklerinden çıkarak bölgeye hayat veren kaynak, 50 metre ilerisinde bulunan dünyanın ilk tarım anıtı olarak bilinen İvriz Kaya Kabartması ile İvriz Barajı'nın doğal güzelliğiyle bir bütün oluşturarak, yerli ve yabancı turistleri kendine çekiyor. 
     İvriz Kaynağı, eski inanışlara göre kaynakta yapılan dileklerin kabul olacağı inancı nedeniyle de ziyaretçi akınına uğruyor. 
     Yetkililer, son yıllarda bu doğa ve tarih zenginliğinin yerli turistler kadar yabancı turistler tarafından da keşfedilmeye başladığını, İvriz'in Türkiye'nin önemli gezi mekanlarından biri olmaya aday olduğunu bildirdiler. 
     
</TEXT>
</DOC>
