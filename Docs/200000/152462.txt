<DOC>
<DOCNO> 152462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/ekonomi/aeko.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öztrak'ın yerine ekip arkadaşı Çanakçı 
</HEADLINE>
<TEXT>

Hazine Müsteşarlığı'ndan istifa eden Faik Öztrak'ın yerine, DPT'de bir dönem birlikte çalıştıkları, halen BDDK İkinci Başkanı olan İbrahim Çanakçı atanıyor 
     EKONOMİ SERVİSİ 

     Hazineden sorumlu Devlet Bakanı Ali Babacan, Faik Öztrak'ın istifasıyla boşalan Hazine Müsteşarlığı'na, BDDK İkinci Başkanı İbrahim Halil Çanakçı'nın atanacağını açıkladı. İbrahim Çanakçı, Öztrak ile Devlet Planlama Teşkilatı DPT içinde birlikte aynı ekip içinde yer almıştı. 
     Devlet Bakanı Babacan, görevden alınması sözkonusu olunca istifa ederek 21 Nisan'da itibariyle Hazine Müsteşarlığı görevinden ayrılan Faik Öztrak'ın yerine atanacak ismi açıkladı Halen BDDK ikinci Başkanı olan İbrahim Çanakçı Babacan, Çanakçı'nın atamasıyla ilgili kararnamenin Cumhurbaşkanlığı'na gönderildiğini belirtti. 
     Sezer'in onaylaması halinde, Faik Öztrak'tan sonra Hazine'nin yeni müsteşarını da BDDK göndermiş olacak. Bilindiği gibi Öztrak, Hazine Müsteşarlığı'na atanmadan önce BDDK yönetimindeydi. Hazine'nin yeni müsteşarının Öztrak ile ilişkisi bu kadarla sınırlı değil. Eski ve yeni müsteşar, daha önce DPT'de birlikte çalıştılar. 
     
     Bürokrasi sevindi 
     Hazine Müsteşarlığı'na içerden bir ismin atanmasının Ankara'da ekonomi bürokrasisi içinde olumlu karşılandığı belirtiliyor. Çanakçı, uzun yıllardır ekonominin en önemli kurumlarında çalıştı. 
     Çanakçı, Ankara Üniversitesi Siyasal Bilgiler Fakültesi İktisat Bölümü'nden mezun. Michigan State University'de ekonomi alanında yüksek lisans yaptı. 1986 yılında DPT'ye planlama uzman yardımcısı olarak giren Çanakça, 1992 - 94 arasında planlama uzmanı ve 1994 Mayıs - 2000 Aralık döneminde ise Konjonktür Dairesi Başkanı olarak görev yaptı. 
     Çanakçı, 2000 Aralık ayında ise BDDK'ya geçerek Ekonomik Değerlendirmeler Dairesi Başkanlığı görevini yürüttü. 11 Aralık 2002'de BDDK İkinci Başkanlığı'na atandı. 
     Hükümetin, Mesut Pektaş dahil, adı geçen diğer isimlerden, IMF'nin tepkisini çekmemek ve 'kadrolaşma' eleştirisi almamak için kaçındığı belirtiliyor. 
     


EKONOMİ 






















</TEXT>
</DOC>
