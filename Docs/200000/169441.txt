<DOC>
<DOCNO> 169441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/siyaset/siy02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın eşiğinden döndük 
</HEADLINE>
<TEXT>

Türkiye'nin Kıbrıs'ı 'işgal' ettiğini, ancak geçmişe değil geleceğe baktıklarını söyleyen Yunan Bakan Papandreu, "Ama tarihe tutsak olmamalıyız" dedi 
     ŞÜKRAN PAKKAN İstanbul 

     Yunanistan Dışişleri Bakanı Yorgu Papandreu, Yunanistan ve Türkiye'nin, geçmişte atlattığı önemli krizler nedeniyle savaşın eşiğine geldiğini ama tarihe tutsak olunmaması gerektiğini hatırlattı. Papandreu, "Oysa şu an 15 anlaşmamız var, ders çıkarmalıyız. İlişkimizde güven var. Türkiye'nin sorunları sadece Türkiye'nin değil, Yunanistan'ın da sorunlarıdır. Çünkü güçlü bir Türkiye Yunanistan'ın yararınadır" diye konuştu. 
     
     Türkiye, Kıbrıs'ı işgal etti 
     Papandreu, bir öğrencinin, KKTC Cumhurbaşkanı Rauf Denktaş'ın, Lefkoşa Havalimanı'na karşılık Maraş'ın açılması önerisiyle ilgili sorusu üzerine şöyle dedi 
     "Bir teklifi yapalım derken, hatalar yaparsak, o zaman ağaçlar için ormanı kaybederiz. BM, suçun bir kısmının Denktaş'ta olduğunu söylemişti. Biz anlaşmanın yolunu aramalıyız." 
     1974'teki Türkiye'nin Kıbrıs müdahalesinin hatırlatılması üzerine de Papandreu, "Evet işgaldi. Ancak geçmişe değil geleceğe bakıyoruz" yanıtını verdi. 
     İki ülke arasındaki en önemli faktörün Kıbrıs olduğunu ifade eden Papandreu, "Kıbrıs bizi ya bölecek, ya birleştirecek. Ama Kıbrıs ortak ve bağımsız olacak" diye konuştu. Papandreu orduyla ilgili olarak da, "Bu Türkiye'de büyük bir sorundur. Türkiye'de askerlerin zaman zaman çok güçlü rolü var" dedi. Papandreu, Türkiye'nin AB'ye tam üyeliğinin gündemde olduğunu, özel statülerle zaman kaybedilmemesi gerektiğini söyledi. Türkiye üzerine düşeni yaparsa AB'nin kapısının açık olacağını belirten Papandreu, Yunanistan'ın da desteğini vereceğini kaydetti. 
     Yunanistan'ın geçmişte Türkiye'nin AB üyeliğine tereddütle yaklaştığına değinen Papandreu, CNN Türk'te, Cem ve Abdullah Gül'le olan ilişkisini ise şöyle ifade etti "Elbette her ilişki birbirinin aynı değil. Abdullah'ı da seviyorum. Onun da bana saygı duyduğunu, aramızda güven ilişkisi olduğunu düşünüyorum." 
     

</TEXT>
</DOC>
