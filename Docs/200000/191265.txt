<DOC>
<DOCNO> 191265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/dunya/dun03.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül Almanya'da planlandı 
</HEADLINE>
<TEXT>

   Der Spiegel'e göre, Almanya'daki El Kaide tutukluları,11 Eylül'e 1996'da Almanya'da karar verdiklerini itiraf etti 
   DIŞ HABERLER SERVİSİ 

   
   Alman "Der Spiegel" dergisi, 11 Eylül saldırılarının "Porsche 911" koduyla Almanya'da planlandığını öne sürdü. 
   Son sayısında 11 Eylül'le ilgili perde arkasını gündeme getirdiğini iddia eden derginin haberine göre, saldırının planlayıcıları arasında gösterilen "Hamburg hücresi" mensubu Halid Şeyh Muhammed ile Remzi Binalşib, ABD ve Alman yetkililere verdikleri ifadelerde, saldırıların Almanya'da planlandığını itiraf etti. 
   Dergiye göre, ABD'deki hedeflere uçaklarla saldırılması fikri ilk kez 1996'da ortaya atıldı ve Halid Şeyh Muhammed, bomba yüklü küçük bir uçağın kullanılmasını önerdi. Ancak El Kaide lideri Usame bin Ladin, "Buldozer kullanmak varken, niye balta kullanıyorsun " diyerek öneriyi reddetti. 
   
   5 yıl sonra hedefler belirlendi 
   Bin Ladin, 1999 sonunda Afganistan'da "çok gizli bir görev" için 3 terörist belirledi ve bunları pilotluk eğitimi için Hamburg'a gönderdi. Ardından Şubat 2001'de terör saldırılarının koordinasyonundan sorumlu Binalşib'e vurulacak hedefleri bildirdi. Hedefler arasında, ikiz kuleler ve Pentagon'un dışında ABD Parlamento binası "Capitol" da yer aldı. Pilotların lideri Muhammed Atta, Binalşib ile gizli görüşmelerinde "Porsche 911" kodunu kullandı. 
   
   Alman istihbaratı yalanladı 
   Ancak iddialar, Alman gizli servisi "Federal Anayasayı Koruma Dairesi" nin Başkanı Heinz Fromm tarafından yalanlandı. Fromm, 11 Eylül'ün Hamburg'da değil, 1999 sonunda Afganistan'da planlandığını savundu. 
   
   
</TEXT>
</DOC>
