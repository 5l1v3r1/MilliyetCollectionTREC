<DOC>
<DOCNO> 182090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yazar/sazak.html </URL>
<DATE> 2003/09/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İkinci 'Palme suikastı' 
</HEADLINE>
<TEXT>

   
   Refah toplumu İsveç'te Dışişleri Bakanı Anna Lindh'in bir alışveriş merkezinde bıçaklanarak öldürülüşü, 17 yıl önceki Olof Palme suikastını çağrıştırıyor. 
   İsveç solunun efsane lideri Palme de bir akşam sinema çıkışında cinayete kurban gitmişti. 
   Suikast aydınlatılamadı. 
   Bayan Lindh'in yazgısı da 'Palme'nin sonu'nu anımsatıyor, bıçaklı saldırgan 'korumasız' Dışişleri Bakanı'nı bir alışveriş merkezinde öldürerek kayıplara karıştı. 
   Yaşamını insan haklarına barış ve özgürlüğe adamış bakanın ölümü İsveç'i ve AB ülkelerini yasa boğdu. 
   Bakanın ölümünün, İsveç'te 'euro referandumu' öncesine rastlaması düşündürücü. Sıra dışı ölümlerin toplumlar üzerindeki etkileri de 'şok'u katlıyor. 
   Denizli Valisi Recep Yazıcıoğlu'nun yaşam boyu 'hantal devlet yapısına ve bürokrasiye' karşı mücadele verdikten sonra trafikten ölümü de onca yılın uğraşıyla ters düşen bir final olmadı mı 
   İsveçli Bakan, Avrupa'nın entelektüel düzeyi en yüksek, hak ve özgürlükler ülkesinde değil de başka bir yerinde saldırıya uğrasa, AB'den çok farklı sesler yükselirdi. 
   Geçenlerde Avusturya Başbakanı ile havuz başında yapılan bir söyleşide Batılı lider, bu rahatlığı ülkesindeki insanların barışçı kişiliğine ve güvenliğe bağlıyordu. 
   Politikacıların 'koruma çemberi' içinde halktan kopuk yaşama modelinin alternatifi her zaman Kuzey Avrupa demokrasileri olmuştur. 
   Parlamentodan yürüyerek çıkan, evinin alışverişini yapan, akşam dostlarıyla yemeğe, sinemaya giden siyasetçi profili İsveç'te Palme'den sonra ikinci kurbanını da verdi. 
   Bayan Anna Lindh, Türkiye'ye de sıkça gelen, Güneydoğu ve Kürt sorununa duyarlı bir bakandı. Diyarbakır'da 'namus cinayetleri'nin önlenmesi için kadın kuruluşlarına destek sağlamıştı. 
   Kimi zaman 'aykırı' çıkışları olsa da İsveç Dışişleri Bakanı Anna Lindh, Türkiye'nin AB üyeliğine destek veren, 'Er ya da geç AB'ye tam üye olacaktır' diyen Batılı liderler arasındaydı. 
   Leyla Tavşanoğlu'na verdiği son röportajında söyledikleri önemlidir 
   "AB, farklı kültürleri bünyesinde toplayan bir birlik. Zenginliği buradan geliyor. Evet, Türkiye Müslüman bir toplum. Bu da Avrupa'ya çeşitlilik ve katma değer kazandırır. 
   İsveç, Türkiye'yi insan hakları konusunda eleştirirken bir yandan da teröristleri eleştiriyor. Biz Kürt sorununu PKK'dan ayrı tutuyoruz. Üstelik biz İsveç olarak PKK'nın Kürtlerin çoğunluğunu temsil etmediğinin bilincindeyiz. Teröristlerle mücadele hukuk kuralları içinde yapılmalıdır. Cezaevlerindeki koşulların pek kabul edilebilir gibi olmadığını söylemek zorundayız." 
   Dileriz Bayan Lindh'in ölümü de Palme suikastı gibi 'faili meçhul' kalmaz. Aydınlatılır 
   
      
   
</TEXT>
</DOC>
