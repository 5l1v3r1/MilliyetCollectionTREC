<DOC>
<DOCNO> 181546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur18.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte tesettür defilesi... 
</HEADLINE>
<TEXT>

     Setre Konfeksiyon'nun düzenlediği tesettür defilesi Başkentte yapıldı. 
     Setre Konfeksiyon tarafından Dedeman Büyük Anadolu Hotel'de düzenlenen defileye TBMM Başkanı Bülent Arınç'ın eşi Münevver Arınç, AK Parti milletvekilleri Ersönmez Yarbay ve Mahfus Güler, Sincan Belediye Başkanı Rüstem Altunbaş, Sevgi Yağmuru Risk Altındaki Kadın ve Çocukları Koruma Derneği'nin üyeleri ve çok sayıda davetli katıldı. 
     Münevver Arınç, defileye firma tarafından davetli olduğu için katıldığını söyledi. 
     Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan, Kültür ve Turizm Bakanı Erkan Mumcu ve Saadet Partisi Genel Başkanı Necmettin Erbakan da telgraf göndererek, defileye programları nedeniyle katılamadıklarını bildirdiler. 
     Koreografisini Yasin Soy'un yaptığı defilede mankenler Şenay Akay, Tuğba Özay, Gizem Özdilli, Didem Taslan, Ebru Ürün ve Yeşim Palandüz gibi ünlü mankenler Setre Konfeksiyon'un 2003-2004 yılı sonbahar, kış kreasyonunu tanıttılar. 
     Defile sonrasında manken Şenay Akay'ın kaşının üstünün kanadığı görüldü. Akay, otelden taksiye binerek, hızlı bir şekilde ayrıldı. Diğer mankenler ve firma yetkilileri, Akay'ın uçağa yetişmek için acele davrandığını, kuliste kaşının açılmasını gerektirecek herhangi bir kazanın yaşanmadığını söylediler. 
     Tuğba Özay da tanıttığı kıyafetler hakkında ilginç bir yorum yaparak, ''Yaz, kış bu kıyafetlerde nasıl pişilmiyor. Herhalde bu kıyafetlerde havalandırma var'' diye konuştu. 
     
</TEXT>
</DOC>
