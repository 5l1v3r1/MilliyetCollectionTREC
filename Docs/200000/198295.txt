<DOC>
<DOCNO> 198295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy13.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
LİKÖR KAVGASI 
</HEADLINE>
<TEXT>

   SP Likör, iftarı alkolle açmak gibi... AKP Erbakan ciddi eleştiri yapsın 
      ANKARA Milliyet 

   
   Dışişleri Bakanı Abdullah Gül'ün, bayram ziyareti için gelen gazetecilere likör ikram etmesi, AKP ile SP arasında tartışmaya neden oldu. SP'liler likör ikramını, "İftarı alkolle açmak gibi. Böyle yapılmamalıydı" diye eleştirirken, AKP'liler eleştirileri, "Necmettin Erbakan'dan daha ciddi eleştiriler bekliyoruz. Ağza girenle değil ağızdan çıkanla kemale erilir. Artık içilene bakmıyoruz" diye yanıtladı. 
   SP Genel Başkanı Necmettin Erbakan'ın, Gül'ü, "Öyle likör ikram ederek kemale memale erilmez" diye eleştirmesinin ardından bazı SP'liler AKP'ye şu eleştirileri yöneltti 
   Lütfü Esengün Genel Başkan Yardımcısı Büyük yanlış. Gül'ün yaptığı inançlara, örf ve detlere aykırı. İkram edilmeseydi daha iyi olurdu. Değişim insanları yanlış yerlere sürüklüyor. İnşallah bu hatayı bir daha yapmazlar. 
   Temel Karamollaoğlu Genel Başkan Yardımcısı İnanılır gibi değil. Ramazan Bayramı'nda böyle ikramda bulunmak gariptir. İftarı alkolle açmak gibi. Herhalde iftar alkolle açılmaz. 
   Mehmet Bekaroğlu GİK üyesi Görenler garipsedi. Gül'ün her şeyden önce bir geçmişi var. Ben, Ramazan Bayramı'nda misafirlerime likör ikram etmem. Böyle bir davranışı millet siyaseten daha sonra değerlendirecektir. 
   AKP'li vekiller de SP'lilerin eleştirilerini şöyle yanıtladı 
   
   Artık içilene bakmıyoruz 
   İbrahim Hakkı Aşkar Afyon Milletvekili Milli Görüş'ün devamı olan partimiz değil SP'dir. Bu tür eleştirileri ciddi bulmuyorum. Sayın Erbakan gayrı ciddi eleştiriler yerine ekonomi, dış politika gibi ciddi konularda eleştiri yapmalıdır. Cevap vermeye değmez. 
   Mahmut Göksu Adıyaman Milletvekili Gül'ün ne ikram edip etmediği beni ilgilendirmiyor. Herkesin ne yiyip ne içtiğine takılmamalıyız. Önemli olan ülkenin geleceği ve Sayın Gül'ün açıklamaları, yenilip içilenler değil. 
   Melik Özmen Ağrı Milletvekili Misafire ne varsa ikram edilir. Herkes kendi sevdiği şeyi yer ve içer. Bu benim için bir şey ifade etmiyor. Erbakan'ın dediğinin tam tersine, hiç kimsenin yediğine içtiğine karışmamakla kemale erilir. Kemale ermek insanın ağzına ne girdiğiyle değil insanın ağzından ne çıktığıyla ilgilidir. Öyle bir laf edilir ki, insanın ne kadar acemi olduğu görülür. Kemale ermeyi böyle değerlendirmek ile kemale ermenin bir ilgisi yok. 
   
   
   
   
   
</TEXT>
</DOC>
