<DOC>
<DOCNO> 188629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur15.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Yolsuzluğun ayakları siyasetçi, bürokrat, işadamı 
</HEADLINE>
<TEXT>

     Adalet Bakanı Cemil Çiçek, yolsuzlukların organize suçlar olduğunu belirterek, ''Yolsuzluğun bir ayağında siyasetçi, bir ayağında bürokrat, bir ayağında da işadamları var'' dedi. 
     Cemil Çiçek, Türkiye Bülteni Dergisi'ne yaptığı açıklamada, Türkiye'de yargının sorunları, yolsuzlukla mücadele ve AB'ye üyelik sürecinde yargı alanında yapılan düzenlemelere değindi. 
     Adalet, hukuk ve yargı meselesi çözülmediği takdirde çok büyük sıkıntılarla karşı karşıya kalınacağını ifade eden Çiçek, ''Ülkenin temel açığı, hukuk açığıdır. Bu açık kapanmadığı sürece birçok sorunu çözmek mümkün değildir'' dedi. 
     Yargı hizmetlerine ayrılacak payın, dış ve iç güvenliğin sağlanması için ayrılan paylardan daha az olmaması gerektiğini dile getiren Çiçek, Türkiye'de yargıya bütçeden ayrılan payın asgari seviyenin bile altında olduğunu vurguladı. 
     ''Yapanın yanına kar kalıyor'' düşüncesinin toplumda giderek kesin inanca dönüştüğünü kaydeden Çiçek, ''yasalar ihtiyaçlara cevap vermiyorsa, insanlar yaptıklarından dolayı herhangi bir cezai müeyyide ile karşı karşıya kalmıyorlarsa o toplumda yargıya güvenden söz etmenin mümkün olmadığını'' dile getirdi. 
     
     ''24 BANKA DURUP DURURKEN SOYULMADI'' 
     Yolsuzlukla mücadele konusundaki çalışmalara değinen Çiçek, şunları söyledi 
     ''Türkiye'de dokunulmazlığı olanlar sadece milletvekilleri değil, bazı kurumların da kendi yarattıkları sistem içerisinde yasal olmayan dokunulmazlığı bulunuyor. Hiç kimse bana 24 tane bankanın durup dururken soyulduğunu söyleyemez. Hiç kimsenin bu kadar soygunu duymaması mümkün değil. Yirmiden fazla bankanın içi boşaltıldı. Bu boşaltmanın sonucu olarak hepimiz gelirlerimizden 56 milyar doları ödüyoruz. Kime Bankanın içini boşaltan bir avuç insana... Türkiye'de hukuk kuralları işletilmediği için, sebebi ne olursa olsun son birkaç yıl içinde 56 milyar dolar gitti.'' Cemil Çiçek, yolsuzlukların organize suçlar olduğunu belirterek, yolsuzluğun bir ayağında siyasetçi, bir ayağında bürokrat, bir ayağında da işadamının bulunduğunu ifade etti. 
     Hükümet olarak yolsuzlukların üzerine kararlılıkla gitmeye devam edeceklerini anlatan Çiçek, ''Devletteki soygunu bitirmeye kesinlikle kararlıyız. Kamu vicdanı, artık yolsuzluk yapanların yanına kar kalmaması konusunda çok hassas. Meclis bir çalışma yaptı. Bu çalışmanın raporlarda kalmaması için soruşturma süreci yaşanacak'' diye konuştu. 
     
     ''YOLSUZLUKLA MÜCADELE YASA TASLAĞI'' 
     ''Geçmişte yapılanların hesabını sormak yeterli değil'' diyen Çiçek, şöyle devam etti 
     ''Bundan sonra da yolsuzlukların önüne geçilmesi gerekiyor. Bunun için bir yasa taslağı hazırladık. Çok kısa bir süre sonra meclise getirmeyi hedeflediğimiz 'Yolsuzlukla Mücadele Yasa Taslağı'nda, yolsuzlukla mücadele için önemli yenilikler getiriliyor. Bu taslak yasalaşırsa, artık Türkiye'nin geleceğini karartan yolsuzluğu yapanlar hiçbir aftan yararlanamayacak, bilakis cezalar 2-3 kat artırılacak. Üçüncü dereceye kadar akrabaların da mal varlıklarına el konulabilecek. Çalışma alanı yolsuzluk olan 'İhtisas Mahkemeleri' kurulacak. Artık zaman aşımı ve sır kavramlarına da yeni bir düzenleme getirilecek.'' Yolsuzluklara karşı etkin mücadele yürütülmesinin zorunlu olduğunu vurgulayan Çiçek, yolsuzluk ve usulsüzlük konusunda cezaların etkin ve caydırıcı hale getirilmesi için Türk Ceza Kanunu'nda ve diğer ceza mevzuatında değişiklikler yapmak üzere Adalet Bakanlığı'nda oluşturulan komisyonun çalışmalarını sürdürdüğünü belirtti. 
     Çiçek, AB ile yürütülen ''Yolsuzlukla Mücadele Projesi'' kapsamında, 4 bin hakim ve Cumhuriyet savcısına yolsuzlukla mücadele eğitimi verilmesi yönündeki çalışmaların devam ettiğini söyledi. 
     
     ''ÇAĞDAŞ ANAYASA'' 
     AB'ye üyelik sürecinde Adalet Bakanlığı'nın yaptığı çalışmaları anlatan Çiçek, şunları kaydetti 
     ''AB yolunda önemli kilometre taşı olarak kabul edilen 6. ve 7. uyum paketlerinin kabul edilmesiyle, 164 yıllık çağdaşlaşma ve AB yolunda ilerleme konusunda önemli bir mesafe kat edildi. Demokratik standartların yükselmesi, temel hak ve özgürlüklerin kullanım alanlarının genişletilmesi ve insanı esas alan bir anlayışa destek sağlanması konusunda önemli bir gelişme sağlandı.'' TBMM'ye düşen önemli görevlerden birinin de, sadece yasalarda değişiklik yapmak değil, bireyin hak ve özgürlüklerini öne çıkaran çağdaş bir anayasa hazırlamak olduğunu belirten Çiçek, ''Yeni dönemde belki en öncelikli meselemiz, iktidarı ve muhalefetiyle günün ihtiyaçlarına uygun çağdaş bir anayasayı yapmaktır'' dedi. 
     
</TEXT>
</DOC>
