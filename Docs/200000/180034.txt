<DOC>
<DOCNO> 180034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko32.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon rakamları açıklandı... 
</HEADLINE>
<TEXT>

     Devlet İstatistik Enstitüsü DİE , bu yılın Ağustos ayında toptan eşya fiyatları TEFE yüzde 0.2 gerilerken, tüketici fiyatlarının TÜFE ise yüzde 0.2 oranında arttığını açıkladı. 
     DİE'den yapılan açıklamaya göre, Ağustos ayında yıllık enflasyon ise toptan eşyada yüzde 22.7, tüketici fiyatlarında yüzde 24.9 olarak belirlendi. 
     Çekirdek enflasyon olarak adlandırılan özel sektör imalat sanayinde fiyat artışı ise Ağustos ayında yüzde 0.7 düzeyinde gerçekleşti. 
     Uzmanlar, beklentilerin altında gelen rakamların, yılsonu enflasyon hedefinin tutturulmasında olumlu bir gösterge olduğunu belirtiyorlar. 
     Ağustos ayı enflasyonları için piyasa beklenti ortalaması TEFE'de yüzde 0.2, TÜFE'de ise yüzde 0.4 seviyesindeydi. 
     Geçen yıl Ağustos ayında, toptan eşya fiyatlarındaki artış yüzde 2.1, tüketici fiyatlarındaki artış ise yüzde 2.2 olmuştu. 
     2002 yılı Ağustos ayı ile karşılaştırıldığında, bu yılın aynı ayında enflasyon, toptan eşya fiyatlarında 2.3 puan, tüketici fiyatlarında ise 2 puan altında gerçekleşti. 
     
     YILLIK ENFLASYON 

     2003 yılı Ağustos ayı yıllık enflasyonu, toptan eşya fiyatlarında yüzde 22.7, tüketici fiyatlarında ise yüzde 24.9 oldu. 
     Buna göre, yıllık enflasyon, geçen yılın aynı döneminin, toptan eşya fiyatında 21.2 puan, tüketici fiyatında ise 15.3 puan altında gerçekleşti. 
     2002 yılı Ağustos ayı itibarıyla enflasyon, toptan eşyada yüzde 43.9, tüketici fiyatlarında yüzde 40.2 olmuştu. 
     Bu yılın 8 ayında enflasyon oranı, toptan eşyada yüzde 10.7, tüketici fiyatlarında ise yüzde 11.7 oldu. Geçen yıl bu rakamlar sırasıyla yüzde 18 ve yüzde 16.1 olmuştu. 
     Öte yandan, Ağustos itibariyle 12 aylık ortalamalara göre yıllık enflasyon, toptan eşyada yüzde 32.1, tüketici fiyatlarında ise yüzde 29.5 olarak hesaplandı. 
     2002 yılı Ağustos ayında, 12 aylık ortalamalara göre yıllık enflasyon, toptan eşyada yüzde 66.3, tüketici fiyatlarında da yüzde 56.6 olmuştu. 

     
</TEXT>
</DOC>
