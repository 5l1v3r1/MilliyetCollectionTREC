<DOC>
<DOCNO> 194708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/ydemirkol.html </URL>
<DATE> 2003/11/11/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yusuf'un yeri 
</HEADLINE>
<TEXT>

   
   Fenerbahçe teknik direktörüsünüz. Antrenmanda korner çalışması yaptırıyorsunuz. Herkese yerlerini söylüyorsunuz. Ve sıra Yusuf'a geliyor. Ona hangi pozisyonu verirsiniz Düşünelim. Korneri ona attırmanız mümkün değil. Çünkü topu 30 metre mesafeye etkili ve sert bir şekilde atamıyor. Şart da değil zaten. Her futbolcu böyle vuruş yapmak zorunda değil. O zaman başka bir yer arayalım. Kale içindeki gruba koyabilir misiniz peki Hava hakimiyeti, zıplama yeteneği, rakipleriyle korakor mücadele gücü ve kafa vurma beceresi göz önüne alındığında Yusuf bu bölgede de tutulacak bir oyuncu değil. Olsun her oyuncu bunu yapmak mecburiyetinde değil. Başka bir yer bakalım. Ceza sahası önünde dönenleri şutlayacak 2'li veya üçlü gruba alabilir miyiz peki Bu da mümkün gözükmüyor. Çünkü Yusuf topu o mesafeden etkili biçimde şutlayamıyor, kendi tabiriyle "topu kaleye yetiştiremiyor". Olsun herkesin müthiş bir şutör olmak yükümlülüğü yok. O zaman geride rakibin kontra için bıraktığı forvetini beklesin. Bu da olmuyor. Çünkü o ne iyi bir alan ya da adam markajcısı ne de topu rakip alırsa onu takip edecek bir fiziksel özelliğe sahip. Hızlı değil. Müdahale bilgi ve becerisi de yeterli seviyede değil. 
   Şimdi Fenerbahçe teknik direktörü olduğunuz düşünün ve şans bu ya o gün antrenmana çıktığını hayal edin, Yusuf'a ne görev verirsiniz 
   Her şeyi bir kenara bırakın. Daum'un Rize maçı sonrası yaptığı açıklamaları, Yusuf üzerine bugüne kadar yapılmış tüm tartışmaları. Çok büyük bir yetenek olduğunu ama gece hayatının onu mahvettiğini... Yok efendim, Fenerbahçe'nin orta alandaki tek kurtuluş yolu olduğunu şunu bunu. Ve cevap verin Yusuf bir kornerde nerede durur Taktik ve stratejik düzlemde Yusuf'la sizin aranızda ne fark var Ona da size de bir Fenerbahçe kornerinde duracak yer bulmak mümkün değil. Peki bir kornerde yer bulunamayan bir futbolcunun oyun akarken kurtarıcı olması gerektiğine nasıl karar verebiliyoruz Bunu söyleyebiliyoruz çünkü boş konuşuyoruz. Şu bir gerçek ki, Türkiye'de Fenerbahçe üzerine yapılan tartışmaların 99'u boş laftır. Bu kadar tartışılan bu kadar elzem görülen bir oyuncuya eğer bir korner atışında yer bulamıyorsanız Yusuf'u değil kendinizi tartışmalısınız. Yusuf Denizlispor'da ekstra özellikleri olan bir futbolcu olarak sivrildi. Doğrusunu söylemek gerekirse bir Galatasaray maçında ağzım açık seyrettiğimi hatırlıyorum Yusuf Şimşek'i. Ama sonra gördük ki ekstra çalım ve kalabalığı delme yeteneğiyle donanmış bu genç adamın temel niteliklerinde sorun var. Bir futbolcuda olması gereken temel hiçbir öğeyi bünyesinde barındırmıyor. Şut çekemiyor, uzun pas atamıyor, vücut vücuda mücadelede güçsüz ve asla 90 dakikalık fizik yeterliliğe ulaşamıyor. Bırakın Yusuf'un özel hayatını filan, size ne Yusuf'un futbolculuğunda sorun var. 
   
      
   
</TEXT>
</DOC>
