<DOC>
<DOCNO> 160233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur13.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Banliyö trenlerinin rengini yolcular belirleyecek... 
</HEADLINE>
<TEXT>

     Türkiye Cumhuriyeti Devlet Demiryolları TCDD Genel Müdürlüğü, banliyö trenlerinin bakım çalışmaları kapsamında, yolcularına banliyö trenlerinin renklerini belirleme olanağı sundu. 
     Alınan bilgiye göre, TCDD Genel Müdürlüğü görevlileri Ankara, Haydarpaşa ve Sirkeci garlarında, 30'a yakın renklendirme kompozisyonu arasından seçilen 7 kompozisyon için yaklaşık 17 bin yolcuya birebir anket uyguladı. 
     Banliyö trenlerine 2 yılda bir bakım yapıldığını belirten TCDD Genel Müdürlüğü yetkilileri, toplam 70 banliyö treninin bakım zamanının geldiğini, bu vesileyle böyle bir anket yapmaya karar verdiklerini ve anketin halen devam ettiğini kaydettiler. 
     Yetkililer, daha önce, trenler için böyle bir anketin hiç uygulanmadığını söylediler. 
     
     32 YENİ BANLİYÖ TRENİ 
     Öte yandan, TCDD Genel Müdürlüğü'nün, 32 yeni banliyö treni satın alacağı, 187 trilyon liraya mal olacak projeyle ilgili kredi çalışmalarının sürdürüldüğü bildirildi. 
     
</TEXT>
</DOC>
