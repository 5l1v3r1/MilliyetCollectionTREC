<DOC>
<DOCNO> 197871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun01.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrama acıların en büyüğüyle girdiler... 
</HEADLINE>
<TEXT>

   Türkiye dün bayram coşkusu yaşarken, İstanbul'da terör kurbanı olanların aileleri mezarlıklarda gözyaşı dökerek, kanlı eylemleri düzenleyenlere lanet okuyordu... 
      TAHSİN AKSU BURCUM DEVREZ GÜRKAN AKGÜNEŞ İstanbul 
   
   Daha 10 gün öncesine dek bayram hayalleri kuruyorlardı. Çocuklarına bayramlık güzel giysiler alacaklar, büyüklerinin ellerini öpmeye gidecekler, mahallenin çocuklarına şeker dağıtacaklardı. Yoğun koşturmacadan bıkanlar ise belki bu bayramda kafasını dinleyecek, sevdikleriyle küçük bir tatile çıkacaktı. Çalışan annelerin tek hayaliyse dokuz gün boyunca çocuklarıyla özlem giderebilmekti. Olmadı, dört kamyon hayatlarının ortasına dalış yapıp tüm hayalleri ve geleceklerini tuz buz etti. 
   Bayramın ilk günü, İstanbul'da son 10 gün içinde yaşamını yitiren 50'den fazla kişinin evinde bayram coşkusu yerine gözyaşları vardı. 
   Hayatlarını kaybedenlerin yakınları, artık hiçbir bayram kendilerine gelemeyecek kızlarını oğullarını, babalarını mezarlıklarda ziyaret edip, çiçekler bıraktılar. Bu bayram onların en acı bayramı oldu. 
   
   'O caniler de aynı acıyı yaşasın'    İngiliz Konsolosluğu'ndaki kafenin işletmecisi Nadide Demirbozan Kuru'nun mezarının başı da sevenleriyle doldu. Anne Naciye Demirbozan kızının mezarının toprağını kokladı, getirdiği çiçekleri bıraktı. Eşinin mezarı başında uzun süre ağlayan Ergün Kuru ise "Melek gibi bir insandı ama kaybettik. Bizim bayramımız yok. Bizim sevincimizi alan caniler de aynı acıyı yaşasın" diye isyan etti. 
   
   'Ölene dek bağrım yanacak...'    Levent'deki HSBC binasına yönelik bombalı saldırıda hayatını kaybeden tiyatrocu Kerem Yılmazer'in 22 yıllık hayat arkadaşı Göksey Kortay, bayram sabahı eşinin mezarına koştu. Yanında getirdiği kırmızı gülleri mezara bırakan Kortay, "Ailemi değil, hayatımın direğini kaybettim. Adam gibi adamdı" diye gözyaşı döktü. 
   
   'Telefonu morgda açıldı' 
   Sabahın ilk saatlerinde arkadaşı Suna Keskin'le Zincirlikuyu Mezarlığı'na gelen Kortay, "Kerem o gün uyandığında 'Seni çekime bırakamayacağım. Çünkü NTV'ye gideceğim' dedi. Keşke beni bıraksaymış. Saldırı olduğunda 'kimlerin başı yandı' diye düşündüm. Kerem aklımın ucundan geçmedi. Sonra cepten aradık. Suna düşürdü telefonu. Çıkan kişi 'Burası Adli Tıp Kurumu' deyince her şeyin bittiğini anladım. Hayatım boyunca bağrım yanacak" dedi. Gülleri eşinin mezarına bırakan Kortay, mezarlıktan çıkışta harabeye dönen HSBC binasını görünce bir kez daha gözyaşlarını tutamadı. 
   
   Oğlunun mezarına lokum getirdi...    Levent'deki saldırıda ölen Ahmet Dama'nın ailesi dün Feriköy Mezarlığı'ndaydı. Oğlunun mezarına Türk bayrağı örten baba Veysel Dama, evin tek oğlu olan Ahmet'in lokumu çok sevdiğini anlatarak mezarlığa gelen vatandaşlara lokum dağıttı. Annesi ağlayarak oğlu için dua etti. 
   
   'Bundan böyle bize bayram yok'    Konfeksiyon işçisi Gülcan Boyun, Aralık ayında nik h masasına oturacaktı. 11 çocuklu Boyun ailesi, dün sabah kızları Gülcan'ın mezarına gidip çiçekler bıraktı. Nişanlısı Baki Genç de oradaydı. Ailenin büyük oğlu Önder, "Bu sabah uyanmak istemedim. Bundan sonra bize bayram yok" dedi. 
   
   Gelinlikle toprağa verilecek    NEZİH GÜROL İstanbul 
   Bombalı terörün vize kuyruğunda yakaladığı 27 yaşındaki Hülya Dönmez'in yoğun bakımdaki yaşam savaşı beş gün sürdü. İki gün önce beyin ölümü gerçekleşen genç kız dün hayatını kaybetti. 
   Marmaris'te bir mobilya mağazasında çalışan Dönmez, erkek arkadaşı Graham Carter'la birlikte İngiltere'den vize almak için konsolosluğa gittiğinde bombalı saldırıya yakalanmış ve ağır yaralanmıştı. Taksim İlk Yardım Hastanesi'ne kaldırılan genç kız, İngilizce bir şeyler söylemeye çalışınca yabancı uyruklu zannedilmişti. Dönmez'i, ailesi hastanenin yoğun bakım servisinde bulmuştu. Kalbi makineye bağlı çalışan Dönmez'in 3 gün önce beyin ölümü gerçekleşti. Ailesi ümitlerini kaybetmedi. Ne var ki, bayramın ilk günü gelen ölüm haberi aileyi perişan etti. 
   Dönmez'in cenazesi, bugün Eskişehir'de toprağa verilecek. Cenaze için İzmir'den Eskişehir'e gelen Dönmez'in dayısı Hasan Dönmez ise, "Tabutunun üzerine beyaz gelinlik koyacağım. Töreniyle, şanıyla, şöhretiyle toprağa vereceğiz" dedi. Dönmez'in ölümüyle bombalı saldırılarda hayatlarını kaybedenlerin sayısı 29'a yükseldi. 
   
   
</TEXT>
</DOC>
