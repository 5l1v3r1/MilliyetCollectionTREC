<DOC>
<DOCNO> 152968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun34.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Barışa zemin hazırlamaya çalışıyoruz" 
</HEADLINE>
<TEXT>

     KKTC Cumhurbaşkanı Rauf Denktaş, KKTC'nin sınırları açmakla bir açılım yaptığını ve barışa zemin hazırlamaya çalıştığını belirtti. 
     Cumhurbaşkanı Denktaş, Rumların Türkiye aleyhine Avrupa İnsan Hakları Mahkemesi'ne açtığı davalarda, Kıbrıs Türklerinin Rumlardan alacağı tazminatların da masaya geleceğini belirterek, ''Göreceklerdir ki, Türkiye'yi tazminat davalarıyla korkutup bizi korumaktan vazgeçirme oyunu kendilerine çok daha pahalıya mal olacak'' dedi. 
     Yaklaşık bir haftadan beri karşılıklı geçişlerin serbest bırakılmasıyla sınırlarda yaşanan sorunların giderilmesi için Rum yönetimi lideri Tasos Papadopulos'la görüşme girişimde bulunacağını açıklayan Denktaş, ''Umarım yüz yüze görüşürüz, ama olmazsa mektuplaşırız. Birbirimize siyasi formüller empoze etmeksizin gerekli düzenlemeleri tanzim edebilirsek, ne mutlu bize. O zaman herkes rahatlayacak'' dedi. 
     Cumhurbaşkanı Rauf Denktaş, Hasan Akgün başkanlığındaki 60 kişilik Marmara ve Boğazları Belediyeler Birliği heyetini kabul ederek görüştü. 
     Denktaş, kabulde yaptığı açıklamada, sınır kapılarını açarak barışa zemin hazırlamaya çalıştıklarını ifade ederek, şunları söyledi 
     ''Bu zemin barış zemini olmalıdır. Rumlar, bizim içimizden de devam ettirilen kötü bir propaganda sonucu, bizleri aç, süngü altında yaşayan zavallılar olarak görüyorlardı. Bu inanç devam ettiği sürece bize eşit muamele yapmaları mümkün değil. Bizim ne olduğumuzu, devletimizi, kararlılığımızı görmeleri gerekirdi. Gelip gitmeler güzel bir şey. Zemini hazırlıyoruz. İnsanlar birbirini bilsin, bu tarafın ayakta duran bir devlet olduğunu, bıraktıklarından çok daha güzel şeyler yapıldığını, yolları, limanları, villaları, üniversiteleri görsünler. Ümit ederiz bu neticeyi alırız.'' Aylarca tartışılan BM Genel Sekreteri Kofi Annan tarafından hazırlanan planın ''zemini hazırlamadan, dıştan empoze düzenlemeler içerdiğini'' anlatan Denktaş, ''Zemin olmadan hiçbir plan yerine oturtulamaz'' dedi. 
     Annan planına ilişkin eleştirilerini ve neden imzalamadığını ayrıntılarıyla anlatan Denktaş, Lahey'de sürecin sona ermesinin ardından BM Güvenlik Konseyi'nin, plan üzerindeki görüşmelerin sürmesi gerektiğini vurgulayan karar aldığını anlattı. Denktaş, ''Bizi bu plan çerçevesinde tutmaya çalışıyorlar. Bu çerçeveyi kabul edersek haritayı, yani yarı nüfusun göçünü, garanti konusunu kabul etmem lazım'' diye konuştu. 
     Türkiye kökenli KKTC vatandaşların Rum tarafına geçişlerinin Rum yönetimi tarafından engellendiğine işaret eden Denktaş, ''Vatandaşlarımız eşittir, bunları kabul etmeyen Rum tarafıdır. Dolayısıyla yalancı avukatlara pek inanmasınlar'' dedi. 
     ''Düne kadar Türk kökenli vatandaşları burada 'istenmeyen vatandaş' olarak addedenler, şimdi 'Annan planını kabul etseymişim onlar da Rum tarafına gidecekmiş' diye avukatlık yapmaya başladılar ve bazı vatandaşları da inandırdılar'' diyen Denktaş, şöyle devam etti 
     ''Halbuki ben planı kabul etmiş olsaydım benden 30-35 bin kişilik liste isteyeceklerdi ve geri kalan da çıkıp gidecekti. Benim kendi vatandaşıma bunu yapmaya ne hakkım var. Ben bunu kabul etmedim. 'Annan planı kabul edilseydi, siz de gidecektiniz' diyorlar bu insanlara. Gitselerdi başları göğe mi erecekti. İşte bizim insanlarımızın birçoğu 'değmezmiş, bizim tarafımız çok daha güzel, güvenli' diyor.'' KKTC'den bazı siyasilerin seçim yatırımı için Rum tarafına müracaatlarda bulunarak ''burada doğanlar, doğmayanlar'' diye ayrımlarda bulunduğuna dikkat çeken Denktaş, ''Ayrım yapmaya kimsenin hakkı yok. Tümü vatandaşımız ve bunun tümünü kabul etme zorunluluğumuz var. Gerekirse mahkemeye de giderek bunlar halledilir. Ama benim içimden benim insanım Rum tarafıyla temas eder ve 'burada doğanlara ayrı, babası Kıbrıslı olanlara başka muamele yap' diye pazarlık yaparsa bazı haklarımız yozlaşır'' dedi. 
     Avrupa İnsan Hakları Mahkemesi'nin mülkiyet konusuyla ilgili yeni önerisine karşı çıkan Cumhurbaşkanı Rauf Denktaş, Kıbrıs Türkünün Rumlardan tazminat talep etme hakkı olduğunu, bu konuların karşılıklı oturulup halledilmesi gerektiğini söyledi. 
     Rumların Türkiye aleyhine Avrupa İnsan Hakları Mahkemesi'ne sürekli tazminat davası açtığına işaret eden Denktaş, şunları söyledi 
     ''1963 ile 1974 arasında abluka altına aldıkları 103 köyün tazminatını hiç istemedik. 103 köyü 11 yıl kendileri kullandı ve bu köyleri mahvettiler. Alacağımız çoktur. İstemeyeceğiz zannediyorlar ve Türkiye'ye sürekli tazminat davası açıyorlar. Bizim Rumlardan almamız gereken tazminat masaya gelecektir ve göreceklerdir ki Türkiye'yi tazminat davalarıyla korkutup bizi korumaktan vazgeçirme oyunu kendilerine çok daha pahalıya mal olacak. Onun için herkes hesabını çok iyi yapmalıdır. Bu konuları konuşup karşılıklı halletmemiz lazım.'' Marmara ve Boğazlar Belediyeler Birliği ve Büyükçekmece Belediye Başkanı Hasan Akgün de, Kıbrıs konusunda izlediği politikada Cumhurbaşkanı Denktaş'a destek belirterek, ''Kıbrıs konusundaki tutarlı politikanız ve örnek tavrınız Anadolu halkını duygulandırıyor. Her kelimenizi yakından izliyoruz'' dedi. 
     Akgün, ''KKTC'nin inisiyatifiyle sınırların açılmasının tarihe geçecek bir adım olduğunu'' söyledi. 
     




</TEXT>
</DOC>
