<DOC>
<DOCNO> 199199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yazar/cemal.html </URL>
<DATE> 2003/12/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak'ta ABD'nin k busu 
</HEADLINE>
<TEXT>

   Irak yorumları 4 
   
   Irak yorumlarını 3. yazıda kesmek zorunda kalmıştım. Çünkü araya İstanbul'daki 11 Eylül ve bayram tatili girdi. Kasım ayının ilk yarısındaki iki haftalık Irak izlenimlerimi takip eden yorumlara birkaç gün daha devam etmek istiyorum. 
   
   Kendi sordu, kendi yanıtladı "Biz Irak'ta kendi ülkemizde Amerikan sistemini kabullenmek zorunda mıyız Hayır değiliz." 
   Iraklı bir Şii gazeteciydi. 
   İngilizce kısa adı SCIRI olan Irak İçin İslam Devrimi Yüksek Konseyi'nin, bir başka deyişle Irak nüfusunun yüzde 60'ını oluşturan Şiilerin en güçlü siyasal hareketinin Adalet isimli resmi yayın organında genel yayın yönetmenliği yapıyordu. 
   İsmi, Sayed Ghalib Almusawi. 
   Bağdat'taki uzun sohbetimizde, "Her bakanlıkta, arka planda Amerikalılar var. Çerçeveyi onların çizdikleri söyleniyor" deyince tepkisi şöyle olmuştu 
   "Evet öyle. Ekonomiden eğitime her alanda Amerikalılar kendi sistemlerini getirmek istiyorlar. Mesela kafalarını özelleştirmeye takmışlar... Amerikan uygarlığını olduğu gibi kabul etmeyeceğiz. Biz Müslümanız. Bizim kendi değerlerlerimiz var. Bunlara karışılmasını istemeyiz. Ama şunu da belirtmek isterim Biz başka bir sistemi de, İran'dakini ya da Suudi Arabistan'dakini de kopya edecek değiliz." 
   Çok kritik bir konu. 
   Irak'ın geleceği açısından... 
   Belki de Irak'ta Amerika'yı pek yakın zamanda bekleyen temel sorunlardan biri Şii meslektaşımın bu sözlerinde düğümleniyor. 
   Örneğin elimde bir şema 
   En tepesinde İngilizce olarak Bakanlıklar Eşgüdüm Dairesi yazıyor. Altındaki dikdörtgen kutuların içinde Irak'taki 22 bakanlığın isimleri yer almış. Bakanlık isimlerinin altında da, o bakanlıkta görevli Amerikalıların isimleri. Bazı bakanlıklarda bir, bazılarında birden fazla Amerikalı koordinatör var. 
   Amerikan gölge kabinesi 
   Belki daha doğrusu, yeni Irak'la ilgili çerçevenin çizilmesinde neyin ne olacağına karar veren ya da son sözü söyleyenlerin listesi... Bu yazıyı yazarken dış basında konuyla ilgili bir haber okudum. 
   Özeti şöyle 
   Irak Eğitim Bakanı Ala'din Alwan Amerikalıları eleştirmiş. Çünkü Irak ders kitaplarında dini referansların yer almasını yasaklıyor ya da kısıtlıyormuş Amerikalılar. "Irak'ta eğitimle ilgili kararlar Iraklılara ait olmalı" demiş Iraklı bakan. Buna karşılık Amerikan makamları da bu eğitim programıyla ilgili paranın ABD hükümetinden çıktığını, Amerikan Anayasası'nın laikliği emrettiğini, bu nedenle hazırlanmakta olan ders kitaplarında bazı değişikliklerin şart olduğunu söylemişler... The Financial Times, 24 Kasım 03, s.4, Charles Clover imzalı uzun haber 
   Çetrefil bir konu. 
   Amerika'nın İkinci Dünya Savaşı sonrasında Almanya ve Japonya'da uygulamış olduğu 'demokrasi modelleri'nin bir benzeri Irak'ta ne kadar uygulanabilir 
   Şimdilik zor gözüküyor. 
   Irak, savaş sonrası namlunun ucunda demokrasinin kurulduğu Almanya ve Japonya'dan birçok bakımdan çok farklı. Bu konuda Amerika'nın da fazla hayal kurduğu söylenemez. Söz konusu güçlük biliniyor. Bu nedenle de yönetimi Iraklılaştırma sürecini hızlandırmış durumda Amerikalılar. Fakat yine de nereye varacağını bilemedikleri bu konu, sanıyorum, kafalarını karıştırıyor. 
   Soru şu 
   Irak'ta 'yeni düzen'e siyasal İslamcı anlayış damgasını ne kadar vuracak Şiilerin yeni Irak'taki ağırlığı ne olacak Bu sorular Amerika açısından önemli. Yedi ay önce, Saddam rejimi çöktüğü zaman ABD Savunma Bakanı Rumsfeld'in sözlerini anımsayın. "Irak'ta İran benzeri bir rejimin kurulmasına karşıyız" demişti. 
   Bir yerde Irak Şiiliği, İran Şiiliğinin bire bir kopyası değil. Kuklası hiç değil. Humeyni'nin siyasal İslamcı anlayışıyla Irak Şiiliğinin en yüksek ruhani otoritesi sayılan Ayetullah Sistani'nin bakış açısı birbirinden ayrılıyor. Sistani, doğrudan siyasete karışmayı doğru bulmuyor. Siyasetle din arasında çizgi çekmek eğiliminde. Ama bu demek değil ki, İslam dininin birtakım temel kurallarının toplum ve devlet düzeninden dışlanmasını istiyor. 
   Böyle bir durum yok. 
   Bu nedenle Irak Şiiliği, Amerikalıların 'yeni Irak'a damgalarını vurmasını engelleme ya da sınırlama çabasındalar. Bunun için de sürekli yineledikleri bir konu var 
   Seçim 
   Önce yeni anayasayı yapacak kurucu meclisin seçimle oluşturulması için bastırdı Şiiler. 
   Amerika ipe un serdi. 
   Takvim değişikliği yapmasında Sünni Üçgeni'ndeki direnişle birlikte bunun da payı var. Bu yüzden yeni anayasayı ileriye attı ve geçici hükümet formülü ile yönetimi Iraklılaştırma sürecini hızlandırmaya karar verdi. Mayıs 2004'te 18 vilayette Amerikalıların gözetiminde oluşturulan yerel meclislerden seçilecek üyelerle geçici meclis kurulacak. Bu da 1 Temmuz 2004'te Amerikalılardan yönetimi devralacak olan geçici hükümeti kendi içinden seçecek. 
   Şiiler yine seçim diyor 
   Gerçek seçim istiyorlar. 
   Kurucu mecliste olduğu gibi, bu kez de 'geçici hükümeti' seçecek olan meclisin seçim sandığından çıkmasından yana olduklarını, Amerikalıların dolaylı seçim yöntemine karşı çıktıklarını geçen hafta çarşamba günü hiçbir kuşkuya yer bırakmayacak şekilde açıkladılar. Üstelik yalnız SCIRI'nin lideri Abdülaziz El Hakim değil, Ayetullah Ali Sistani de sesini duyurdu. 
   Daha önemlisi 
   Irak Şiiliğinin bu iki önderi yalnız seçim değil, aynı zamanda gelecek temmuz ayındaki geçici hükümetin İslami karakter taşımasında da ısrarlı olduklarını açıkladılar. International Herald Tribune, 27 Kasım 03, s.4 
   Durum böyle. 
   Şiilerle karşı karşıya gelmek, çatışma durumunda kalmak Amerika'nın Irak'taki kabusu... İlişkiler şimdilik çok netameli bir çizgide ilerliyor. Amerika işin içinden nasıl çıkabilir Hangi seçenekler gündemde Yani birlik, bölünme, fiili bölünme gibi senaryolardan hangisi yakın ihtimal .. 
   Irak yorumlarının beşinci yazısı yarın bu köşede... 
   
      
   
   
</TEXT>
</DOC>
