<DOC>
<DOCNO> 174015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo31.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Diyarbakır'a hazırlanıyor... Terim Sofya'ya gidiyor 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk maçını 9 Ağustos Cumartesi günü Diyarbakırspor ile yapacak olan Galatasaray, hazırlıklarını bugün tek antrenmanla sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen antrenmanda, basın mensuplarına yalnızca ilk 15 dakikalık bölümde görüntü almaları için izin verilirken, futbolcular pas ve şut çalışması yaptı. 
     Antrenmanda, tedavileri süren Volkan Arslan, Abdullah ve Baliç koşu yaparlarken, kasığında sakatlığı bulunan Ümit Karan ise bugün de çalışmaya katılmadı. 
     Bu arada Fatih Terim, Avrupa Şampiyonlar Ligi 3. ön eleme turundaki olası rakipleri CSKA Sofya ile Pyunik arasındaki bu akşamki maçı izlemek üzere Bulgaristan'a gidecek. 
     Diğer yandan Hakan Şükür, antrenman öncesi Bakırköy Acıbadem Hastanesi'nde kasığından MR çektirdi. 
     Galatasaray, Diyarbakırspor maçı hazırlıklarını, yarın yapacağı antrenmanla sürdürecek. 
     
</TEXT>
</DOC>
