<DOC>
<DOCNO> 169684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/spor/spo01.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL, KORE GAZİSİ 2-1 
</HEADLINE>
<TEXT>

Beşiktaş, Barış Kupası ilk maçında Seongnam İlhwa karşısında beklenen futbolundan uzak kaldı. Sağnak yağmur altındaki maçta Sinan ile öne geçen Siyah - Beyazlılar, Sasa ve Kim Dae Eul'u durduramadı 
     ORHAN YILDIRIM 

     Son saniyelerde yıkıldı 
     BEŞİKTAŞ, Barış Kupası'na tatsız başladı. İlk sınavında Kore şampiyonu Seongnam İlhwa karşısına çıkan Kartal, futboluyla hayal kırıklığı yarattı. 6'da Sinan'ın golüyle 1 - 0 öne geçen Siyah - Beyazlılar, 9'da Sasa'nın frikik golüne engel olamadı. İkinci yarı sağnak yağmur altında oynandı. Uzatmaların ikinci dakikasında Kim Dae Eul, Kore şampiyonunu 2 - 1'lik galibiyete taşıdı. Diğer grubun ilk maçında Olimpic Lyon, Kaizer Chifs'i 2 - 0 ile geçti. 
     
     Maçın karnesi 
     STAT World Cup Seul 
     HAKEMLER H.Junjif Çin , K.Bacha Malezya , T.T.Toan Vietnam 
     S.ILHWA K.H.Woon 6 - L.K.Hing 5 , Sabitoviç 6 , S.T.Yong 5 , K.Sasa 6 K.D.Eui Dk.65 6 - K.Hyun 6 , K.W.Jae 5 , İrineu 5 H.Y.Suck Dk.83 , C.J.Ho 5 - K.D.Hoon 4 , Denis 5 
     BEŞİKTAŞ Cordoba 4 Göksel Dk.74 4 - Zago 6 , Ronaldo 5 , Gökhan 5 - Kaan 5 , Tayfur 5 , Giunti 5 , Tümer Dk.80 , Pancu 4 Okan Dk.46 5 , İbrahim 5 A.Hassan Dk.46 6 - Sergen 4 Yasin Dk.46 4 , Sinan 6 A.Dursun Dk.67 5 
     GOLLER Sinan Dk.6 , Sasa Dk.9 , Kim Dae Eul Dk.90 2 
     SARI KARTLAR Giunti, Tayfur, Okan 
     
Lucescu'dan bombardıman      SEONGNAM İlhwa karşısında alınan 2 - 1'lik yenilginin ardından Beşiktaş Teknik Direktörü Lucescu, beklenen performanslarından uzak kalan oyuncularına tepki gösterdi. Rumen teknik adam, Cordoba'ya gözdağı vererek, "Bir idmandan sonra kendi isteğiyle oynadı ve olmayacak hatalar yaptı. Kendisini sert bir şekilde uyardım. Onun düşünmesi gereken tek şey futbol" diye konuştu. 
     LUCESCU, Kore ekibi karşısında basit hatalar yaptıklarını da dile getirdi. Rumen hoca, takım oyunun çok önemli olduğunu dile getirip, "Yeni transferlerimiz Okan ve Ahmed Hassan'a da şans verdik. Ancak onların bireysellikten çok, takım oyununa motive olması gerekiyor. Yeni sezon başlayana kadar, bu tür eksiklerimizi tamamen bitirmek zorundayız" dedi. 
     
     Göze batanlar 
     AHMED HASSAN Hücuma yönelik organizasyonlarda oldukça başarılı girişimler yapıyor. Ancak aynı üretkenliği savunma açısından gerçekleştirdiği söylenemez. Topsuz oyunda kayıptı. Orta alandan istediği pasları alamamasına karşın bireysel çabalarıyla oyuna hareketlilik getirdi. Beşiktaş'ın ayakta kalan isimlerindendi. 
     SİNAN Ameliyat olduğu için Zürih kampında çalışma şansı bulamamıştı. Bu yüzden 90 dakikayı tamamlayabilecek fizik gücü yoktu. Boş alanlara yaptığı koşular, arkadaşlarına hazırladığı pozisyonlarla beğeni kazandı. Oyunun hemen başında attığı gol ise takipçiliğini ve son vuruş ustalığını gösteriyordu. 
     GÖKHAN Oyundan kopmuyor. Tek sorunu savunmada ağır kalması ve kademe hatası yapması. Adam markajında oldukça etkili. İlk ciddi sınavı olduğu için zaman zaman çok heyecanlandı. Bu da beklenmeyecek hatalar doğurdu. Fizik güç olarak hazır gibi. Uzun boyuna karşın hava toplarındaki etkisiz görüntüsü şaşırttı. 
     OKAN Beşiktaş formasını ilk kez giydi. Sağ kulvarda sürati sayesinde kolay adam geçip, pozisyon üretimine destek verdi. Ancak topu son kullanışlarında eksikleri sırıttı. Savunma yönü zayıf kaldı. Geri dönüşlerde zamanlama hataları yaptı. Oynadığı süre içinde açıklarını Zago kapattı. 
     
     Maçtan notlar 
     Yolculuk Ulsan'a 
     İKİ gün Seul'de kalan Beşiktaş kafilesi, dünkü karşılaşmanın ardından otobüsle Ulsan'a geçti. Sıkı güvenlik tedbirleri altında Seul'dan ayrılan Siyah - Beyazlı takım, Barış Kupası'ndaki ikinci maçında yarın Fransa'nın güçlü ekibi Lyon ile kozlarını paylaşacak. 
     
     Biletler satışta 
     GEÇEN sezonu zirvede tamamlayan Beşiktaş, 2003-2004 sezonunun kombine biletlerini dün satışa çıkardı. Sezonluk bilet fiyatlarının 4.5 milyar lira ile 170 milyon lira arasında değiştiği bildirildi. Yönetim, ilgiyi artırmak için taksitli ödeme alternatifi hazırladı. 
     
Cordoba kriziSeongnam İlhwa karşısında tel tel dökülen Kolombiyalı, sözleşmesini uzatmak için yıllık 2 milyon dolar istedi 
     Şaşırtan performans 
     ARSENAL'E transferi son anda yatan Oscar Cordoba, Beşiktaş yönetiminin sözleşmesini uzatma önerisine sıcak yaklaşmadı. Seongnam İlhwa sınavında sahada adeta dökülen Kolombiyalı eldivenin hem performansı hem de pazarlıktaki tavrı yeni bir krizi gündeme getirdi. Asbaşkan Yıldırım Demirören ve Lucescu ile görüşen tecrübeli kalecinin Arsenal'in önerilerini istediği öğrenildi. 
     
     Pazarlıklar tıkandı 
     BEŞİKTAŞ'TA görev yapmaya devam edeceğini dile getiren Oscar Cordoba'nın, sözleşmesini ancak yılda 2 milyon dolar alması durumunda uzatabileceğini bildirdiği öğrenildi. Bu rakam, Yıldırım Demirören ve Lucescu'yu oldukça şaşırttı. Kolombiyalı kaleci ile pazarlığı bitiren Demirören'in konuyu yönetim kurulu toplantısında gündeme getireceği bildirildi. 
     

</TEXT>
</DOC>
