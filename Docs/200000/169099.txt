<DOC>
<DOCNO> 169099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun12.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta geçici hükümet konseyi ilk kez toplandı... 
</HEADLINE>
<TEXT>

     Irak'ta Saddam Hüseyin rejiminin devrilmesinin ardından ABD desteğiyle kurulan geçici hükümet konseyi, ilk kez bugün başkent Bağdat'ta bir araya geldi. 
     Amerikan-İngiliz koalisyonunun karargahı haline dönüştürülen Cumhuriyet Sarayı yakınlarındaki eski Savunma Sanayi binasında yapılan toplantı, Irak'ın yeniden yapılandırılmasının ve seçim hazırlıklarının yolunu açacak. 
     Irak hükümet konseyi üyeleri, 2 ay süren görüşmeler sonucu belirlenirken, temsil ettikleri kesim tarafından seçilme olanakları olmadı. 
     Irak'taki koalisyon güçleri, Irak'ta şu an bir seçim yapılmasının uygun olmayacağını savunuyorlar. 
     Konseyin listesi henüz açıklanmazken, ''Irak nüfusunun dağılımını temsilen'' 13 Şii, 5 Sünni, 5 Kürt, 1 Türkmen ve 1 Hıristiyan üyeden oluşması bekleniyor. 
     Siyasi kaynaklar dün, ABD'nin Irak'taki sivil yöneticisi Paul Bremer'in, konseyin oluşumunu, toplantıdan sonra açıklamasının beklendiğini kaydetmişti. 
     Geçici hükümet konseyinin, bakanları atamak, yasaları yeniden düzenlemek, ulusal bütçeyi onaylamak ve serbest seçimler öncesinde yeni anayasa taslağını hazırlayacak komisyonun üyelerinin atanmasında rol almak gibi bazı yürütme yetkileri olacak, ancak Irak'ın nihai kontrolü ABD'nin Irak'taki sivil yöneticisi Bremer'e bağlı kalacak. 
     Bremer dün, aralarında Saddam Hüseyin'in 9 Nisan'da devrilmesinden sonra Bağdat'a dönenlerin de bulunduğu Iraklı siyasi temsilcilerle hükümet konseyinin oluşturulması planıyla ilgili son ayrıntıları görüşmüştü. 
     
</TEXT>
</DOC>
