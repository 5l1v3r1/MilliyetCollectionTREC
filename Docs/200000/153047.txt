<DOC>
<DOCNO> 153047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo30.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler iddialı Çek Cumhuriyeti'ni yeneceğiz... 
</HEADLINE>
<TEXT>

     2004 Avrupa Futbol Şampiyonası Eleme Grubu maçlarına hazırlanan ve bu amaçla Çek Cumhuriyeti ile 30 Nisan Çarşamba günü özel bir maç yapacak olan A Milli Takım'da, bu karşılaşmanın heyecanı başladı. 
     A Milli Takım, Çek Cumhuriyeti maçı için bugün Polat Renaissance Oteli'nde toplanırken, basın mensuplarının sorularını yanıtlayan kaptan Bülent Korkmaz, rakiplerinin Avrupa'nın en güçlü ekiplerinden biri olduğunu kaydederek, amaçlarının Çek Cumhuriyeti'ni yenip resmi maçlara moralli çıkmak olduğunu söyledi. 
     A Milli Takım'a ilk kez çağrılan Volkan Arslan da mutluluğunu dile getirerek, ''Benim için güzel bir duygu. Çek Cumhuriyeti maçı da bizim için iyi bir deneme olacak'' dedi. 
     Millilerden Fatih Akyel, Çek Cumhuriyeti ile ciddi bir maç yapacaklarını ifade ederek, ''İyi bir kadromuz var. Çek Cumhuriyeti maçı sonrası iki önemli resmi maç oynayacağız. Bu nedenle, Çek Cumhuriyeti'yle önemli bir prova gerçekleştireceğiz'' diye konuştu. 
     Beşiktaşlı İlhan Mansız da Çek Cumhuriyeti karşısında eksiklerini görme şansı bulacaklarını kaydederek, şöyle konuştu 
     ''Çek Cumhuriyeti karşısında eksiklerimizi görüp, bunları Slovakya ve Makedonya maçlarında giderme şansını elde edeceğiz. Milli Takım'a yeni oyuncular da çağrıldı. Yeni oyuncuların kadroya girmesiyle takımda rekabet artacak.'' 
     
     İBRAHİM MASKEYİ BIRAKTI 

     Beşiktaş'ın, Denizlispor ile oynadığı maçta Ali Tandoğan'ın darbesiyle elmacık kemiği kırılan ve bu nedenle son iki haftada özel bir maskeyle oynayan İbrahim Üzülmez, bundan böyle maskeyi takmayacağını söyledi. 
     Milli Takım kampına katılan İbrahim, soruları yanıtlarken, doktorun maskeyi kullanma konusunda kendisine 21 gün süre verdiğini ve bu sürenin bittiğini belirterek, ''Doktor maskeyi 21 gün kullanabileceğimi söylemişti. O süre bittiği için artık maskeyi takmayacağım. Maskesiz de oynayabilecek durumdayım. Milli Takım'ın İngiltere ile yaptığı maçta da oynamak isterdim. Ama o dönemde sakattım. Şimdi yeniden çağrıldım. Bunun için çok çalışıyorum. Milli Takım'a davet edildiğim için mutluyum. Çek Cumhuriyeti ile ciddi bir sınava çıkacağız. Rakibimiz fizik güce dayalı bir futbol oynuyor'' diye konuştu. 

     
</TEXT>
</DOC>
