<DOC>
<DOCNO> 189527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/soneko14.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan "Özelleştirmeden milyar dolarları göreceğiz" 
</HEADLINE>
<TEXT>

     Maliye Bakanı Kemal Unakıtan, ''Özelleştirmeden bu sene Türk kamuoyu parayı, milyar dolarları görecek'' dedi. 
     1. Uluslararası Finans Zirvesi'nin son gününde düzenlenen ödül törenine katılan Unakıtan, törenden önce yaptığı konuşmada, özelleştirmenin Türkiye'nin olmazsa olmaz şartı, istikrar programının da en önemli ayaklarından biri olduğunu belirterek, ''Bizim için çok önemli'' dedi. 
     'Özelleştirme deyince hemen bir anda onu satalım, bunu satalım deniyor'' diyen Unakıtan, şöyle konuştu 
     ''Evet şimdiye kadar bazı yerleri sattık, ihaleler oluyor fakat bunların belli bir prosedürü var. Zaman alıyor. Mümkün olan en hızlı özelleştirmeyi yapıyoruz. Kamuoyu 'kaç para aldınız ' diye soruyor. Onlar da haklı. Türkiye olarak bir şey bekliyor özelleştirmeden. Ama bizim bakış açımız illa para için değil, yapılması gerektiği için yapıyoruz. Kamunun ekonomik faaliyetlerden kurtulması için yapıyoruz. Yakında kamuoyu, Türk Milleti para da görecek. Paralı satışları görecek. Bu sene parayı, milyar dolarları görecek. Hedefimiz, devletin ekonomik faaliyetlerden kurtulması. Bunun için özelleştirme yapıyoruz. Bu oluncaya kadar da devam edecek.'' Unakıtan, özelleştirmeden elde edilen kaynağın bütçe içinde kullanılmayacağını, bunun yerine borçların azaltılması ya da daha iyi yapılandırılmasında kullanılacağını anlattı. 
     Bakan Unakıtan, özelleştirmenin belirlenen takvime uygun olarak devam ettiğini ve sapma olmadığını, yıl sonuna kadar Tekel, Tüpraş ve Petkim'de gerekli çalışmaların tamamlanacağını söyledi. 
     
</TEXT>
</DOC>
