<DOC>
<DOCNO> 192331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/ekonomi/eko03.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk Lirası'ndan 6 sıfır Ocak 2005'te atılıyor' 
</HEADLINE>
<TEXT>

   Devlet Bakanı Babacan, liradan 6 sıfırın Ocak 2005'te atılacağını, eski ve yeni liraların bir yıl birlikte tedavül edileceğini söyledi 
   
   Devlet Bakanı Ali Babacan, liradan 6 sıfırın 1 Ocak 2005'te atılacağını açıkladı. Eski ve yeni liranın bir yıl olarak planlanan geçiş dönemi içerisinde birlikte kullanılacağını söyleyen Babacan, yeni liraya ne isim verileceği, üzerinde kimin resmi bulunacağı gibi noktalara ise açıklık getirmedi. 
   BM Genel Kurulu'ndaki toplantılarına katılmak üzere New York'a giden Babacan burada bir basın toplantısı düzenledi. Babacan bir soru üzerine, 6 sıfır atılmasıyla ilgili yasa taslağının hazır olduğunu, taslağın önce Bakanlar Kurulu'na, ardından TBMM'ye sunulacağını bildirdi. 
   
   Greenspan ile görüştü 
   "Taslak, liradan 6 sıfır 1 Ocak 2005'te atılacak şekilde hazırlandı" diyen Babacan, lojistik hazırlıkların da buna göre yapıldığını söyledi. Babacan, "Yeni para biriminin enflasyona uğramaması gerekiyor. Enflasyonu, liradan 6 sıfır atılacağı 2005'ten itibaren tek haneli hale getireceğiz" diye konuştu. 
   Bu arada Babacan, ABD Hazine Bakanı John Snow ve ABD Merkez Bankası FED Başkanı Alan Greenspan ile bir görüşme yaptı. 
   
   Mevduata tam garanti Temmuz 2004'te kalkacak    Devlet Bakanı Ali Babacan, "banka mevduatlarına uygulanan yüzde 100 devlet garantisinin Temmuz 2004 tarihinde kaldırılacağını söyledi. Garantinin ilk etapta hesap başına 50 milyar lira ile sınırlandırılacağını kaydeden Babacan ilerleyen dönemlerde bu limitin de düşürüleceğini dile getirdi. Avrupa'nın birçok ülkesinde mevduata garanti 20 bin euro 35 milyar lira ile sınırlı. 
   
   IMF Herşey iyi gidiyor    IMF Birinci Başkan Yardımcısı Anne Krueger, Türk ekonomisinde herşeyin çok iyi gittiğini söyledi. Anne Krueger, G20 toplantısı için bulunduğu Meksika'nın Morelia kentinde yaptığı açıklamada, icra direktörlerinin kasımın ikinci yarısında toplanmasını umduğunu ama tarih konusunda kesin karar vermediklerini belirtti. Krueger, Babacan ile yaptığı görüşmenin çok iyi geçtiğini ifade ederek, "Bazı sorunlar her zaman olacaktır ama çok iyi gidiyor" dedi. Öte yandan IMF yetkilileri, toplantının kasımın ikinci yarısında gerçekleştirilmesi ihtimalinin daha fazla olduğunu kaydetti. 
   
   
</TEXT>
</DOC>
