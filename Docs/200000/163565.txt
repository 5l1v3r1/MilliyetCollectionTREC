<DOC>
<DOCNO> 163565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur32.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, yolsuzlukları Araştırma Komisyonu'na yazılı ifade verecek 
</HEADLINE>
<TEXT>

     TBMM Yolsuzlukları Araştırma Komisyonu, eski Başbakan ve DSP Genel Başkanı Bülent Ecevit'e sorularını yazılı olarak iletecek. 
     Komisyon Başkanı Azmi Ateş, dinledikleri bazı kişilerin anlatımları nedeniyle Ecevit'in bilgisine başvurma ihtiyacı hissettiklerini belirtti. Ecevit ile telefonda görüştüğünü ve kendisine 3 alternatifli öneride bulunduğunu anlatan Ateş, kendisinin makul bir tarihte komisyona gelmesi, komisyon üyelerinden oluşan bir heyetin Ecevit ile evinde görüşmesi ya da sorularını yazılı olarak yanıtlama seçeneklerini sunduklarını söyledi. 
     Ecevit'in yazılı yanıt vermek istediğini kaydeden Ateş, bu nedenle bazı konularda sorularını yazılı olarak yanıtlamasını isteyeceklerini bildirdi. 
     Ateş, eki Enerji ve Tabii Kaynaklar Bakanı Cumhur Ersümer'in 19 Haziran Perşembe günü komisyona geleceğini belirterek, eski Bayındırlık ve İskan Bakanı Koray Aydın'ın ne zaman davet edileceği sorusuna, ''bu konu da yakında netleşecek'' yanıtını verdi. 
     MHP Genel Başkanı ve eski Başbakan Yardımcısı Devlet Bahçeli'nin Komisyon'a davet edilip edilmeyeceği sorusu üzerine Ateş, ''Şubat krizi sırasında Sayın Bahçeli yurt dışındaydı. Bu nedenle böyle bir değerlendirme olmadı'' diye konuştu. 
     
</TEXT>
</DOC>
