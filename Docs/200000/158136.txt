<DOC>
<DOCNO> 158136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/magazin/amag.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşekkürler korsan CD'ciler' 
</HEADLINE>
<TEXT>

Yeni albümünde Ali Kocatepe, şarkılarına ödül vermeyen jürilerden korsan CD'lerini basmayanlara kadar pek çok kişiye 'teşekkür etti' 
     Ali Kocatepe, "Müzik kariyerimin en iyi çalışması" dediği "Yarınlar Meçhul Bugün Var" adlı bir albüm çıkardı. Şarkıcılar, kaset-CD kartonetinde, albüme emeği geçenlere teşekkür eder klasiktir. Ancak Kocatepe, kartonete sığmayınca 'teşekkür ve özür'leri beş sayfalık bir bültene döktü. Kocatepe'nin kimi, 'protesto alkışı' gibi olan teşekkürlerinde en büyük pay da müzik yarışmalarının jüri üyelerine düştü "Geçtiğimiz yılki Altın Güvercin Şarkı Yarışması için hazırladığım 'Yarınlar Meçhul Bugün Var' adlı tangomu finale layık görmeyen jüri üyelerine... Onlar sayesinde şarkım yılın bestesi olmaya namzet. 1978'de Eurovision'da finale bırakmadıkları 'Melankoli' yılın bestesi seçildi ve bana 'Altın Kelebek' kazandırdı. Aynı yıl birinciliğe layık görmedikleri 'Dostluğa Davet' Güney Kore'de birinci oldu. 1983'te Eurovision'da 'Opera'yı birinci seçerken ilk üçe bile sokmadıkları 'Heyamola', halk oylarıyla bana 'Yılın 45'lik Plağı' ödülü kazandırdı. 1985'te de ilk üçe layık görmedikleri 'Küçük Bir Aşk Masalı' Türk popunun klasikleri arasında yer aldı. ... Sağ olun jüri üyesi kardeşlerim." 
     
     'Bir de benden dinleyin' 
     Kocatepe'den korsan CD'ciler de nasibini aldı "Beni hiç ciddiye almadınız. Promosyonumda '10 günde 300 bin sattı' gibi d hiyane fikirlere yer vermedim. Sansasyonel çapkınlıklarım ya da medyaya malzeme olacak huylarım olmadığından magazin sayfalarının, ekranların gözdesi değilim ve beni ıskaladınız. CD'lerimi basmayıp meydanı bana bıraktınız. Sizi önemli bir kazançtan mahrum ettiğim için üzgünüm. Özür dilemem bundan." 
     Kocatepe, daha önce Sezen Aksu, Nükhet Duru ve eşi Aysun'un okuduğu, sözleri Faruk Nafiz Çamlıbel'e, bestesi kendisine ait "Ali"yi, "Onların yorumlarında eksiklik vardı. O şarkı öyle değil, böyle yorumlanmalı" diyerek repertuvarına aldığını, insanların şarkıyı sahibinin sesinden dinleyip farkı anlayacaklarını söyledi. 
     

</TEXT>
</DOC>
