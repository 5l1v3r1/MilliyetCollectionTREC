<DOC>
<DOCNO> 169100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun13.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Telegraph Fast food devleri bağımlılığı biliyorlardı... 
</HEADLINE>
<TEXT>

     İngiltere'de yayınlanan Sunday Telegraph gazetesi, ''fast food yiyeceklerin bağımlılık yarattığı'' iddialarının, hazır yemek sektörünün devleri tarafından uzun yıllardır bilindiğini öne sürdü. 
     Gazete, ''fast food'' adı verilen ve hamburger, tavuk kızartması gibi yiyecekleri halkın tüketimine sunan çokuluslu şirketlerin, ''ürettikleri yiyeceklerin insan beyninde bir kimyasal reaksiyonun tetikleyicisi olarak görev yaptığını ve bu reaksiyonun da insanları daha çok yemeye ittiğini bildikleri halde önlem almadıklarını'' iddia etti. 
     ''Nestle ve Unilever için çalışan bilim adamlarının, çikolata, bisküvi ve hamburger gibi yiyeceklerin insanları nasıl sürekli yemeye ittiği ve böylelikle de obeziteye yol açtığı konusunda sessiz sedasız araştırmalar yürüttüklerini'' öne süren gazete, bu firmaların diğer yandan da bu tür yiyeceklerin beyinde kimyasal bir reaksiyon yaratıp insanları çok yemeye ittiğine dair bir delil bulunmadığını savunduklarına işaret etti. 
     Gazete, ''bu firmaların henüz tüketiciler için paket üzerinde yer alacak uyarılar yayınlamak ya da yiyeceklerinin içeriğini değiştirmek gibi bir niyetleri bulunmadığını'' belirtirken, ''Ancak bütün bunlara rağmen bu sektörde çalışan bilim adamları, sektörün de panik içinde olduğunu söylüyorlar. Üreticiler, yarattıkları yiyecekler karşısında insan vücudunun kendisini kontrol altına alma mekanizmalarının yetersiz kalabileceğini düşünmemişlerdi, şimdi onlar da bir çözüm arıyor'' ifadesine yer verdi. 
     Gazete, sektör için çalışan bir bilim adamının ''bir biyokimyasal canavar yarattık'' itirafının da altını çizdi. 
     Dünyada 300 milyon insan klinik düzeyde obez kabul ediliyor. 
     Bilim adamları, her yıl 2.5 milyon kişinin aşırı kiloya bağlı hastalıklardan öldüğüne dikkat çekiyor. Sadece İngiltere'de yetişkin nüfusun 5'te 1'inin obez olduğu belirtiliyor. 
     Fareler üzerinde bu yılın başlarında yapılan araştırmaların ''fast food'' yiyeceklerin aşırı yemeyi körüklediğini ortaya koymasının ardından, bazı firmalar obez kişiler tarafından mahkemeye verilmekle tehdit edilmişti. 
     Bu konuda New York'daki Rockfeller Üniversitesi tarafından yapılan son araştırma da ''fast food'' yiyeceklerle hazır yemeklerin içinde bulunan yüksek miktardaki şeker ve yağın insanlarda nikotin, eroin ya da kokain gibi bağımlılık yarattığını ortaya koydu. 
     Sunday Times gazetesinin haberine göre de bir kez bu bağımlılığa yakalananların yeniden sağlıklı beslenme alışkanlıklarına dönmeleri imkansız denecek kadar zor. Bu nedenle de obezite giderek yaygınlaşıyor. 
     
</TEXT>
</DOC>
