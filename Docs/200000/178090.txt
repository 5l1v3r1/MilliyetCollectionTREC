<DOC>
<DOCNO> 178090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur45.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen Çantada keklik değiliz, her şey 30 Ağustos'ta... 
</HEADLINE>
<TEXT>

     Türkiye Kamu-Sen Genel Sekreteri Fahrettin Yokuş, Kamu-Sen ile Hükümet arasında devam eden toplu görüşmeler konusundaki gelişmelere dikkat çekerek, ''Hükümet nasıl olsa KESK masadan kalktı, 'Kamu-Sen'de çantada keklik' diye düşünüyorsa yanılır'' dedi. 
     Türk Eğitim-Sen binasında basın toplantısı düzenleyen Yokuş, Türkiye Kamu-Sen'in Hükümet ile toplu görüşmelere oturabilmek için yıllarca uğraştığını ve çok büyük mücadeleler verdiğini söyleyerek, ''Hükümet adına görüşmelere katılan Mehmet Ali Şahin ile görüşmeler 30 ağustosa kadar sürecek. Bu masaya kolay oturmadık. Sonuna kadar yasal zeminde hakkımızı arayacağız. Uzlaştırma Kurulu raporlarını bekliyoruz. 2003'ü görüşmeden 2004 yılını görüşmeye geçmeyeceğiz'' dedi. 
     Toplu görüşmelere oturmadan önce KESK ve Memur-Sen ile birlikte hareket etme kararı aldıklarını belirten Yokuş, toplu görüşmelere başlayınca KESK Genel Başkanı Sami Evren, hükümetin hazırlıksız geldiğini ileri sürerek masayı terk ettiğini, Kamu-Sen'in ise sonuna kadar masayı terk etmeyeceğini kaydetti. 
     Kamu-Sen'in Türkiye'nin en büyük sivil toplum örgütü olduğunu hatırlatan Yokuş, Memur Sendikaları Yasası'nın çok eksikleri olduğunu, yasanın ne memurların ne de hükümetin ihtiyacına cevap vermediğini söyledi. 
     Yokuş, ''Ekimde bütçe görüşülecek, bütçeye göre memur zammı görüşmeleri yapılabilecek deniyor. Ancak yasaya 15-30 ağustos tarihleri arısında görüşülmesi gerekiyor. Hükümetin Avrupa Birliği AB Uyum yasaları çerçevesinde acil olarak yeni bir Memur Sendikaları Yasası'nı sendikalar ile birlikte hazırlayarak uygulamaya koyması gerekiyor'' diye konuştu. 
     Toplu görüşmelerde KESK ile Türkiye Kamu-Sen'in taleplerinin hemen hemen aynı olduğuna da değinen Yokuş, hükümetin işçilerle anlaştığını, işçilerin artışının 2003 ocak ayından geçerli olacağını, Türkiye Kamu Çalışanlarının ise yıllardır ezildiğini ifade etti. 
     Kurumlar arası memurlar da ve işçi-memur ayrımının giderilmesi, yani ücret eşitliği isteyen Fahrettin Yokuş, sözlerine şöyle tamamladı ''30 ağustosa kadar görüşmelere devam edeceğiz. Masadan kolay kolay kalkmayacağız, ancak anlaşma sağlanmazsa Uzlaştırma Kurulu yani Hakem Kurulu kararları da hiçe sayılırsa o zaman yapacağımız bir şey yok. Eylül ayının ilk haftasından itibaren 81 vilayette Türkiye Kamu-Sen Yönetim Kurulu üyeleri ile birlikte 5 bin üyemizle açlık grevine başlayacağız.'' 
     
</TEXT>
</DOC>
