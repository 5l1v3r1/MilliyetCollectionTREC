<DOC>
<DOCNO> 184153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo32.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Blackburn Rovers Ankara'ya geldi... 
</HEADLINE>
<TEXT>

     Gençlerbirliği'nin UEFA Kupası 1. turundaki rakibi İngiltere'nin Blackburn Rovers takımı, Ankara'ya geldi. 
     Esenboğa Havaalanı'nda Gençlerbirliği yöneticileri ve çok sayıda basın mensubu tarafından karşılanan İngiliz ekibinde, teknik ekip ve futbolcular hiçbir açıklama yapmazken, kafile kalacakları otele eskortlarla götürüldü. 
     Otelde kısa bir açıklama yapan Blackburn Rovers Kulübü Başkanı Robert Koar, Ankara'da çok iyi karşılandıklarını belirterek, ''Gençlerbirliği kafilesi bizi burada çok iyi karşıladı. Tabii ki biz de onları İngiltere'de çok iyi karşılayacağız'' dedi. 
     Koar, 2 ülkenin yapacağı milli maç öncesi birtakım gerginlikler yaratıldığını ifade ederek, ''Ben burada hiçbir gerginlik göremiyorum. Sonuçta biz ve Gençlerbirliği bu 2 ülkenin takımlarıyız. Takımlar düzeyinde bir dostluk olduğunu gördüm. Milli maçta da aynı dostluğun yaşanacağına inanıyorum'' diye konuştu. 
     Blackburn Rovers Teknik Direktörü Greame Souness da zorlu bir maç yapacaklarını belirterek, 2 takıma da başarı diledi. 
     İngiliz ekibi, bu akşam, yarın maçın yapılacağı 19 Mayıs Stadı'nda bir antrenman yapacak. Çalışmanın ardından da Teknik Direktör Souness basın toplantısı düzenleyecek. 
     
</TEXT>
</DOC>
