<DOC>
<DOCNO> 179594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur06.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi, Türkiye'ye geldiğine pişman oldu.. 
</HEADLINE>
<TEXT>

     Almanya'dan tatil için Balıkesir'in Edremit İlçesi'ne gelen gurbetçinin, 2 günde başına gelmeyen kalmadı. 
     Evi soyulan, olayı protesto etmek isterken gözaltına alınan gurbetçi, son olarak trafik kazası geçirip hasarı ödenmeyince, tatilini yarıda kesip Almanya'ya döndü. 
     Ailesiyle birlikte tatil için birkaç gün önce Edremit'teki yazlığına gelen Necmi Çankaya'nın evine hırsız girdi. Evinde neyi var, neyi yok çalınan Çankaya, olayı protesto için aracının camına çeşitli yazılar yazarak ilçe sokaklarında gezmeye başladı. 
     Çankaya, izinsiz protesto gösterisi yaptığı için polis tarafından gözaltına alındı. Çankaya'nın serbest kaldığı gün GZ ZU 120 plakalı otomobiline, Erkan Ata'nun kullandığı 10 DE 545 plakalı otomobil çarptı. 
     Olay yerine gelen trafik ekipleri, gurbetçinin eşinin hafif şekilde yaralandığı kazada karşı tarafı 8'de 8 kusurlu buldu. Ancak, aracının sigortası bulunmayan Erkan Ata, gurbetçinin hasarını ödemeyi kabul etmedi. 
     Evine giren hırsızların tüm parasını çalması nedeniyle otomobilinin tamirini de yaptıramayan gurbetçi, ailesini hasarlı otomobiline bindirip, sadece 2 gün kaldığı Edremit'ten ayrılıp Almanya'ya doğru yola çıktı. 
     İstanbul'da arkadaşından borç alıp otomobilini tamir ettireceğini söyleyen gurbetçi Çankaya, ''Türkiye'de adalet sistemi doğru işlemiyor. Burada yaşadıklarımı hiç unutamayacağım'' dedi. 

     
</TEXT>
</DOC>
