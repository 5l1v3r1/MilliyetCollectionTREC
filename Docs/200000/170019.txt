<DOC>
<DOCNO> 170019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko45.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, ÖSS Birincisi'ne Türkiye'nin en temel sorununu sordu 
</HEADLINE>
<TEXT>

     Tarım ve Köyişleri Bakanı Sami Güçlü, ÖSS'de sayısal, sözel ve eşit ağırlıkta Türkiye birincisi olan Emre Kacar'ı makamında kabul etti. 
     Güçlü, kabulde yaptığı konuşmada, Emre Kacar'ı tebrik ederken, eğitimin önemini anlattı. 
     Emre Kacar'ın başarısının tesadüf olmadığına işaret eden Bakan Güçlü, şöyle konuştu 
     ''Hiçbir başarı tesadüf değildir, başarıdaki etkenlere bakmak lazım. Aile desteği ve öğretmenlerin yönlendirmesi çok önemli. Ayrıca uzun mesafe koşacak kadar dayanıklı olmak lazım. Emre'nin başarısında da büyük bir emek ve gayret vardır. Bu bakımdan Emre'yi, ailesini ve öğretmenlerini kutluyorum.'' 
     
     TÜRKİYE'NİN EN TEMEL SORUNU 

     Şampiyon ile bir süre sohbet eden Bakan Güçlü, Kacar'a ''Sence Türkiye'nin en temel sorunu nedir '' diye sordu. Kacar, bu soruya, ''sorunların belirlenememesi, bence Türkiye'nin en temel sorunudur'' şeklinde yanıt verdi. 
     Bakan Güçlü'nün gelecekte ne yapmak istediğini sorması üzerine Emre Kacar, ''Akademisyen olmak istiyorum, siyaset taraftarı değilim'' dedi. 
     Öte yandan bakan Güçlü, Kacar'a dizüstü bilgisayar ile kitap seti hediye etti. 
     Kabulde Emre Kacar'a, annesi, babası, erkek kardeşi ve bazı öğretmenleri de eşlik etti. 
     
</TEXT>
</DOC>
