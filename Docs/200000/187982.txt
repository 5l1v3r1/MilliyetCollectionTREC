<DOC>
<DOCNO> 187982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sondun16.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani itirazını sürdürüyor Türk askeri istemiyoruz 
</HEADLINE>
<TEXT>

     Irak Kürdistan Demokratik Partisi IKDP lideri Mesut Barzani, Türk askerinin Irak'ta konuşlandırılmasına itirazını sürdürüyor. 
     Kuveyt'i ziyaret eden Barzani, ABD'nin Irak'taki yöneticisi Paul Bremer ile bu konudaki görüşmelerin sürdüğünü belirtti ve bölge ülkeleri güçlerinin Irak'a konuşlandırılmasının gerginliği artıracağını öne sürdü. 
     ''Irak halkı böyle bir konuşlanmaya karşıdır'' diyen Barzani, ABD ve Türkiye ''projelerinde ilerleseler dahi'', Irak Geçici Hükümet Konseyi'nin muhalefetinin süreceğini söyledi. 
     Barzani, Kuveyt'te Emir Cabir El Ahmed El Sabah ve Başbakan Sabah El Ahmed El Sabah tarafından kabul edildi. 
     Kuveyt'ten Irak'taki barış gücüne katılma konusunda bir istekte bulunmadığını belirten Barzani, ''Kuveyt ile yakın zamanda gelişecek yeni ilişkilerin kurulması konusunu ele aldıklarını'' bildirdi. 
     
</TEXT>
</DOC>
