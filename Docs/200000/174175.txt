<DOC>
<DOCNO> 174175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/akyol.html </URL>
<DATE> 2003/08/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Azerbaycan nereye 
</HEADLINE>
<TEXT>

   
   KARDEŞ Azerbaycan'ın Sovyet sonrası bağımsızlık tarihinde iki isim öne çıktı Bir, aydın ve düşünür Ebulfez Elçibey... Öteki siyaset ve devlet adamı Haydar Aliyev... 
   Şahsen de dostum olan merhum Elçibey, Ziya Gökalp gibi bir insandı fikren de, mizacen de... Bir milli uyanışa fikren öncülük etmişti. Sovyet rejiminde hapislere atılmış, rejim dökülmeye başlayınca Bakü'nün "Azadlık Meydanı"nda "istiklal bayrağını" o açmıştı. 
   Fakat siyasette ve devlet yönetiminde o kadar başarılı olmamıştı. Birçok sorunlar içinde, Moskova tertipli bir darbe ile devrilmişti. 
   Büyük bir fikir ve dava adamı olan merhum Elçibey'in siyasi serüveni, Azerbaycan'da siyasi zeminin ne kadar kaygan ve dış tertiplere açık olduğunu gösterir. Böyle durumlarda gerçek lider ve devlet adamlarına ihtiyaç duyulur. 
   
   HAYDAR Aliyev'den sonra Azerbaycan'ı bekleyen en büyük tehlike, onun yerini dolduracak yeni bir liderin çıkmaması tehlikesidir. 
   Bu ciddi bir tehlikedir ve bütün Kafkasya'yı krize sürükleyebilir. 
   Haydar Aliyev, tam bir siyaset ustası ve devlet adamı olarak liderliğini ispatlamış, Azerbaycan'ı toparlamış, iç ve dış dengelerde Azerbaycan'ı istikrara kavuşturmuştu. 
   Aliyev 1923 doğumludur. Sovyet sistemi standartlarına göre genç sayılacak bir yaşta, 1969'da Azerbaycan Komünist Partisi Birinci Sekreterliği'ne yükselmiş, 1976'da yine sistemde yüksek bir mevki olan "Politbüro aday üyeliği"ne gelmiş ve sonunda, Politbüro üyesi olmuştur. Sovyet tarihinde ondan başka Türk ve Müslüman kökenli yahut Asyalı bir Politbüro üyesi olmamıştır. A. L. Alstadt, The Azerbaycani Turks, sf. 177 vd. 
   Komünizm felsefesiyle ve sistemiyle çöktükten sonra Aliyev bu büyük siyasi birikimini ve yeteneğini Azerbaycan'ın hizmetine vermiştir. 
   Türk - Azeri dostluğunda, Bakü - Ceyhan boru hattının gerçekleşmesinde, Ermeni işgali kaldırılamasa bile Kafkasya'da istikrarın sağlanmasında Aliyev'in hizmeti çok büyüktür. 
   
   MAALESEF, 80 yaşındaki Aliyev'in tekrar görevine dönmesi tıbben zor gözüküyor. 
   Ve "totalitarizm sonrası toplumlar"ın hepsinde bir süre görüldüğü gibi, ne ülkenin tümüne kendini benimsetecek bir 'milli lider' adayı vardır, ne de tam oturmuş demokratik teamüller ve mekanizmalar. 
   125 sandalyeli Meclis'te Aliyev'in Yeni Azerbaycan Partisi 76 milletvekiline sahiptir. Sandalye sayısı 6 ile 1 arasında değişen 9 tane parti daha vardır. 96 milletvekili partisizdir 
   Azerbaycan siyasetinin önde gelen 'muhalif' isimlerinden İsa Kamber'in liderliğindeki Milli Müsavat Partisi ise seçimleri tanımadığı için parlamento dışındadır. 
   Bu kadar dağınık bir tablonun istikrar çıkarması zor olduğu için, Haydar Aliyev'dan sonra "istikrarsızlık" yaşanmasından endişe edilmektedir. 
   Azerbaycan'da "istikrarsızlığın" nelere yol açabileceğini, hatta "dışarıdan" ne tür tertipler olabileceğinin acı örneklerini Elçibey'in dramında görmüş bulunuyoruz. 
   Azerbaycan'ın başına kimin geleceğinden daha önemli olan husus, istikrarın sağlanıp sağlanamayacağıdır. 
   İkinci vatanım bildiğim Azerbaycan'a itidal ve istikrar diliyorum. 
   
      
   
</TEXT>
</DOC>
