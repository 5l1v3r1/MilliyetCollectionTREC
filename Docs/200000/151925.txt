<DOC>
<DOCNO> 151925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur19.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır bu kez Erdoğan'ın "Başkanlık sistemi"ne karşı çıktı 
</HEADLINE>
<TEXT>

     AK Parti Bursa Milletvekili Ertuğrul Yalçınbayır, öncelikle yargının sorunlarını çözülmesi gerektiğini savunarak, ''Siz bu altyapıyı oluşturmadan başkanlık sistemini de tartışamazsınız'' dedi. 
     Yalçınbayır, TBMM'de düzenlenen Anayasa Hukuku 1. Uluslararası Sempozyumu'nda yaptığı konuşmada, 2001 yılında yapılan Anayasa değişikliği öncesinde birçok madde üzerinde uzlaşma sağlandığını, ancak gizli oylamada bunlardan bazılarının kabul görmediğini kaydetti. ''Bu gizliliği artık kaldırmak gerekiyor'' diyen Yalçınbayır, Anayasa'nın değiştirilmesini düzenleyen 175. maddenin gözden geçirilmesini önerdi. 
     TBMM İçtüzüğü'nün ''muhalefetin siyaset yapma hakkını kaldırdığını'' da savunan Yalçınbayır, uzlaşmanın ön plana çıkarılmasının önemine işaret etti. 
     Yalçınbayır, yargı bağımsızlığının mutlaka sağlanmasını ve yargı kararlarının uygulanmasını, bütçeden yargı için ayrılan payın artırılmasını, öncelikle yargının sorunlarının çözülmesini isteyerek, ''Siz bu altyapıyı oluşturmadan başkanlık sistemini de tartışamazsınız'' diye konuştu. 
     
     UZLAŞMANIN SAĞLANMASI 
     Parlamento'nun yapabileceklerinin sınırının, ''hukukun üstünlüğü'' olduğunu dile getiren Yalçınbayır, başta İçtüzük olmak üzere Anayasa değişikliğinin ele alınması konusunda Uzlaşma Komisyonu'nun yeniden hayata geçirilmesini istedi. 
     ''CHP, Parlamento'da bizim ortağımızdır, stratejik ortağımızdır'' diyen Yalçınbayır, yapılacak değişikliklerin yolunun uzlaşmadan geçtiğini dile getirerek, 23 Nisan'ın verdiği mesaj ve yaşanan tartışmalardan ders alınması gerektiğini söyledi. 
     





</TEXT>
</DOC>
