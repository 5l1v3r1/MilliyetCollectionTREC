<DOC>
<DOCNO> 182363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/spo03.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon kapıda 
</HEADLINE>
<TEXT>

   Fatih Terim'in, Juventus ve Fenerbahçe maçlarında da düşüşün devam etmesi halinde takıma neşter vuracağı, başta Hasan Şaş, Ayhan ve Hakan Ünsal olmak üzere birçok yıldız ismi kafasından sileceği öğrenildi 
   CÜNEYT KARAKAYA 

   
   Çileden çıktı 
   GALATASARAY'DA, Konyaspor yenilgisi Teknik Direktör Fatih Terim'i çileden çıkardı. Sarı - Kırmızılı takımın çalıştırıcısı ani bir kararla Konya dönüşü tüm futbolcuları apar topar kampa aldı. Sabah ise sert ifadeler kullandığı bir toplantı yaptı. Terim, oyuncularını "Eğer burada konuştuklarımız tek bir yayın organında çıkarsa karışmam" diye uyardı ardından bir çok futbolcusuna Juventus ve Fenerbahçe maçlarında son kez şans tanıyacağını belirtti. 
   
   'Savaşmanız gerek' 
   TERİM, "Sizleri tanıyamıyorum. Hiçbir dediğimi yapmıyorsunuz. Bu iş böyle yürümez. Sizin bu halinize seyirci kalamam. Benim gibi sizin de bu işe kellenizi koymanız gerekir. Savaşmanızı istiyorum. Ben sizlere inanıyorum. Sizin de inanmanızı bekliyorum. Eğer inanmayan varsa hemen çekip gitsin" dediği öğrenildi. Terim ayrıca Konya maçında yapılan hataları ve isteksizliği bir daha asla görmek istemediğini de kaydetti. 
   
   Düğmeye basıyor 
   TECRÜBELİ teknik adam, Konyaspor maçından sonra operasyon düğmesine de bastı. Radikal kararlar için Juventus ve Fenerbahçe maçlarını bekleyecek olan Fatih Terim birçok ünlü ismi sezon sonuna kadar kafasından silecek, yola öyle devam edecek. Özellikle Hasan Şaş, Ayhan, Hakan Ünsal gibi oyunculara son kez şans tanıyacak, eğer formsuzlukları devam ederse neşter operasyonu yönetimin desteği ile yapılacak. Kimseye taviz verilmeyecek. 
   
   Yönetime dert yandı 
   KONYA dönüşü uçakta yöneticilerle de dertleşen Fatih Terim'in, "Bazı şeyleri ben de anlamıyorum. Hiçbir dertleri yok. Paralarını alıyorlar. Sıkıntısız yaşıyorlar. Her dedikleri yapılıyor. Öyleyse neden oynamıyorlar" dediği öğrenildi. Aynı soruyu oyuncularına da yönelten Terim'in bir cevap alamadığı belirtildi. Sarı - Kırmızılı oyuncuların sadece "Hocam biz bozduk, biz düzelteceğiz" dedikleri ifade edildi. 
   
      Hazırlıklar başladı    Cim - Bom, çarşamba akşamı Torino'da Juventus'la oynayacağı Şampiyonlar Ligi maçı için hazırlıklarına ara vermeden başladı. Konyaspor maçı sonrası geceyi Florya'da kamp yaparak geçiren Teknik Direktör Fatih Terim ve futbolcular, sabah saatlerinde çalışırken, morallerin bir hayli bozuk olduğu gözlendi. İlk 15 dakikası basına açık olan antrenmana sakatlıkları süren Ümit Karan, Lukunku, Ömer, Orhan Ak ve Sabri katılmadı. 
   
   Sabri müjdesi    KONYASPOR maçında hem sol bileğine darbe alan, hem de ayağı çime takıldığı için burkulan Sabri'nin durumunun iyi olduğu açıklandı. Önceki gece İstanbul'a döner dönmez MR'ı çekilen genç oyuncunun, bir gün dinlendirildikten sonra bu sabah takımla birlikte çalışmalara başlayabilecek olması, teknik heyeti sevindirdi. 
   
   Ergün istememiş    KONYASPOR deplasmanında ilk 18'de bile yer almayan Ergün'ün, karşılaşma öncesi Teknik Direktör Fatih Terim ile özel bir görüşme yaptığı ve maçta oynamak istemediğini belirttiği öğrenildi. Terim'e çok yorgun olduğunu söyleyen tecrübeli futbolcunun bu nedenle maçta forma giymediği ve Juventus maçına saklandığı belirtildi. 
   
   
</TEXT>
</DOC>
