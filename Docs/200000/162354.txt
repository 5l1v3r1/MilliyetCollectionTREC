<DOC>
<DOCNO> 162354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/guncel/gun12.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence mağduru kayıp 
</HEADLINE>
<TEXT>

     GÖKÇER TAHİNCİOĞLU Ankara 

     İşkence yapan kamu görevlileri bulunamadığı için sürekli zamanaşımına giren "işkence davaları", bu kez işkence gören kişi bulunamadığı gerekçesiyle zamanaşımına girdi. Ankara'da 1997'den bu yana devam eden işkence davasına bakan mahkeme, sağlık raporu, kanlı pantolon bulunmasına rağmen Adli Tıp'ın görmek istediği mağdur bulunamadığı gerekçesiyle zamanaşımına karar verdi. 
     Yasadışı "Ekim Örgütü" üyesi olduğu gerekçesiyle 1996'da tutuklanarak cezaevine konulan Behzat Örs, Emniyet'teki sorgusu sırasında işkence yaptıklarını iddia ettiği polisler hakkında suç duyurusunda bulundu. Ankara Başsavcılığı da işkence suçundan dava açtı. Adli Tıp ise delilleri Örs'ü görmeden değerlendiremeyeceğini bildirirken, Örs 2000'de tahliye edildi. Adli Tıp'ın talebi doğrultusunda tebligat çıkardığı Örs'ün 3 yıl içinde bulunamamasına rağmen davayı karara bağlamayan mahkeme, dünkü duruşmada savcının talebi üzerine zamanaşımına karar verdi. Mahkeme, kararını TCK 102'ye göre sanıkların son savunmalarının yapıldığı 1998'den bu yana 5 tam yıl geçmesine dayandırdı. 
     

</TEXT>
</DOC>
