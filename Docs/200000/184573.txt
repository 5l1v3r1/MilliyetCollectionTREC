<DOC>
<DOCNO> 184573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko28.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch, kredi notumuzu yükseltti... 
</HEADLINE>
<TEXT>

     Uluslararası kredi derecelendirme kuruluşu Fitch, Türkiye'nin finansman kabiliyetinin artması nedeniyle, daha önce B- B eksi olan uzun vadeli döviz ve yerel para birimi cinsinden kredi notunu B'ye yükseltti. 
     Fitch, uzun vadeli kredi derecelerinin, görünümünün pozitif olduğunu belirterek, kısa vadeli kredi notunu da B olarak teyit etti. 
     Açıklamada, ''bu not yükseltimi, Türk hükümetinin 2003 yılının kalan kısmı ve 2004 yılında, kendisini finanse edebilme yeteneğine duyulan güveni yansıtıyor'' denildi. 
     Fitch, bu durumun, hükümetin yurtiçi ve yurt dışı piyasalara olan başarılı erişimi, faiz oranlarındaki düşüş ve reel döviz kurlarındaki güçlenmeyle desteklendiğini kaydetti. 
     
     ''IMF TÜRKİYE'Yİ DESTEKLİYOR'' 

     Hükümetin IMF programındaki şartların çoğunu karşılayamaması, program hedeflerinde çok sayıda sapma ve 2004-2005 dönemindeki borç ödemelerinin geçenlerde ertelenmesine karşın, IMF'nin Türkiye ile açıkça bağlantıda kalmaya devam ettiğine işaret edilen Fitch açıklamasında, özetle şu görüşlere yer verildi 
     ''Fitch olarak, IMF'nin kredilendirme programını, sadece olağanüstü şartlarda askıya alacağı kanaatindeyiz. Ayrıca ABD ile imzalanan 8.5 milyar dolarlık kredi programı, gelecek 18 aydaki hem kamu hem de ödemeler dengesi finansmanını destekleyecek. Sadece belirli bir şiddetteki politika şoku, 2004'deki finansman görünümünde şüpheler doğmasına sebep olacak. Siyasi cephede 2002 yılındaki seçimlerin iptaline dair bir mahkeme kararı belirsizliğe yol açıp, muhtemelen mali konsolidasyona zarar verebilir. 
     Seçimler yenilense dahi, 2004'deki kamu finansmanının görünümü rahat. Nisan 2004'deki yerel seçimler bazı mali sapmalara yolaçabilir, fakat yine, küçük ölçüde bir mali sapmanın IMF ile ilişkilere maddi zarar vereceğine inanmıyoruz.'' Açıklamada, kredi görünümünde gelecek 12-18 aydaki iyileşmelere karşın Fitch'in, kamu finansmanı ve kamu borçlarının ''orta vadedeki'' seyri hususunda bazı şüpheler olduğu, bunların ancak güçlü ve istikrarlı mali uyum politikalarıyla yatışabileceği kaydedildi. 

     
</TEXT>
</DOC>
