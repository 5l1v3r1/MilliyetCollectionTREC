<DOC>
<DOCNO> 178146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/spo06.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz şampiyon 
</HEADLINE>
<TEXT>

   Dünya Atletizm Şampiyonası'nda erkekler 100 metrede favoriler durdu, St.Kitts Nevis'li Kim Collins 10.07'lik derecesiyle finişi buldu 
      
   DOKUZUNCU Dünya Atletizm Şampiyonası'nda merakla beklenen erkekler 100 metre finali büyük sürprizle sonuçlandı. St.Kitts Nevis'li Kim Collins, 10.07'lik derecesiyle tüm otoriteleri şaşırtarak, birinci kulvardan başladığı yarışta, altın madalyanın sahibi oldu. Favorilerden Dwain Chambers, 10.08 ile dördüncülükle yetinirken, Dünya rekortmeni ABD'li Tim Montgomery 10.11 ile ancak beşinci olabildi. Trinidad Tobagolu Darrel Brown ve İngiliz Darren Campbell da 10.08 ile ikinci ve üçüncü sırayı aldılar. Sakatlanan ABD'li favori Maurice Greene ise yarı finalde yarıştan çekildi. 
   BAYANLAR sırıkla yüksek atlamada Rus Svetlana Feofanova 4.75 metrelik derecesiyle şampiyona rekorunu egale ederek zorlanmadan altın madalyaya ulaşırken, erkekler çekiç atmada Belarus Ivan Tikhon 83.05 metre ile altın aldı. Erkekler yüksek atlamada Güney Afrikalı Jacques Freitag 2.35 ile altın madalyanın sahibi olurken, üç adım atlamada ise İsveçli Christian Olsson 17.72 ile birinciliği elde etti. Bayanlar disk atmada ise Belarus Irina Yatchenko 67.32'lik derecesiyle altın madalyaya imzasını attı. 
   
   Günün programı 11.00 100 metre Dekatlon 11.05 Çekiç atma Bayanlar Eleme A 11.45 200 metre Bayanlar Seçme 12.00 Uzun atlama Dekatlon 13.00 Çekiç atma Bayanlar Eleme B 13.45 Gülle atma Dekatlon 19.00 Yüksek atlama Dekatlon 19.15 400 mt. engelli Erkekler Seçme 19.45 Sırıkla atlama Bayanlar Eleme 20.05 5000 metre Bayanlar Seçme 20.30 Üç adım atlama Bayanlar Final 20.50 Disk atma Erkekler Final 21.00 200 metre Bayanlar Çeyrek final 21.30 100 mt. engelli Bayanlar Yarı final 21.45 800 metre Bayanlar Final 22.00 400 metre Dekatlon 22.35 3000 mt. engelli Erkekler Final 22.50 400 metre Erkekler Final 
   
   'Dünya'nın gözü üstümde'    
   Geri sayım 
   ŞAMPİYONADA 1500 metrenin en büyük favorisi gösterilen altın kızımız Süreyya Ayhan, sabırsızlıkla Paris'te müsabakaları bekliyor. Yarın akşam seçmelerde ter dökecek olan milli atletimiz, 29 Ağustos'ta da yarı finalde rakipleri arasından sıyrılmaya çalışacak. 
   
   Havaya girdi 
   FRANSA'DA idmanlarını sürdüren Ayhan, "Dünya benim birinci olmamı bekliyor ve aksilik olmazsa altın alacağım. Artık yarış havasına girdim" diye konuştu. Antrenör Yücel Kop ise Süreyya'nın üç olimpiyatta da altın madalyanın sahibi olacağını ileri sürdü. 
   
   Açılış Elvan'dan    DÜNYA Atletizm Şampiyonası'nda Süreyya Ayhan'ın ardından en büyük madalya umudumuz olan Elvan Abeylegesse bu akşam 5 bin metre seçmelerinde piste çıkacak. Antrenörü Ertan Hatipoğlu ile birlikte iyi bir çalışma dönemi geçirdiğini vurgulayan milli atlet, "Elimden gelenin en iyisini yapacağım. Henüz yaşım genç ve bunu lehime çevirmeye çalışacağım" ifadelerini kullandı. 
   
   
</TEXT>
</DOC>
