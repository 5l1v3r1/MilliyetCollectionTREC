<DOC>
<DOCNO> 155948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun04.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar milyarderlerinin tercihi New York 
</HEADLINE>
<TEXT>

     Amerikalı dolar milyarderler, yaşamak için öncelikle New York'u tercih ediyor. 
     Amerikan finans çevrelerinin dergisi Forbes'un son sayısında yer alan bir araştırmaya göre, milyarderlerin listesinde Los Angeles 2., San Fransisco ise 3. sırada bulunuyor. 
     Araştırma, 400 Amerikalı milyarderden 38'inin New York'ta yaşadığını ortaya koyarken, milyarderlerin New York ya da Los Angeles gibi kentlerde yaşamak istemelerini, para ve kültür gibi nedenlere bağladı. 
     Söz konusu kentler, milyarderleri, lokantaları, alış-veriş merkezleri ve sosyal yaşamlarıyla da kendilerine bağlıyor. 
     
     BÜYÜK KENTLERDEN SIKILINCA NE YAPIYORLAR 
     Milyarderlerin en büyük avantajının ise New York'un gürültüsünden ya da Los Angeles'in trafiğinden sıkıldıklarında, özel uçaklarıyla birkaç saat içinde Bermuda gibi yerlerde bulunan malikanelerinin huzuruna kavuşma olanağına sahip bulunmaları olduğu belirtildi. 
     Amerikalı milyarderlerin yaşamayı tercih ettikleri kentler şöyle 
     New York Milyarderlerin 38'i bu kentte yaşıyor. Bunlar arasında belediye başkanı Michael Bloomberg, Revlon firmasının sahibi Ronald Perelman, emlak kral ve kraliçesi Donald Trump ve Leona Helmsley ile David Rockefeller önde geliyor. Milyarderlerin servet ortalaması 1.87 milyar dolar. Kentte ortalama ev fiyatları ise 320.300 dolardan başlıyor. 
     Los Angeles Milyarderlerin 22'si burada yaşıyor. Bunların malvarlığı ortalaması 1.1 milyar dolar. Ortalama ev fiyatı ise 304.600 dolar. Bu kenti tercih edenler arasında medya kralı Rupert Murdoch, kardeşi David Murdoch, Jeffrey Katzenberg ve Michael Milken yer alıyor. 
     San Fransisco Milyarderlerin 16'sı bu kentte. Bunların servet ortalamaları 1.4 milyar dolar. Ortalama ev fiyatının 516.400 dolar olduğu San Fransisco'nun ünlü milyarderleri arasında Bechtel firmasının yöneticileri Riley ve Stephen Bechtel, Susan Thompson Buffet, Gordon Peter Getty, William Randolph Hearst bulunuyor. 
     Dallas 3 milyarderin yaşadığı bu kentte zenginlerin servet ortalaması 1.48 milyar dolar. Ev fiyatlarının 134.600 civarında olduğu kentte, eski başkan adaylarından Ross Perot ve Gerald Ford yaşıyor. 
     Beverly Hills Servet ortalaması 1.7 milyar dolar olan 9 milyarder bu kentte. Kentte ortalama ev fiyatı 1.25 milyon doları buluyor. 
     Forth Worth 8 milyarderin yaşadığı kentteki zenginlerin servet ortalaması 3.43 milyar dolar. 
     Palm Beach 8 milyarderin yaşadığı kentte ev fiyatları 257.000 dolar civarında seyrediyor. 
     Chicago Servet ortalaması 3.35 milyar dolar olan 8 milyarderin yaşadığı kentin ünlüleri arasında Oprah Winfrey başta geliyor. Kentte evler ortalama 223.300 dolar. 
     Seattle 8 milyarderin yaşadığı kentteki zenginlerin servet ortalaması 6.45 milyar dolara ulaşıyor. Bunun nedeni ise milyarderler arasında Microsoft'un kurucusu ve 43 milyar dolarlık servetiyle dünyanın en zengin adamı olan Bill Gates'in yer alması. 258.300 dolara ev alınabilen kentte yaşayan zenginler arasında Amazon.com'un başkanı Jeff Bezos da bulunuyor. 
     Houston 7 milyarderin yaşadığı kentte ortalama servet 1.13 milyar dolar. Ev fiyatları ise 133.900 dolar civarında. 
     
</TEXT>
</DOC>
