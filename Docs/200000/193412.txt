<DOC>
<DOCNO> 193412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yasam/yas01.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurtarın bizi' 
</HEADLINE>
<TEXT>

   Sobadan başlayan yangın merdivenleri sarınca, üst kattaki 15 kişi mahsur kaldı. Dumanlar arasında kurtarılmayı bekleyenlerden biri hastanelik oldu 
      FIRAT KESKİNKILIÇ Bolu DHA 
   
   Bolu İzzet Baysal Caddesi'ndeki altı katlı Gedikoğlu Apartmanı'nın üçüncü katında dün saat 11.30 sıralarında yangın çıktı. Sobadan sıçrayan kıvılcımlar halıyı tutuşturunca ev sahibi Fatma Taş, çocuğunu kaptığı gibi sokağa fırladı. Ancak alevler kısa sürede merdivenleri sarınca üst katlarda oturanlar evlerinde mahsur kaldı. 
   Sürekli ağlayan çocuklarıyla kurtarılmayı bekleyen üst katlardaki vatandaşlar, dumandan korunmak için balkona asılı çamaşırlarla yüzlerini kapatmaya çalışırken, vatandaşlar ve itfaiye erleri "Sakin olun, kurtulacaksınız" diye seslenerek onlara moral vermeye çalıştı. 
   
   'Annemi kurtarın' 
   Yangını söndüren itfaiye erleri mahsur kalanları tek tek kurtarırken, annesinin balkonda olduğunu gören 10 yaşındaki Sercan Temel, "Annemi kurtarın" diyerek gözyaşı döküyordu. Bir süre sonra yanına gelen annesine sarılan Sercan hıçkırıklar içinde, "Çok korktum anne" diye ağlarken, dumandan etkilenen anne Ayşe Temel 31 hastaneye kaldırılarak tedavi altına alındı. 
   
   
</TEXT>
</DOC>
