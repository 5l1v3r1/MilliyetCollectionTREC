<DOC>
<DOCNO> 153104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/ekonomi/eko01.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema yasasında onay tamam ödeme 10 Mayıs'ı bulabilir... 
</HEADLINE>
<TEXT>

Nemada Cumhurbaşkanı onayı tamam. Ancak anaparaların bu ay içinde ödenmesi, ay sonuna sadece iki gün kaldığından olanaksız. Ödemelerin 10 Mayıs'ı bulması bekleniyor 
     EKONOMİ SERVİSİ 

     Cumhurbaşkanı Ahmet Necdet Sezer, zorunlu tasarrufların belirli bir takvim çerçevesinde geri ödenmesine ilişkin yasayı onayladı. Yasa, anaparaların bu ay içinde ödenmesini öngörüyor. Ancak Sezer'in onayı ile birlikte yasal sürecin nisan ayının 29'uncu gününde tamamlanması, ödemelerin nisanda yapılmasını olanaksız kıldı. Hak sahipleri anaparaları ancak mayıs ayında alabilecek. 
     Zorunlu Tasarruf hesabında, birikimlerin hak sahiplerine ödenerek tasfiyesini öngören yasanın onaylanması ile birlikte, anapara ödemelerinin yasanın öngördüğü gibi bu ay içinde yapılıp yapılamayacağı konusu gündeme geldi. Ancak ödeme prosedürü ve işlemlerin en az bir haftayı bulması bekleniyor. Çünkü bundan sonra şirketler hak sahibi personelleri için tek tek hesaplamalar yaparak döküm alacaklar. 
     
     Bakanın yetkisi var 
     Bu dökümler ödemeyi yapacak Ziraat Bankası'na ulaştırılacak. Banka, şirket kayıtlarını kendi kayıtları ile karşılaştırarak, farklılıklar giderilecek. 
     Anapara ödemelerinin mayıs ayına sarkması ile yasa çiğnenmiş olmayacak. Çünkü onaydan geçen yasa, Hazine Müsteşarlığı'nın bağlı olduğu bakana Ali Babacan ödeme tarihlerini bir ay önce veya bir ay sonra olarak belirleyebilme yetkisi veriyor. 
     Yürürlüğe giren yasaya göre, ödemelerde hiçbir vergi ve kesintisi yapılmayacak. Nemalandırılan tutarlar mart, haziran, eylül ve aralık aylarında olmak üzere 2004 ve 2005'te dörder taksit, 2006 yılının mart ve haziran aylarında ikişer taksit olmak üzere, toplam 10 taksitte ödenecek. 
     
     Nemalar nemalanacak 
     Nemalar, her ay TÜFE'deki değişim oranında ve ilave olarak yıllık yüzde 5 oranında değerlendirilecek. 
     Yasa, kesilen katkı paylarını zamanında yatırmayan işverenlerden yatırılması gereken miktarlar ile gecikme zammının, re'sen veya ilgililerin başvurusu halinde, SSK primlerinin tahsiline ilişkin hükümler uyarınca tahsilini öngörüyor. 
     Yapılan hesaplamalara göre, 1998'den beri ücret veya maaşından zorunlu tasarruf kesintisi yapılan bir memur ortalama 272 milyon lira anapara alacak. 
     


EKONOMİ 



















</TEXT>
</DOC>
