<DOC>
<DOCNO> 188787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko06.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Enflasyon hedefin altında çıkabilir 
</HEADLINE>
<TEXT>

     Devlet Bakanı Ali Babacan, IMF ile stand by çerçevesinde yapılan 6. gözden geçirme görüşmelerinin, dün gece itibariyle tamamlandığını bildirdi. 
     Bakan Ali Babacan, görüşmeler sonucunda, IMF ile bütün konular üzerinde bir ön mutabakat sağlandığını belirtti. 
     Babacan Hazine Müsteşarlığı'nda, Türkiye Masası Şefi Rıza Moghadam'ın da katıldığı bir basın toplantısı düzenledi. 
     Ali Babacan burada, IMF İcra Direktörleri Kurulu'nun Kasım ayında toplanarak, 6 gözden geçirmeyi karara bağlamasını beklediklerini vurguladı. 
     Babacan, IMF ile yapılan görüşmelerde, 2003 ylı makro ekonomik gelişmeleri, kamu maliyesi performansı ile yapısal reform süreci ve ileriye yönelik değerlendirmeler yapıldığına işaret ederken, görüşmeler sırasında özellikle 2004 yılı makro hedefleri ile bu hedeflerle uyumlu bütçe hazırlanması konusu üzerinde yoğunlaşıldığını kaydetti. 
     
     ENFLASYON HEDEFİN ALTINDA ÇIKABİLİR 

     Devlet Bakanı Ali Babacan, 2003 yılına ilişkin yapılan değerlendirmelerde, ekonomik program çerçevesinde belirlenen hedeflerin gerçekleşmekte olduğunun görüldüğünü belirterek, ''bu bağlamda yüzde 5'lik büyüme hedefine rahatlıkla ulaşabileceğimiz, yüzde 20 olarak belirlediğimiz enflasyonun ise bu hedefin altında dahi gerçekleşebileceği tespit edilmektedir'' dedi. 
     Devlet Bakanı Babacan, Hazine Müsteşarlığı'nda IMF Türkiye Masası Şefi Rıza Moghadam ile birlikte düzenlediği basın toplantısında, ekonomik programın temel unsurlarından birini oluşturan yüzde 6.5'lik faiz dışı fazla hedefi konusundaki kararlılığın devam ettiğini belirtti. 
     Bu çerçevede faiz dışı fazla hedefine ilişkin gelişmelerin yakından takip edildiğini, hedefe ulaşılmasını temin edecek tedbirlerin de vakit kaybedilmeksizin tek tek hayata geçirildiğini söyleyen Bakan Babacan, şöyle devam etti 
     
     TEMEL ÖNCELİK, KAZANIMLARI KALICI HALE GETİRMEK 

     ''Bu kapsamda, ek motorlu taşıtlar vergisinin, Anayasa Mahkemesi tarafından iptal edilmesinin, faiz dışı fazla hedefini olumsuz etkilememesine yönelik tedbirler alınmıştır. Ayrıca döviz kurları ve temel girdi fiyatlarındaki artışın sınırlı düzeyde kalmasına bağlı olarak bazı harcama kalemlerinde ortaya çıkan önemli tasarruf imkanları da, faiz dışı fazla hedefine ulaşmamızı kolaylaştıracaktır. 
     Önümüzdeki döneme ilişkin temel önceliğimiz, makro dengelerde elde edilen olumlu gelişmeleri sürdürmek ve ekonomik programla sağlanan kazanımları kalıcı hale getirmektir. Enflasyonun yüzde 12'ye düşürülmesi ve GSMH'nin büyümesinin yüzde 5 seviyesinde devam ettirilmesi, 2004 yılı programımızın temel hedefleridir. Merkez Bankası, Hazine ve DPT'nin yaptığı ortak çalışmaya göre, cari işlemler açığının 2004 yılı için, bu yıl ki düzeyinde kalacağı tahmin edilmektedir.'' 
     
     MALİ DİSİPLİN 

     Bakan Babacan, mali disiplinin, bu hedeflere ulaşmaktaki temel politika aracı olmaya devam edeceğini vurgularken, ''2004 yılı bütçesi, bu anlayışla toplam kamu sektöründe GSMH'nın yüzde 6.5 oranında faiz dışı fazla hedefi ile uyumlu olarak hazırlanmıştır'' dedi. 
     Bu arada faiz dışı harcamaların yaklaşık enflasyon hedefi kadar artırıldığını, ancak sosyal harcamaların milli gelir içindeki payının korunduğunu bildiren Bakan Babacan, kamu kesimine personel alımına ilişkin sınırlamaların, 2004 yılında da kararlılıkla devam ettirileceğini anlattı. 
     Babacan ayrıca, bütçe dışında özel gelirlerden finanse edilen harcamaların azatılarak, bu gelirlerin bütçeye aktarılacağını da bildirdi. 
     
     ENFLASYON MUHASEBESİ 

     Devlet Bakanı Babacan, 2004 yılında enflasyon muhasebesine geçileceğini bildirdi. 
     Babacan, faiz dışı fazla hedefini güvence altına altına almak amacıyla, özel işlem, özel iletişim vergileri ile gelir ve kurumlar vergisinden fon payı alınması uygulamasına, 2004 yılında da devam edileceğini söyledi. 
     ''2003 yılı bütçesinde, faiz dışı hedefinin gerçekleştirilmesi için, çok büyük miktarlarda önlem alınması gerekmişti'' diyen Babacan, bu konuda şunları kaydetti 
     ''Bu önlemler, GSMH'nin yüzde 4.5'ine ulaşmıştı. 2004 yılı bütçesini hazırlarken, yine bu yüzde 6.5 faiz dışı fazla hedefine ulaşmak için, çok daha az miktarda tedbir alınması gerekmiştir ki bu da 2004 yılı GSMH'sinin yüzde 2'si civarındadır. Almış olduğumuz tedbirler, kamu maliyesinde sağlanan iyileşmenin büyük ölçüde kalıcı olduğunu göstermektedir. 
     Başka bir deyişle 2003 yılı için almış olduğumuz idari ve yapısal tedbirler, sadece bu yılı değil, yıllar boyu bize tasarruf sağlayacaktır. Ve daha sağlıklı bir bütçe yapısınında temelini oluşturacaktır. 
     Bakan Babacan sözlerini şöyle sürdürdü ''Kamu Maliyesi alanında, Kamu Mali Yönetim Kontrol Kanunu'na ilişkin çalışmalar tamamlanmış ve birkaç gün içinde TBMM'ne sunulacaktır. Türkiye'de ilk defa 3 yıllık bütçe kanunu getirilmektedir. Yani, bundan sonra 3 yılı kapsayan bir bütçe ortaya koyacağız. 
     Doğrudan Vergi Reformu, ikinci paketine ilişkin çalışmalarda son aşamaya gelindi. Kamu Mali Yönetim ve Kontrol Kanunu, TBMM'nde kabul edildikten sonra, İMF 6. Gözden geçirime toplantılarına ilişkin ön koşullar, yerine getirilmiş olacaktır. BDDK'ya ilişkin yapılan düzenlemeler de son aşamaya gelmiştir.'' 
     
     KİT'LERDEKİ İSTİHDAM 

     Hükümetin, Kit'lerdeki istihdamının rasyonelleştirilmesi meselesini, gönüllülük esasına bağlı emeklilik ya da gönüllülük esasına uygun işten ayrılma çalışmaları çerçevesinde yürütmekte olduğunu vurgulayan Bakan, 5 ve 6. Gözden Geçirme çalışmalarında, kurumlar arasında büyük bir işbirliği sağlandığını, bunun çok önemli olduğunu, tüm ekonomi birimlerinin, tek bir vücut olmak üzere birlikte hareket ettiklerini ifade etti. 
     Babacan son olarak, gözden geçirme görüşmeleri sırasında tam bir uyum halinde çalışıldığını, özverili bir performans sergilendiğini söyleyerek, IMF heyetine teşekkür etti. 

     
</TEXT>
</DOC>
