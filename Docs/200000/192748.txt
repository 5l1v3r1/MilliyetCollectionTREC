<DOC>
<DOCNO> 192748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/siyaset/siy01.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öztürk, CHP gündeminde 
</HEADLINE>
<TEXT>

   ANKARA Milliyet 

   
   CHP Kurultayı'nda "blok listeyle" oluşan Parti Meclisi'nin PM Merkez Yönetim Kurulu MYK üyelerinin belirlendiği toplantısında İstanbul Milletvekili Yaşar Nuri Öztürk'ün, CHP lideri Deniz Baykal'a yönelik sözleri konuşuldu. "Allah istemediği için CHP'yi iktidara getirmedi" diyen Öztürk için CHP'liler "Demek ki Allah istemedi, PM'ye giremedi" karşılığını verdi. PM, 20 kişilik MYK'da 8 ismi yeniledi. MYK'ya Kemal Derviş, Zeynep Damla Gürel, Bihlun Tamaylıgil, Ersin Arıoğlu, Onur Öymen, Şerif Ertuğrul, Oğuz Oyan ve Mustafa Özyürek girdi. Genel Sekreter Önder Sav ile Genel Başkan Yardımcısı Eşref Erdem arasında genel sekreterlik konusunda yaşanan çekişmeyi ise Sav kazandı. MYK üyeleri arasından belirlenecek 4 genel başkan yardımcısını Baykal, 4 genel sekreter yardımcısını ise Sav atayacak. Derviş, Öymen, Oyan, Özyürek, Cevdet Selvi ve Erdem'in adı genel başkan yardımcılıkları için geçiyor. 
   
   
   
</TEXT>
</DOC>
