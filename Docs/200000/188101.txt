<DOC>
<DOCNO> 188101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/ysenay.html </URL>
<DATE> 2003/10/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İngiltere vizeyi kaptı 
</HEADLINE>
<TEXT>

   
   Aylar öncesinden bir heyecan kasırgası yaratan tarihi oyun hiç de fena gitmiyordu Kadıköy'de... Türkiye, İngiltere önünde hiçbir panik havasına girmeden oyuna başlıyor, on dakikalık karşılıklı gidip gelen maçta Türkiye pas bölgelerini ele geçiriyor ve tek top paslara dayalı orta alan kapışmalarında topu sahiplenen taraf bizim çocuklar oluyordu sahanın genelinde... 
   İngilizler kanat bindirmelerine girişiyorlar, ancak Şenol Güneş'in tedbirli çizgi savunucuları daha orta alanda kilitliyorlardı İngiltere'nin çıkışlarını... Okan, Emre, Tugay, Sergen, Nihat gibi isimler önemli hazırlık paslarıyla rakip savunmanın arasına defalarca sızıyorlar, ancak İngiltere çok adama dayalı bir defans blokuyla oynadığından birçok değerli gol pozisyonu karamboller arasında heba olup, gidiyor... Collina, Tugay'ın ceza sahası içinde uzattığı ayağı penaltı olarak yorumluyor, ancak Dünya markası Beckham topu tribünlere göndererek, adeta Türkiye'yi rahatlatıyordu... 
   İkinci yarıda da Türkiye genelde İngiltere'nin oyun alanına yerleşiyor ve miting meydanı gibi kalabalık rakip savunmaya sürekli yükleniyorlardı... Türkiye bütün ülke olarak Kadıköy'den gol sesi beklerken, sayı yaratma sihirbazı bir türlü çıkmıyordu ortaya... Sergen, milli kadronun virtüözü olarak enfes sol ayak hareketlerine imza atıyor, ancak Hakan ve Nihat, yıldız oyuncunun futbol lisanına uygun boşluklara giremiyorlardı bir türlü... Hele Hakan'ın ikili - üçlü gruplar tarafından her hareketinin kontrol altında olması millilerimizin gol şansını bayağı aşağı çekmekteydi. Hakan Şükür, iki savunmacı arasından sıyrılıyor, ancak kendine çok ustaca yere attığı için bu harekete penaltı düdüğü çalmıyordu ünlü Collina... Evet, ilerleyen zamanda beraberlik için oynamaya başlayan İngiltere, maçın temposunu düşürmeye çalışıyor, ama Türkiye'nin tehlikeli atakları da dinmek bilmiyordu. Yani bizimkiler topu çimende kullanıp, tek pasla oynadıkça, İngilizler şaşkına dönüyorlar, ama yanlardan şişirme hava topları kaldırdığımız zaman da çok kolay kesiyorlardı ataklarımızı... 
   Dün gece İngiltere ve Türkiye kazanmak için çok uğraştılar. Ancak bizim takımın gole dönük planlarının pek iyi çalışmadığını da açıkça belirtmeliyim. Gol atmadıktan sonra oyun berabere bitmiş neye yarar İngiltere bu beraberlikle Portekiz vizesini aldı, gitti işte... Şimdi en iyi ikinciler kavgasında uğraş dur bakalım Portekiz'e gidebilmek için... 
   
      
</TEXT>
</DOC>
