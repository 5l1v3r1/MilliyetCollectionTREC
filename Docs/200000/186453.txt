<DOC>
<DOCNO> 186453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko12.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda geçen hafta... 
</HEADLINE>
<TEXT>

     DEHAP davasında Yargıtay'ın onama kararının ardından YSK'dan beklenen kararın yarattığı tedirginlikle ilk iki gün gerileyen Borsa, sonraki günlerde, YSK kararına ilişkin olumlu beklentiler ve ABD ile ilişkilerde yaşanan gelişmelerin etkisiyle yeni rekorlara imza attı. 
     Borsa uzmanları, piyasanın YSK'nın kararı konusunda olumsuz bir beklentisinin olmaması nedeniyle haftanın son günü yoğun alımlar endeks kapanış ve işlem hacmi rekorlarını kırdığını hatırlatarak, önümüzdeki hafta için YSK'nın kararı ve Irak'a asker gönderme konularının piyasa tarafından yakından izleneceğini kaydediyor. 
     Uzmanlar, Endeksin 14,200 puan desteğinde tutunacağının tahmin edildiğini ifade ederek, 14,500 puan seviyesinin yukarı doğru kırılması halinde yeni hedefin 15,500 olduğunu, ancak 13,800-14,500 bandında bir hareket de izlenebileceğini belirtiyor. 
     
     ÖZETLE PİYASALAR 
     Borsadaki iniş-çıkışlı hareketin yanında İMKB Tahvil ve Bono Piyasası ortalamalarında düşüşler devam etti. Altın fiyatları ile döviz geçen haftayı artıda tamamladı. Mevduat faizlerinin ortalamalarında da 2.4-3.7 puan arasında düşüş meydana gelirken, haftalık repo oranları yerinde saydı. 
     Hisse senetleri haftalık bazda ortalama yüzde 3.28 oranında değer kazandı. 24 ayar külçe altının gram satış fiyatı yüzde 1.77 oranında, Cumhuriyet altınının satış fiyatı da yüzde 1.74 oranında artış kaydetti. Türk Lirası karşısında dolar yüzde 1.16, Euro da yüzde 2.92 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.03 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.51, haftalık reponun net getirisi yüzde 0.43 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası İMKB Ulusal 100 endeksi haftanın ilk iki gününü düşüşle tamamladı. Yargıtay'ın DEHAP kararının ardından, Yüksek Seçim Kurulu'ndan beklenen kararın yarattığı tedirginlikle hızlanan düşüşler sonucunda endeks Pazartesi günü 13,255.87 puana, Salı günü de 13,055.90 puana geriledi. Hisse senetleri Pazartesi günü ortalama yüzde 3.66, Salı günü de ortalama yüzde 1.51 oranında değer yitirdi. 
     İlk iki gün boyunca devam eden satıcılı seyir hafta ortasından itibaren tersine döndü. YSK'dan seçimlere ilişkin 'olumsuz bir sonuç çıkmayacağı' görüşünün etkisiyle endeks Çarşamba günü 388.11, Perşembe günü de 436.48 puan birden yükseldi. Hisse senetleri Çarşamba günü ortalama yüzde 2.97, Perşembe günü de ortalama yüzde 3.25 artış kaydetti. 
     Haftanın son gününde, YSK'nın alacağı karara yönelik olumlu beklentiler ve ABD ile ilişkilerde yaşanan gelişmelerin etkisiyle yeni rekorlar kırıldı. 
     Endeks ilk seansta 14,417 puanla yılın en yüksek seviyesini gördü. Gelen yoğun alımlarla yükselen endeks 473.72 puan artışla 14,354.21 puandan kapandı. 2. seansta gelen kar satışlarıyla 143.99 puan kaybeden endeks 14,210.22 puandan yeni bir yıl içi rekoruyla haftayı tamamladı. Endeksin günlük bazdaki artışı 329.73 puan ve yüzde 2.38 olarak hesaplandı. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 451.44 puanlık artışla 13,758.78 puandan, 14,210.22 puana çıktı. Hisse senetlerinin haftalık ortalama değer artışı yüzde 3.28 oldu. 
     İMKB Ulusal-Mali Endeksi 787.11 puan artarak 17,712. puandan 18,499.64 puana, İMKB Ulusal-Sanayi Endeksi 182.01 puan artarak 13,116.66 puandan 13,298.67 puana ve İMKB Ulusal-Hizmetler Endeksi 287.03 puan artarak 7,724.73 puandan 8,011.76 puana çıktı.. 
     Böylece, mali grup hisseleri ortalama yüzde 4.44 oranında, sanayi grubu hisseleri ortalama yüzde 1.39 oranında ve hizmetler grubu hisseleri ortalama yüzde 3.72 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 292 hisse senedinden 105'i değer kazanırken, 152 hisse senedi değer yitirdi. 35 hisse senedinin değeri değişmedi. 
     Geçen hafta en yüksek oranlı artış yüzde 32.37 ile Döktaş hisselerinde oldu. Yüzde 26.40'lık artışla Kartonsan hisseleri ikinci ve yüzde 21.43'lük artışla da Tümteks hisseleri üçüncü oldu. 
     En yüksek oranlı düşüş ise yüzde 9.55 ile İş Finansal Kiralama hisselerinde oldu. Yüzde 7.78'lik düşüşle Sönmez Flament hisseleri ikinci ve yüzde 7.73'lük düşüşle de Penguen Gıda hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 828 milyar 828.1 milyon adet hisse senedi işlem gördü ve karşılığında 4 katrilyon 509 trilyon 822.0 milyar liralık işlem hacmi gerçekleşti. 
     
     DÖVİZ 
     Geçen hafta tüm döviz birimleri Türk Lirası karşısında değer kazandı. İstanbul serbest döviz piyasasında alınıp satılan ABD Doları yüzde 1.16 oranında, euro da yüzde 2.92 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 16 bin lira artarak 1 milyon 391 bin liraya, euronun satış fiyatı da 46 bin lira artarak 1 milyon 619 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 1.75 oranında artarak 2 milyon 320 bin liraya, İsviçre Frangı'nın satış fiyatı da yüzde 2.55 oranında artarak 1 milyon 46 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 387 bin liradan, Euro 1 milyon 605 bin liradan, İngiliz Sterlini 2 milyon 315 bin liradan ve İsviçre Frangı da 1 milyon 45 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 1.77 oranında, Cumhuriyet altınının satış fiyatı da yüzde 1.74 oranında arttı. 
     Külçe altının gram satış fiyatı 300 bin lira yükselerek 17 milyon 250 bin liraya, Cumhuriyet altınının satış fiyatı da 2 milyon lira yükselerek 117 milyon liraya çıktı. 
     İstanbul Altın Borsası'nda İAB işlem gören 24 ayar altının gram fiyatı ise değişmeyerek 17 milyon 140 bin 600 lirada kaldı. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.03 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 148 puan artarak 428,477 puandan 428,625 puana çıktı. 
     Geçen haftanın en çok değer kazanan katılma belgeleri, yüzde 2.75'lik artışlarla YKB BTipi Yabancı Menkul Kı Fonu ile Vakıf B Tipi Yabancı Menkul Fon ve yüzde 2.13'lük artışla da Garanti B Tipi Yabancı Fon olarak sıralandılar. 
     Geçen haftanın en çok değer yitiren katılma belgeleri ise yüzde 3.52'lik düşüşle Akbank A Tipi Sabancı Holding İştirak Fonu, yüzde 2.92'lik düşüşle Akbank A Tipi Teknoloji Sektör Fonu ve yüzde 2.75'lik düşüşle de YKB A Tipi Karma Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.49 ile yüzde 0.66 arasında gerçekleşti. 
     Mevduat faizlerinin ortalamalarında geçen hafta 2.4-3.7 puan arasında değişen düşüşler yaşandı. Bu düşüşlerin ardından yıllık faizde 28-35, aylık faizde de 28-31.5 aralığına gelinmiş oldu. 
     Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.51 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 29 civarında olan haftalık reponun net getirisi de yüzde 0.43 olarak gerçekleşti. 
     
</TEXT>
</DOC>
