<DOC>
<DOCNO> 169449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/spor/aspo.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM İDARE ETTİ 1-0 
</HEADLINE>
<TEXT>

Galatasaray, Alpen Cup'ta Almanya 2. Lig ekiplerinden Nürnberg engelini Hasan Şaş'ın tek golüyle aştı, finale yükselmeyi başardı 
     Suskun golcüler 
     YENİ sezon hazırlıklarını Avusturya'da sürdüren Galatasaray, Alpen Cup'ta Nürnberg engelini tek golle aştı. İlk yarıda Ümit Karan ve Arif ile önemli fırsatlardan yararlanamayan Sarı - Kırmızılılar, savunmada da basit hatalar yaptı. Fatih Terim, sık sık kenara kadar çıkarak oyuncularını uyardı. 
     
     Vasat oynadılar 
     SARI - Kırmızılı takım ikinci yarıya farklı on birle çıktı. 73'te Fabio Pinto'nun ara pasıyla ceza sahasına giren Hasan Şaş topu filelere yollayarak Sarı - Kırmızılı takımı galibiyete taşıdı. Nürnberg önünde elde edilen 1 - 0'lık skorla birlikte Galatasaray, Alpen Cup'ta finale çıkmayı başardı. 
     
     Maçın karnesi 
     STAT Tivoli 
     HAKEMLER Hoffman Louis, Staudinger Walter, Gruber Rudolf 
     GALATASARAY Mehmet Bölükbaşı 5 Aykut Dk.46 5 - Prates 4 Ömer Dk.46 6 , Xavier 4 Suat Dk.46 5 , Orhan Ak 6 , Hakan Ünsal 4 İlker Dk.46 4 - Batista 5 Murat Erdoğan Dk.46 5 , Volkan 6 Ayhan Dk.46 5 , Cihan 5 Sabri Dk.46 6 , Revivo 5 Berkant Dk.46 4 - Arif 3 Hasan Şaş Dk.46 6 , Ümit Karan 3 Pinto Dk.46 5 
     NÜRNBERG Raphael 4 - Thomas 5 , Andreas 5 Thomas Dk.77 4 , Michael 4 , Frank 5 - Tommy 4 , Marek 5 , David 5 M.Mandra Dk.75 4 , Fernando 5 Pavel Dk.77 4 - Sasa 4 Stefan Dk.64 4 , Jacek 4 , Lars Dk.64 4 
     GOL Hasan Şaş Dk.73 
     
     Göze batanlar 
     PRATES Hücum organizasyonlarında oldukça etkili. Topu iyi kontrol ediyor, ara paslarıyla arkadaşlarını kaçırıyor. Ancak savunma açısından güven vermiyor. Yaptığı iki kritik hata, rakibe önemli şanslar doğurdu. 
     ORHAN AK Hava toplarında geçit vermiyor. Savunmada az pozisyon hatası yaptı ve takıma uyum sağlamaya başladığını ispatladı. Oynadıkça daha yararlı olacak. Yeni sezon Fatih Terim'in sürpriz isimlerinden olabilir. 
     ÖMER ERDOĞAN Gaziantepspor'dan Galatasaray'a dönen tecrübeli futbolcu, vasat bir görüntü çizdi. Hırslı futboluna karşın, arkadaşlarıyla diyaloglarında sorun yaşadığı göze çarptı. Adam adama oyunda bekleneni veremedi. 
     
     Maçtan notlar 
     Canaydın'a ilgi 
     BAŞKAN Özhan Canaydın, Nürnberg maçını tribünden izledi. Frank de Boer'in transferinin bitirilmesinin ardından camianın takdirini kazanan Başkan'a büyük ilgi vardı. Canaydın, "Başarı için gerekeni yapacağız" dedi. 
     
     Yıldızlar otelde 
     GALATASARAY'DA merakla beklenen yeni transferler Frank de Boer, Hakan Şükür ve Abdullah dün gece Nürnberg karşısında forma şansı bulamadı. Maçı tribünden izleyen yıldız oyuncuları gurbetçiler alkış yağmuruna tuttu. 
     
     Irkçılara tepki 
     KARŞILAŞMA öncesinde gergin olaylar yaşandı. Yaklaşık 100 kişilik ırkçı grup çirkin tezahüratlar yapıp, "Türkler dışarı" diye tempo tuttu. Olaya gurbetçiler büyük tepki gösterirken, polis grubu dağıttı. 
     
Terim'den inciler      ANTRENMANLARDA zaman zaman oyuncularına lakaplar takan Fatih Terim, Prates'e de isim buldu. Çalışmalar sırasında Brezilyalı oyuncuyu, "Tosun, gel buraya" diye çağıran Terim, Arif'e de, "Mehmet Ali ne yapıyorsun orada" diye sesleniyor. Fatih hoca, sert bir harekette kafasını yere sertçe çarpan Prates'e, "Aklın başına gelmiştir artık" diye seslendi. İdmanın bittiğini zannedip otele doğru gitmeye başlayan Abdullah'a da, "Apo işin var galiba, ihaleye mi yetişeceksin" diye takıldı. 
     
Avrupa'ya kafa tutuyor      SARI - Kırmızılı kulüp kombine satışlarında İtalya'nın ünlü kulüpleriyle kafa kafaya gidiyor. Birçok ünlü takımın kombine satışlarını yayınlayan La Gazetta dello Sport'un haberine göre şu ana kadar Inter 24 bin 821, Milan 22 bin 785, Lazio 24 bin 200 kombine bilet satmış durumda. 21 binli rakamlara ulaşan Galatasaray'ın stattan sorumlu yöneticisi Orhan Yüzen perşembe gününden sonra rakamların daha da artacağını söyledi. 
     

</TEXT>
</DOC>
