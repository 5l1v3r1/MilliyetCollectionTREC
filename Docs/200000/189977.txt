<DOC>
<DOCNO> 189977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur14.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda vahşi cinayet... 
</HEADLINE>
<TEXT>

     Hatay'ın İskenderun İlçesi'nde bir lisede, biri okul bekçisi, iki kişi öğretmenler odasında bıçaklanarak öldürülmüş halde bulundu. 
     Emniyet müdürlüğü yetkililerinden alınan bilgiye göre, bu sabah İskenderun Endüstri Meslek Lisesi'ne gelen öğretmen ve öğrenciler, öğretmenler odasında boğazları kesildikten sonra vücutlarının çeşitli yerlerinden bıçaklanarak öldürülen iki kişinin cesediyle karşılaştı. 
     Okulda 8 yıldır şoför olarak çalışan, haftada bir gün de bekçilik yapan Mustafa Tutar 43 ile hangi nedenle yanında olduğu henüz belirlenemeyen İhsan Gökbulut 56 , vücutlarındaki onlarca bıçak darbesiyle öğretmenler odasında ölü bulundu. 
     Emniyet Müdürlüğü Cinayet Masası ekipleri, olay yerinde yaptıkları incelemede, cinayetin gece geç saatlerde işlendiğini belirlediler. İhsan Gökbulut'un, okul bekçisi Mustafa Tutar'a olan yakınlığı ve hangi amaçla gece okula geldiği konusunda ise herhangi bir ipucuna rastlanmadı. Bu kişinin, bekçinin arkadaşı olduğu ve sohbet etmek için okula gelmiş olabileceği tahmin ediliyor. 
     Olay yerine gelen İskenderun Kaymakamı Ünal Erdoğan ve Cumhuriyet Başsavcısı Kazım Araboğlu, ''vahşice işlenmiş cinayet'' olarak değerlendirdikleri olayın bir an önce aydınlatılması ve fail ya da faillerinin yakalanması için soruşturmaya başlandığını bildirdiler. 
     Bu arada, sabah okula geldiklerinde vahşetle karşılaşan öğretmen ve öğrencilerin yaşadıkları ''şok'' nedeniyle, okulun Kaymakamlık kararıyla bir gün tatil edildiği bildirildi. 
     
</TEXT>
</DOC>
