<DOC>
<DOCNO> 191248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur29.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı AKP iktidar olduğunda dua ettim 
</HEADLINE>
<TEXT>

     ANAP Genel Başkanı Ali Talip Özdemir, AK Parti tek başına iktidar olduğunda başarılı olsun diye dua ettiğini belirterek, ''Fakat 1 yıl oldu, hiçbir şey yok. Sadece konuşuyorlar'' dedi. 
     Karayoluyla Diyarbakır'dan Batman'a gelen ve partisinin Çok Katlı Otopark Düğün Salonu'nda yapılan Batman 8. Olağan İl Kongresi'ne katılan Özdemir, konuşmasında iktidarın Irak politikasında hata yaptığını öne sürdü. Hükümet'in 11 aylık süre içinde ''konuşmaktan başka bir şey yapmadığını'' savunan Özdemir, şöyle devam etti 
     ''Tek başına iktidar olduklarında, başarılı olsunlar diye onlar için dua ettim. Ülkede işsizlik başta olmak üzere birçok sorun var. Özellikle Güneydoğu'yu bir numaralı mesele olarak kafalarına yazmalarını isterdim. Fakat 1 yıl oldu hiçbir şey yok, sadece konuşuyorlar. Anayasa'yı değiştirecek çoğunluğa sahip iktidarın bu sorunları çözmesini isterdim. Fakat bir senedir bakıyorlar. Hükümet oturmaya alıştı. Kardeş Irak'ta meydana gelen yangını da sadece seyrediyorlar.'' Özdemir, Hükümet'i cambazlara da benzeterek, ''Eskiden cepçiler cambazları gösterip vatandaşın cebindeki paraları alırdı. Şimdi de Hükümet dikkatleri başka yerlere çekerek, vatandaşın cebindeki paraları getirdikleri vergilerle cımbız misali alıyor'' dedi. 
     Kongreye Genel Başkan Yardımcısı ve Teşkilat Başkanı Şamil Ayrım, Genel Başkan Yardımcısı Ömer Ertaş, MKYK Yönetim Kurulu Üyesi Baki Erdoğmuş ile çok sayıda partili katıldı. 
     
</TEXT>
</DOC>
