<DOC>
<DOCNO> 176124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun12.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinin aradığı Iraklılar'dan 2'si teslim oldu 
</HEADLINE>
<TEXT>

     Irak'ta devrik Devlet Başkanı Sadam Hüseyin ve yandaşlarını arayan Amerikan askerlerine 2 Iraklının teslim olduğu bildirildi. 
     Bağdat'ın güneyindeki Saddam Hüseyin'in doğum yeri olan Tikrit kentinde açıklama yapan Amerikan 4. Piyade Tümeni'nden Yarbay Steve Russell, teslim olan Iraklılar için ''Tahmin ediyorum, biz onlara gideceğimize onlar bize gelmek istedi'' dedi. 
     Russell, teslim olanlardan birinin sorgulandıktan sonra serbest bırakıldığını söyledi, diğer kişinin durumu hakkında açıklama yapmadı. 
     Irak'taki Amerikan askerlerinin elinde Saddam Hüseyin yandaşı olduğu ileri sürülen 250 kişilik Iraklı listesi var. Amerikalıların elinde ayrıca Saddam Hüseyin ve çok yakınındakilerin bulunduğu 55 kişilik ''en çok arananlar'' listesi bulunuyor. 
     Bu arada, bu sabah Irak'ın kuzeydoğusundaki Baakuba kenti yakınlarında, bir Amerikan askeri aracına düzenlenen silahlı ve bombalı saldırıda 1 Amerikan askerinin yaralandığı bildirildi. 
     Güneydeki Basra kentindeki görgü tanıklarıysa 2 gün önce bir İngiliz askerinin öldüğü, 2'sinin de yaralandığı bombalı saldırıdan sonra düzenlenen operasyonlarda 4 Iraklının tutuklandığını söylediler. 
     Başkent Bağdat'ta ise 3 gün önce bir Amerikan helikopterinin bir kulede asılı, Şiilerin dini bayrağına değmesinden sonra durumunun hala gergin olduğu bildiriliyor. 
     Bağdat'ın Sadr semti sakinleri, bu konuda Amerikan ordusunun özür dilemesini kabul etmediklerini bildirirken, bölgedeki kaynaklar, semtteki Şiilerin, insanları, Amerikan askerlerinin bölgeyi terk etmesi için daha fazla şiddete başvurmaya çağırdığı belirtiliyor. 
     Öte yandan, BM Genel Sekreteri Kofi Annan, Iraklıların geleceklerinden korkmamaları için bir yol haritasına ihtiyaç olduğunu bildirdi. 
     Annan, Finlandiya'nın başkenti Helsinki'de düzenlediği basın toplantısında, Iraklılara, işgalin ne zaman sona ereceğini ve uluslararası toplum tarafından tanınacak bir Irak hükümetinin ne zaman kurulacağını açıklamanın şart olduğunu ifade etti. 
     Annan, BM'nin, bir uluslararası güç organize etmesi de dahil Irak'ta daha büyük rol üstlenmesi için tartışmaların erken aşamada olduğunu belirtti. 
     Genel Sekreter, ekim ayında İspanya'nın başkenti Madrid'de yapılacak toplantıda Dünya Bankası, BM Kalkınma Programı ve diğer uluslararası yardım kuruluşlarının Irak'ın yeniden yapılanmasıyla ilgili olarak ortak plan yapmalarını ümit ettiğini de belirtti. 
     
</TEXT>
</DOC>
