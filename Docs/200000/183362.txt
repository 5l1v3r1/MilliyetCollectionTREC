<DOC>
<DOCNO> 183362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun27.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'i dünya liderleri uğurladı... 
</HEADLINE>
<TEXT>

     Bıçaklı saldırıya uğradıktan sonra hayatını kaybeden İsveç Dışişleri Bakanı Anna Lindh için, bugün Stockholm'de dünya liderlerinin de katıldığı bir cenaze töreni düzenlendi. 
     Stockholm Belediyesi'nde, Lindh'in üyesi olduğu Sosyal Demokrat Parti'nin evsahipliğinde düzenlenen, yaklaşık 90 dakikalık törene yerli ve yabancı 1300 civarında konuk katıldı. 
     Her yıl Nobel ödül töreninin yapıldığı belediye binasında düzenlenen törene katılan ve aralarında Avrupa Komisyon Başkanı Romano Prodi, eski BM silah denetçileri şefi Hans Blix, İsveç Kralı Carl XVI Gustaf'ın da olduğu konukların olduğu alana kırmızı halı serildi. Törene, Türkiye adına TBMM AB Uyum Komisyonu Başkanı ve eski Dışişleri Bakanı Yaşar Yakış katıldı. 
     Törende İsveç Başbakanı Göran Persson, Yunanistan Dışişleri Bakanı Yorgo Papandreu ve AB Komisyonu'nun dış ilişkilerden sorumlu üyesi Chris Patten, Lindh için övgü dolu konuşmalar yaptılar. 
     Persson, ''Anna'nın anısını görünmez bir hazine olarak saklayacaklarını'' söylerken, Lindh'in bir gülün bulunduğu fotoğrafının önüne zeytin dalı koyan Papandreu da akıcı bir İsveççeyle öldürülen bakanın ''eşsiz bir diplomat'' olduğunu belirtti. 
     Lindh'in korumasız alışveriş yaparken bıçaklandığı Stockholm'de, cenaze nedeniyle yoğun güvenlik önlemleri alınması dikkati çekti. Kentte kanal trafiğe kapatılır ve özel uçuşlar yasaklanırken, keskin nişancılar dahil yüzlerce polis ve güvenlik görevlisi sokaklarda konuşlandı. 
     Anna Lindh'in bıçaklandığı mağazada da ayrı bir özel tören düzenlendi. Lindh için açılan taziye defterine de İsveçliler hala mesaj yazmayı sürdürüyorlar. 
     Lindh, 10 Eylül'de bir alışveriş merkezinde bıçaklanmış, ameliyata alınmış, ancak ertesi gün sabah hayatını kaybetmişti. 
     Anna Lindh, yarın yakınlarının katıldığı sade bir törenle toprağa verilecek. 
     İsveç'te, eski Başbakan Olof Palme'den sonra yine korumasız gündelik hayatın içindeyken bir başka politikacının öldürülmesi şok etkisi yaratmıştı. 
     
</TEXT>
</DOC>
