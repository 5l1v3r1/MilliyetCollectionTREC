<DOC>
<DOCNO> 177582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/siyaset/siy04.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD'nin gitmesi için Müslümanlar gelmeli' 
</HEADLINE>
<TEXT>

   AKP hükümeti bölge ülkeleriyle yaptığı temaslarda ABD'nin bölgeyi terk etmesi için işbirliği çağrısında bulunuyor. Gül, Pakistan'a 'cesaretlendirici' mesajlar verdi 
      UTKU ÇAKIR ÖZER 

   
   Irak'ta Washington'la birlikte hareket edeceğinin sinyallerini kamuoyuna veren Başbakan Recep Tayyip Erdoğan başkanlığındaki AKP hükümeti, bölge ülkeleriyle yaptığı temaslarda ABD'nin bölgeyi terk etmesi için işbirliği çağrısında bulunmaya başladı. Erdoğan'ın İran'a, Dışişleri Bakanı Abdullah Gül'ün de Pakistan'a "ABD'lilerin oradan bir an önce çıkması için Müslüman ülkelerin vakit kaybetmeden Irak'ta olması lazım" mesajı ilettikleri öğrenildi. 
   Irak'a asker gönderme kararı almak için, kamuoyuna bu yönde hareket eden diğer Müslüman ülkeleri örnek göstermeyi planlayan hükümete ilk darbeyi "garanti" gözüyle baktığı Pakistan vurdu. ABD'nin Kuzey Irak'ta görev yapmak üzere 10 bin asker istediği Pakistan'ın Dışişleri Müsteşarı Khokar, Ankara'daki görüşmelerde konuya "çok soğuk" baktı. Ülkedeki radikal İslamcı grupların "Irak'a giden her Pakistan askeri k fir sayılacak" şeklindeki fetvasından da gözü korkan Pakistan yönetimi, Ankara'daki toplantılarda işbirliğinden çok, "Biz gitmezsek ABD'nin tepkisi ne olur " sorusuna yanıt aradı. 
   
   Gül Sizi vurmazlar 
   Pakistan'ın vazgeçmesinin Türkiye'nin asker gönderme kararını zora sokacağını sezen Dışişleri Bakanlığı da Khokhar'a "cesaretlendirici mesajlar" verdi. Gül ve Müsteşar Uğur Ziyal, "Müslüman ülkelerin görev alması Irak'ta istikrarın sağlanmasını ve yönetimin sivillere devredilip ABD asker gücünün ülkeden bir an önce ayrılmasını hızlandırır. Irak halkı kendilerine yardım için gelen Müslüman ülkelere kurşun sıkmaz. Kayıp vermezsiniz" dedi. 
   
   Elinizi taşın altına koyun    Dışişleri Bakanı Abdullah Gül'ün Pakistan'a ilettiği mesajın benzerini Başbakan Tayyip Erdoğan da İran'a aktardı. İran Büyükelçisi Firuz Dovlatabadi'ye Türkiye'nin bölgeye asker gönderme eğilimini aktaran ve İran'ın Şiiler üzerindeki nüfuzunu Türk askerinin lehine kullanmasını isteyen Erdoğan, Tahran'a şu mesajı gönderdi 
   "Irak'ta istikrar sağlanması ve ABD'nin bölgeden bir an önce gitmesi için Müslüman ülkelerin ellerini taşın altına koyması lazım. Irak'ın istikrarı için Müslüman ülkelerin devreye girmesi gerek." 
   
   
</TEXT>
</DOC>
