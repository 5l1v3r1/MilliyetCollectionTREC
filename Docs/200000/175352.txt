<DOC>
<DOCNO> 175352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/guncel/gun08.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara 'Depreme müdahale 10 puan' 
</HEADLINE>
<TEXT>

      BURCUM DEVREZ İstanbul 

   
   Prof. Dr. Ahmet Mete Işıkara 17 Ağustos Depremi'nden bu yana Türkiye'nin müdahale çalışmaları konusunda çok geliştiğini belirterek, "Bu gelişmeye 10 puan veriyorum. Müdahele konusunda çok yol kat ettik" dedi. 
   "DHL Worldwide Express"in deprem konusunda bilinçlendirme çalışmalarına destek amaçlı toplantısında konuşan Prof. Dr. Işıkara, 17 Ağustos'a dört gün kaldığını belirterek, "Acıları bir daha yaşamamak için herkese düşen sorumluluklar var. Bu gibi çabalar ileride bizi depreme hazır bir toplum haline getirecektir. Gelmek zorundayız. Çünkü Marmara depremi her gün bir gün daha yaklaşıyor" diye konuştu. Milli Eğitim ve Sağlık Bakanlığı'nın okullarla hastanelerin yeniden gözden geçirilmesi için genelge yayımladığından bahseden Işıkara, şöyle devam etti "Devlet üzerine düşeni yaptı. Bütün okul, yatılı bölge okulu ve hastane deprem açısından gözden geçirilecek. Devlete mesajım, buraların denetleme ve araştırmasını bayındırlık il müdürlüklerine yaptırmasın. Çünkü bu binalara izin veren bayındırlık il müdürlükleri. Belediyelere de büyük görevler düşüyor." 
   Toplantının sonunda DHL personelinden oluşan 12 kişilik arama kurtarma ekibi, bir tatbikat gösterisi yaptı. 
   
   
</TEXT>
</DOC>
