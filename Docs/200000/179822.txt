<DOC>
<DOCNO> 179822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo19.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler İsviçre'ye gitti... 
</HEADLINE>
<TEXT>

     A Milli Futbol Takımı Liechtenstein ile yapacağı 12. Avrupa Şampiyonası 7. Eleme Grubu maçı için THY'ye ait özel bir uçakla İsviçre'nin Zürih kentine gitti. 
     Futbol Federasyonu Başkanı Haluk Ulusoy, Atatürk Havalimanı'nda yaptığı açıklamada, Liechtenstein maçının çok basit gibi gösterilmek istendiğini ifade ederek, ''Bence Türk Milli Takımını'nın oynadığı her maç zor olacak. Çünkü dünya üçüncüsü olmuş bir takımı yenmek isteyen, kıyasıya mücadele veren rakipler karşımıza çıkıyor'' dedi. 
     Maçı kazanacak güçte olduklarını kaydeden Ulusoy, karşılaşma gününe dek motivasyon olarak da en iyi biçimde hazırlanarak, 3 puanla Türkiye'ye döneceklerini söyledi. 
     Ulusoy, Liechtenstein ve İngiltere maçlarını kazanıp grup lideri olarak Avrupa Şampiyonası finallerine gitmek istediklerini kaydetti. 
     Milli Takımlar Teknik Direktörü Şenol Güneş ise Avrupa Şampiyonası finallerine katılmak için bu maçtan mutlaka 3 puanla ayrılmak zorunda olduklarını söyledi. 
     Takımın buna gücü bulunduğunu ifade eden Güneş, ''Ama maçı önemsemek istiyoruz. Bu anlayışla ve bu motivasyonla sahaya çıkarsak teknik, taktik ve psikolojik olarak hazır olursak bir sorun olmaz'' dedi. 
     Maç gününe dek futbolculara bu maçın önemini anlatmaya çalışacağını ifade eden Güneş, ''Sahaya çıkıp Türkiye'den beklenen futbolu oynayıp 3 puanla dönmek istiyoruz'' diye konuştu. 
     Milli takım oyuncuları, Atatürk Havalimanı'ndaki yolculara bol bol imza verip, resim çektirdi. 
     Bu arada milli takım oyuncuları için Atatürk Havalimanı Divan Pub'ta BTA Airport Catering tarafından hazırlanan bir pasta kesildi. 
     
</TEXT>
</DOC>
