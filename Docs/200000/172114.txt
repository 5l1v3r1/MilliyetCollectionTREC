<DOC>
<DOCNO> 172114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko05.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a asker gönderilmesi borsaya yön verecek... Haftaya bakış... 
</HEADLINE>
<TEXT>

     Bu hafta piyasalara, Irak'a asker gönderilmesi ve kaynak yaratma konusundaki gelişmeler yön verecek. 
     Şeker Yatırım Menkul Değerler Kurumsal Finansman ve Araştırma Müdürü Edmon Nergizyan, yaptığı değerlendirmede, geçtiğimiz haftaya, 5. gözden geçirmede IMF ile uzlaşma sağlanmasının etkisi ile başlayan endeksin 10,900-10,950 direnç bandını test ettiğini hatırlattı. 
     Ancak direnci aşamayan endeksin, hafta içinde gelen olumuz gelişmelerin de etkisi ile gevşek bir yön çizdiğini kaydeden Nergizyan, Irak'a asker gönderme konusunda yeni tezkere gerekip gerekmediği yönündeki belirsizlik, cari açık hedefinin 7,4 milyar dolara çıkarılması, 2,3 katrilyon liralık ek kaynak ihtiyacı ve son olarak da Anayasa Mahkemesi'nin ek motorlu taşıtlar vergisini iptal etmesinin gerileme eğiliminin gerekçeleri olduğunu belirtti. 
     Edmon Nergizyan, ''Bu hafta, yine asker gönderme girişimleri ve kaynak yaratma konusundaki gelişmeler piyasaya yön verecek. Endeksin gevşek-yatay hareketine devam etmesi ve hafta içerisinde 10,170 desteğini test etmesi mümkün görünüyor'' dedi. 
     
</TEXT>
</DOC>
