<DOC>
<DOCNO> 190724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko22.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun AB'deki Türk girişimciler 35 milyar euro ciro yapıyor 
</HEADLINE>
<TEXT>

     Sanayi ve Ticaret Bakanı Ali Coşkun, Avrupa Birliği AB ülkelerinde yaşayan 83 bin 200 Türk kökenli girişimcinin toplam 9.2 milyar euro yatırım yaptığını ve bunların yıllık cirolarının da 35 milyar euro olduğunu söyledi. 
     Sanayi ve Ticaret Bakanı Ali Coşkun, Türkiye Araştırmalar Merkezi Vakfı TAM Başkanı Faruk Şen ve AK Parti Ankara Milletvekili Eyüp Sanay ile birlikte bir basın toplantısı düzenledi. 
     Sanayi ve Ticaret Bakanlığı'nda gerçekleştirilen toplantıda, TAM tarafından hazırlanan ''Almanya ve Diğer AB ülkelerindeki Türk Hane ve Girişimcilerinin Ekonomik Gücü'' araştırmasının sonuçları açıklandı. 
     Bakan Ali Coşkun, yapılan araştırmada, AB içinde sayıları 3 milyon 772 bine ulaşan Türklere ait önemli veriler yer aldığını kaydetti. 
     Bu veriler ile ilgili bilgi veren Coşkun, Almanya'daki Türklerin sadece sayılarıyla değil, sahip oldukları ekonomik güç ile Alman ekonomisine katkılarının dikkate değer boyutlara ulaştığını söyledi. Coşkun, 1992 yılında Almanya'da 35 bin civarında bulunan Türk işadamı sayısının 2002 yılı sonunda 56 bin 800'e ulaştığını söyledi. 
     AB ülkelerinde yaşayan Türk kökenli girişmici sayısınun 82 bin 300 olduğunu ve bunların toplam 9.2 milyar euro yatırım yaptıklarını anlatan Coşkun, bu girişimcilerin yıllık cirolarının da 35 milyar euro olduğunu kaydetti. 
     2002 yılı sonu itibariyle AB ülkelerinde bulunan 944 bin Türk hanesinin toplam yıllık tasarruf hacminin 4.5 milyar euro olduğunu kaydeden Coşkun, AB ülkelerindeki Türk vatandaşları ile Batı Avrupalı Türklerin 55 milyar euro tutarında tasarrufları bulunduğunu söyledi. 
     
     ''GÜVEN DUYGULARI SARSILDI'' 
     Ancak bugüne kadar Türk hükümetlerinin veya devlet birimlerinin bu vatandaşlarla ilişkilerinde birçok yanlışlık yaşandığını ve bunun sonucunda onların güven duygusunun sarsıldığını anlatan Coşkun, şunları kaydetti 
     ''Mesela bir Dövize Çevrilebilir Mevduat DÇM hesaplarını hatırlıyoruz. Büyük zararlara uğradılar. Bunun yanında özel sektörden de bazı holdinglerin girişimlerinde bu tasarruf sahiplerini mağdur ettiklerini biliyoruz. AK Parti iktidarı ile yeniden güven ortamının tesis edilmesi sonucunda büyük bir ilgi doğmuştur. Bazı endişeleri de zaman içinde gidermeye çalışıyoruz.'' Bakan Coşkun, bu vatandaşların yurtdışındaki tasarruflarının Türkiye'ye çekilmesi için gayret gösterdiklerini de anlattı. 
     
</TEXT>
</DOC>
