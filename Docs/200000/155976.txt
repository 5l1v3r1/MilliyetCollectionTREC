<DOC>
<DOCNO> 155976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun32.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Colosseum, bu kez Paul McCartney için açıldı... 
</HEADLINE>
<TEXT>

     Efsanevi Beatles grubunun ünlü üyelerinden Paul McCartney, Roma'nın ünlü arenası Colosseum'da özel bir konser verdi. 
     Colosseum'da ilk konser, 11 Mayıs 2002'de, ''dünyada barış'' sloganıyla aralarında Ray Charles, Cezayirli Halid, Mercedes Sosa gibi dünyaca ünlü sanatçılar tarafından verilirken, bu kez tarihi arenanın kapıları Paul McCartney için açıldı. 
     Sadece 400 kişinin izleme şansı bulduğu konserin biletleri, internet üzerinden açık artırmayla satılırken, en pahalı biletin 1100 euro olduğu ve İtalyan şovmen Red Ronnie tarafından satın alındığı belirtildi. 
     Konserden elde edilen 2 bin 654 euro'nun, savaşta yağmalanan Bağdat Müzesi'nin onarımı ve mayın alanlarının temizlenmesi için kurulan bir derneğe bağışlanacağı kaydedildi. 
     Telecom İtalia tarafından organize edilen konseri, TİM'in CEO'su Marco De Benedetti ile İtalyan politika, sanat ve iş dünyasından önemli isimler izledi. 
     Dün akşamki konserde, ''Yesterday'', ''Let It Be'', ''Hey Jude'', ''Blackbird'' gibi şarkıları söyleyen McCartney, İtalyan ''Volare''yi söylerken, ''Özür dilerim tam sözlerini hatırlamıyorum'' diyerek, yarıda kesti. 
     Paul McCartney, bu akşam da Colosseum'un hemen önünde yer alan, antik Roma döneminden kalma Fori İmperiali caddesinde ücretsiz izlenebilecek ve yaklaşık 200 bin kişinin katılmasının beklendiği bir konser daha verecek. 
     
</TEXT>
</DOC>
