<DOC>
<DOCNO> 199901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/asiy.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den ağır itham 
</HEADLINE>
<TEXT>

   CHP'li Ali Topuz, Başbakan Erdoğan'ın İBDA - C'nin ilk yöneticilerinden biri olduğunu söyleyince AKP'den tepki aldı. Erdoğan dava açacak... 
      ANKARA Milliyet 

   
   CHP Grup Başkan Vekili Ali Topuz, Başbakan Erdoğan'ın bir dönem, radikal dinci terör örgütü İslami Büyük Doğu Akıncılar Cephesi'nin İBDA - C ilk yöneticilerinden biri olduğunu söyleyince AKP'den büyük tepki aldı. Erdoğan'ın "Demokrasi bir araçtır, Müslümanın laik olması mümkün değildir, hedefe ulaşmak için gerekirse papaz elbisesi giyerim" sözlerini anımsatan Topuz, şöyle devam etti "İslami Büyük Doğu hareketi Necip Fazıl'ın düşüncelerini yansıtıyordu. Akıncılar Birliği de 80 öncesinin MSP Gençlik Kolları'nın kurduğu dernektir. Bu ikisi birleşip İBDA - C'yi oluşturdu. Recep Tayyip Erdoğan İBDA - C sanıklarını belediyede işe aldı. El Kaide yöneticilerinden birinin önünde diz çöküp nasihat aldı." 
   Topuz, AKP'lilerden gelen tepkiler üzerine yazılı bir açıklama yaptı. Topuz, o yıllarda yasal bir örgütlenme olan Akıncılar Cemiyeti'nin üyelerinin daha sonra İBDA - C örgütlenmesi içinde yer aldığını vurgulayarak, "Belirtilen ifadelerim, Erdoğan'ın yasadışı örgütün yöneticisi değil, ancak bu örgütün tabanını oluşturan 1980 öncesinin Akıncılar Cemiyeti'nin yöneticiliğine işaret etmek üzere kulanılmıştır" dedi. Erdoğan'ın, kendisi için "İBDA-C'nin ilk yöneticilerinden biri olduğu" ifadesini kullanan Topuz hakkında tazminat davası açacağı bildirildi. 
   
   
   
   
</TEXT>
</DOC>
