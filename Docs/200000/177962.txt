<DOC>
<DOCNO> 177962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yazar/pulur.html </URL>
<DATE> 2003/08/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Irak'a merasim kıt'ası gitmiyor... 
</HEADLINE>
<TEXT>

   
   EĞER, ikinci bir tezkere olayı yaşanmazsa, Irak'a asker göndereceğimiz kesin... 
   Bizim buna karşı çıkışımız, Millet Meclisi'nin kararına bağlıdır, Meclis, tezkereyi kabul ederse, elbette biz "Beşinci Kol" olmayacağız, olamayız. 
   
   YALNIZ şunun altını iyice çizelim ki herkes bilsin... 
   Türkiye, Irak'a "merasim kıt'ası" göndermiyor, bazılarının hangi maksatla, ya da gafletle yaydıkları gibi, asker orada yol, su, elektrik getirmeyecek, yemek dağıtmayacak, cami onarmayacak... 
   Elbette, gerekirse bunları da yapacak ama, asker, Irak'a düşük yoğunluklu bir savaşa gidiyor. 
   Bu savaş gayri nizamı bir savaş... 
   ASAM Avrasya Stratejik Araştırmalar Merkezi Başkanı Prof. Dr. Ümit Özdağ geçen gün, Güneri Cıvaoğlu'na şöyle diyordu 
   "Türk Silahlı Kuvvetleri, bölgenin, hatta dünyanın en iyi yetişmiş ordularından biri. Ama çatışma deneyimi kır gerillası ile savaşımında yoğun. Şehir gerillası ile savaşımında değil. Oysa bu bölgelerde kent direnişçileri sabotaj ve saldırı yapıyorlar. 
   O nedenle Mehmetçik zorlu bir görev alıyor." 
   Evet, Irak'a "merasim kıt'ası" göndermiyoruz, bunu iyice bilelim. 
   Bunu bilelim ve kamuoyunu aldatmayalım... 
   
   DIŞİŞLERİ Bakanı Abdullah Gül, Derya Sazak'a "Çıkarlarımız Anadolu'ya hapsedilemez" demiş... 
   Ya Anadolu'nun çıkarları onlar ne olacak 
   Birinci Cihan Savaşı'nda Cemal Paşa'nın ordu karargahında görevli Falih Rıfkı Atay Suriye dönüşü Anadolu'nun ıssız bir tren istasyonunda "Ahmet'imi gördünüz mü " diye soran bir anneyi anlatır 
   "Yırtık basmasının altından kolunu çıkararak, bu tarafa gitmişti, diyor. 
   O tarafa Aden'e mi, Medine'ye mi, Kanal'a mı, Sarıkamışa mı, Bağdat'a mı 
   Anadolu Ahmet'ini soruyor. 
   Ahmet'i ne için harcadığımızı bir söyleyebilsek, onunla ne kazandığımızı bu anaya anlatabilsek, onu övündürecek bir haber verebilsek... 
   Fakat biz, Ahmet'i kumarda kaybettik " 
   
   TİYATRO sanatçısı Cüneyt Türel, Birinci Cihan Savaşı ve işgal altındaki İstanbul üzerine bir araştırma yaparken, dikkat etmiş İstanbul'da Senegalli askerler var. 
   Niye 
   Çünkü İngilizler, Türk halkının bu işgali kabul etmeyeceğini bildiklerinden, kendilerine yardımcı olması için Müslüman Senegalli asker getirmişler, din kardeşliği bahanesiyle... 
   Tuhaf bir rastlantı değil mi 
   Şimdi de Amerikalılar, işgal ettikleri Müslüman Irak topraklarına, Müslüman Türk askeri istiyorlar. 
   Mehmet Akif der ki 
   "Tarihi tekerrür diye tarif ediyorlar 
   Hiç ibret alınsaydı tekerrür mü ederdi " 
   
   Tarihten ibret almak 
   Ne ibreti, askerimizin kafasına geçirilen çuvalı bile unuttuk. 
   Türkiye Cumhuriyeti'nin Dışişleri Bakanı Anadolu'nun çıkarlarını Irak'ta aramaktan dem vuruyor 
   "Çıkarlarımız Anadolu'ya hapsedilemez"miş... 
   Türk askerinin kafasına çuval geçirilip onuru hapsedilirken neredeydiniz 
   
      
   
</TEXT>
</DOC>
