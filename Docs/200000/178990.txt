<DOC>
<DOCNO> 178990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo24.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Diyarbakır'a gitti... 
</HEADLINE>
<TEXT>

     Birinci Süper Futbol Ligi'nin 4. haftasında yarın deplasmanda Diyarbakırspor ile karşılaşacak Fenerbahçe, özel uçakla Diyarbakır'a gitti. 
     Hazırlıklarını Samandıra Tesisleri'nde yaptığı antrenmanla tamamlayan sarı-lacivertli ekibin, Kurtköy Sabiha Gökçen Havaalanı'ndan Diyarbakır'a giden kafilesinde PAF takımının yanı sıra Kulüp Başkanı Aziz Yıldırım ve Asbaşkan Murat Özaydınlı da yer aldı. 
     Teknik Direktör Christoph Daum, Diyarbakırspor maçının 18 kişilik kadrosuna, sakatlığı nedeniyle uzun süre takımdan ayrı çalışan ve bu nedenle eksikleri bulunan Ali Güneş ve Hakan'ı dahil etmedi. 
     Geçen sezondan kalan 3 maçlık cezası geçen hafta yapılan Elazığspor maçında sona eren Fatih, Diyarbakırspor maçında takımdaki yerini alabilecek. Daum'un, bu futbolcunun kadroya dahil olmasıyla birlikte Trabzonspor ve Elazığspor maçlarında ilk 11'de görev verdiği Yusuf'a yedekler arasında şans tanıyacağı öğrenildi. 
     Fenerbahçe'nin, Diyarbakırspor karşısına, Recep, Fatih, Luciano, Ümit, Mahmut Hanefi, Aurelio, Kemal, Selçuk, Tuncay, Serhat, Van Hooijdonk 11'i ile çıkması bekleniyor. 
     Diyarbakır Atatürk Stadı'nda saat 19.00'da başlayacak karşılaşmayı hakem Ali Aydın yönetecek. Karşılaşma Digitürk Lig TV'den naklen yayınlanacak. 
     
</TEXT>
</DOC>
