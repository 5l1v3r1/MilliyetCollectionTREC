<DOC>
<DOCNO> 158285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo08.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Spurs seriyi 1-1' getirdi... 
</HEADLINE>
<TEXT>

     ABD Profesyonel Basketbol Ligi'nde NBA Batı Konferansı play-off finalinin 2. maçında San Antonio Spurs, sahasında Dallas Mavericks'i 119-106 yenerek seride 1-1'lik eşitliği sağladı. 
     San Antonio'daki maçta rakibi önünde özellikle ilk yarıda belirgin bir üstünlük sağlayan evsahibi ekip, bu yarıyı 69-44 önde bitirdi. İkinci yarıda Dallas Mavericks'in Dirk Nowitzki, Michael Finley ve Steve Nash'in sayılarıyla farkı kapatma çabası sonuç vermeyince San Antonio Spurs, maçtan 13 sayı farkla 119-106 galip ayrıldı. Bu arada Spurs, maçın ilk yarısında kullandığı 24 serbest atışı da sayıya çevirmeyi başardı. 
     Karşılaşmada evsahibi ekipte, bu sezonun ''en değerli oyuncusu'' seçilen Tim Duncan, 32 sayı, 15 ribaunt, 5 asist ve 4 blokluk performansıyla sahanın yıldızı olurken Malik Rose, 25 sayı ve 6 ribaunt, Fransız oyun kurucu Tony Parker, 19 sayı, 4 ribaunt ve 4 asist, Stephen Jackson da 17 sayı, 5 ribaunt ve 5 asistle galibiyette başrolü oynadı. 
     Dallas Mavericks'te ise Michael Finley, 29 sayı ve 10 ribaunt, Alman forvet Dirk Nowitzki, 23 sayı ve 10 ribaunt, Raif LaFrentz 13 sayı, Kanadalı oyun kurucu Steve Nash de 12 sayı, 4 ribaunt ve 8 asistle oynamalarına karşın yenilgiyi engelleyemedi. 
     2 takım arasındaki serinin 3. maçı, 24 Mayıs Cumartesi günü sabaha karşı Dallas'ta yapılacak. 
     Ligde yarın sabaha karşı ise Doğu Konferansı play-off finalinde New Jersey'de New Jersey Nets-Detroit Pistons 2-0 serinin 3. maçında karşı karşıya gelecek. 
     
</TEXT>
</DOC>
