<DOC>
<DOCNO> 172095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun10.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın düşman kuzeni, Uday ve Kusay'ı gömmek istiyor 
</HEADLINE>
<TEXT>

     Irak'ın devrik lideri Saddam Hüseyin'e ve çocuklarına düşman olan İzzeddin Muhammed Hasan El Mecid adındaki kuzeni, Amerikan askerlerince ölü ele geçirilen Uday ve Kusay'ı gömmek istediğini açıkladı. 
     El Mecid, Amerikalı sivil yönetici Paul Bremer'e gönderdiği mektupta, 1996'da eşi ve 4 çocuğunun Uday ve Kusay tarafından öldürüldüğünü, buna rağmen bu kişileri İslami kurallara göre gömmek istediğini belirtti. 
     Kutsal Necef kentinde, Ayetullah Beşir Hüseyin El Necefi, çıkardığı bir fetvayla, Saddam Hüseyin'in oğullarının İslami kurallara göre gömülmelerini istedi. El Necefi, ''Suçlu ya da suçsuz, her Müslüman gömülmelidir'' dedi. 
     Saddam Hüseyin'in mensup olduğu Bu Nasır aşireti şeyhi Mahmud El Nada da, Uday ve Kusay'ı gömmeye hazır olduğunu, ancak Amerikalılardan ''Bunların babaları Saddam, gelsin de oğullarını teslim alsın'' yanıtını aldığını söyledi. 
     El Nada, dün El Cezire televizyonuna yaptığı açıklamada da, Uday ve Kusay'ın cesetlerini almak istediğini, ancak koalisyon güçlerinin bu isteğini reddettiğini söylemişti. El Nada, ''Bu isteği ailevi ve dini nedenlerle yaptım, siyasi bir nedenle değil'' diye konuşmuştu. 
     
</TEXT>
</DOC>
