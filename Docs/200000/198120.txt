<DOC>
<DOCNO> 198120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yasam/yas02.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Genetik olarak en karışık toplum biziz' 
</HEADLINE>
<TEXT>

   Türklerin genetik bakımdan Orta Asya'daki toplumlardan çok Yunanlılara, İtalyan ve Bulgarlara benzediğini belirten Prof. Dr. Aslı Tolun, "Avrupa'nın en karışık toplumuyuz" diyor 
      Önay Yılmaz 
   
   "Türklerin Genetik Kökeni ve Toplumumuzdaki Kalıtsal Hastalıklar" konulu bir araştırma yürüten Boğaziçi Üniversitesi Moleküler Biyoloji ve Genetik Bölümü Öğretim Üyesi ve Türkiye Bilimler Akademisi TÜBA üyesi Prof. Dr. Aslı Tolun, Türkiye'nin Avrupa'nın genetik açıdan en karışık toplumu olduğunu belirtti. 
   
   Anadolu'da 48 etnik grup... 
   Araştırmalara göre, Türklerin genetik bakımdan Orta Asya'daki toplumlardan çok Yunanlılara, İtalyan ve Bulgarlara benzediğini belirten Tolun, şunları söyledi 
   "Anadolu'da 48 değişik etnik grup olduğu 1960 nüfus sayımında ortaya çıkmıştı. Yani bizler oldukça karışmış bir yapıya sahibiz. Türkler genetik olarak birbirinden farklı. Örneğin Avrupa'nın en homojen toplumu Finliler. Burada görülen genetik farklılıklar yüzde 10-15. Genetik yapının incelenmesiyle hem baba-atanın, hem de ana-atanın kökeni araştırılabiliyor. Birçok ekibin birbirinden bağımsız olarak yapmış oldukları araştırmalar, genetik kökenimizin Anadolu olduğunu ortaya çıkardı." 
   
   Hamileyken belirleniyor 
   Genetik hastalıkların çoğunun, hamileliğin 10'uncu haftasında saptanabildiğini belirten Tolun, "Ülkemizde de bu genetik tanılar daha kolaylıkla yapılabiliyor. Eğer ailedeki hastalıklar biliniyorsa, bu tanılar daha da kolaylaşıyor" diye konuştu. 
   Tolun, konuya duyulan yoğun ilgi nedeniyle, 7 Ocak'ta Ankara'da bir konferans vermeye hazırlanıyor. 
   
   Türk toplumunun genetik açıdan en yaygın hastalıkları    Türkiye'de akraba evliliklerinin çok fazla olduğunu, bunun genetik hastalıkları da beraberinde getirdiğini belirten Tolun şunları söyledi "Örneğin bizim toplumumuzda kan hastalığı olan talasemi, 'kuşbaşlı cücelik' dediğimiz Sekel Sendromu, akciğer ve pankreas hastalıklarına yol açan Sistik Fibrozis, kas hastalığı ve sağırlıktan sorumlu genlerdeki bozukluklar çok yaygın görülmekte. Ülkemizde her 100 kişiden biri sağırlığa yol açan bir gen bozukluğu taşıyor. Türkiye'de doğuştan sağır olan çok sayıda insan var. Bunların yanı sıra sinir hastalıkları da yaygın". 
   
   
   
</TEXT>
</DOC>
