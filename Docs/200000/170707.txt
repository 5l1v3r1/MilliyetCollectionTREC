<DOC>
<DOCNO> 170707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun21.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, basını halka şikayet etti... 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Recep Tayyip Erdoğan'ın 20 Temmuz nedeniyle kendisine gönderdiği mesajın Kıbrıs Türk basınında ''önem kazanmadığını'' belirterek, basını halka şikayet etti ve ''Gerçekleri sizden gizliyorlar, yalan yanlış tefsirlerle yanlış yol gösteriyorlar, kanmayın, aldanmayın'' dedi. 
     Cumhurbaşkanı Rauf Denktaş, 20 Temmuz Barış ve Ögzürlük Bayramı kutlamalarına katılan Türkiye Muharip Gaziler Derneği heyetini kabul ederek görüştü. 
     Kabulde, KKTC basınını eleştiren açıklamalar yapan Denktaş, Başbakan Erdoğan'ın 20 Temmuz dolayısıyla kendisine gönderdiği mesajın anlamlı ifadeler içerdiğini belirterek, ''bu metnin tamamının basına dağıtılmasına karşın hak ettiği yeri bulmadığını'' söyledi. 
     
     ''MANŞET OLMALIYDI' 
     Erdoğan'ın mesajını gaztecilere okuyarak, özellikle ''Kıbrıs'ta iki ayrı halkın varlığını'' vurgulayan bölümün önemli olduğuna işaret eden Denktaş, ''Manşet yapılması gereken satırlar basınımızda önem kazanmadı. Gerçekleri halktan gizlemek, yalan ve yanlış tefsirle halkı kandırmak isteyen malum gazeteler, bunu değerlendirmediler'' diye konuştu. 
     ''Mesajın sadece iki gazetede kullanıldığını, bunlarda da önemli bölümlerin ön plana çıkarılmadığını'' dile getiren Denktaş, ''Türkiye'nin ne istediği konusunda halkı yanıltanlar bu açıklama karşısında şok olmuş olabilirler, ama gazete çıkarıyorlarsa, halka gerçekleri söylemek zorundadırlar'' dedi. 
     ''Basını halka şikayet ettiğini'' söyleyen Denktaş, ''Sizden gerçekleri gizliyorlar. Yalan yanlış tefsirlerle yanlış yol gösteriyorlar, kanmayın, aldanmayın'' diye konuştu. 
     Başbakan Erdoğan'ın mesajından, ''Yıllardır mücadelesini verdiğiniz milli davada bir dönüm noktası oluşturan Barış Harekatı, Kıbrıs Türk halkının geleceğe güvenle bakmasına imkan tanımış, Kıbrıs Türkleri ve Rumlarının barış ve güvenlik içinde yan yana yaşayabilecekleri bir ortamın temellerini atmıştır. Kıbrıs'ta her açıdan eşit, dini ve dili ayrı iki halk, iki demokratik düzen ve iki ayrı devlet vardır'' bölümünü basına okuyan Cumhurbaşkanı Denktaş, özellikle son cümlenin altını çizerek, ''Sayın Başbakan müşterek milli davanın bir neticesi olan kararların bir terennümü olan bu satırları yazıyor ve burada basın bunu öldürmeye kalkıyor'' dedi. 
     
     ''RUM GÜNAHINDAN KAÇAR GİBİ KAÇIYOR'' 
     Cumhurbaşkanı Denktaş, konuşmasında şunları söyledi 
     ''Rum eşitliğimizi inkar ediyor, 'azınlıksınız' demeye devam ediyor, iki halk olduğumuzu inkar ediyor, 'iki cemaaten oluşan bir halk' diyor. İki halk kelimesinden, iki demokratik düzenden ürküyor. 
     Rumla işbirliği yapanlar 'diktatör Denktaş altında inleyen bir ülke' olarak burayı takdim ederlerse, tabiatıyla Rum da bize 'demokratik düzen' deyince çoğunluk içinde bireysel azınlık hakkı tanıyor. Biz iki halk, iki devlet eşitliği istiyoruz. Bundan günahından kaçar gibi kaçıyor.'' 
     
</TEXT>
</DOC>
