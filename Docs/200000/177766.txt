<DOC>
<DOCNO> 177766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/ydilmen.html </URL>
<DATE> 2003/08/24/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kızılderili gibi 
</HEADLINE>
<TEXT>

   
   İki boksör düşünün. Bir tanesi müthiş hazırlanmış, müthiş motive olmuş. Hem fizik olarak, hem konsantre olarak üst düzeyde. Sürekli hücum yapıyor, sürekli yumruk atmak istiyor. Diğeri ise yerinde duramayan rakibine karşı kollarını bile kaldırmıyor. Bırakın kollarını kaldırmayı, gardını almıyor. Bırakın gardını almayı, kafasını aşağıya bile eğmiyor. O maçın sonucu nakavt ile biter. 
   Fenerbahçe, Trabzon'dan moralli dönmüş, uzun süredir de Kadıköy'de kazanamamıştı. Bu yüzden ofansif oyunculardan kurulu kadro ile sahaya çıktı, sürekli hareket halinde oynayarak, özellikle golü yedikten sonra müthiş pres yaparak süper bir doksan dakika çıkardı. Oyuncular adeta Kızılderililer gibiydi. 20 tane pozisyon buldular, yedi tanesi gol oldu. 
   Elazığspor, Şükrü Saracoğlu Stadı'nda öne geçiyor ve pozisyonların çoğunu da rakibine dörde bir yakalanarak veriyordu. Bir kere İstanbul'a geldiğinde yenilebilirsin, farklı da kaybedebilirsin ama böyle bir savunma ile oynarsanız, rakibin orta sahadan gelen sürpriz koşularına kendi orta sahanız geriye gelmezse işte böyle çaresiz kalırsınız. Doğrudur, Elazığspor ciddi bir teknik hata yapmıştır. Düşünün takımın en iyisi kaleci. Bir hafta önce Elazığ'da Konya maçını izledim. Yeşil-Beyazlılar 7-8 gol kaçırdı. Burada oyunculardan çok, Ümit Turmuş'a iş düşüyor. "Önce savunma, sonra yakalarsam atarım" mantığı yerleşmeli. 
   Fenerbahçe moralle oynayan takım. Dün gecenin en güzel tarafı, dakikalar ilerledikçe, skor 3-1 veya 4-1 olmasına rağmen maçın son düdüğüne kadar gol kovaladılar. Giren, çıkan herkes iyi oynadı yalnız Recep rahat olması gerekirken güven vermedi. Haydi Recep, sen bu kaleyi uzun yıllar koruyacaksın. 
   Özet olarak Daum, Elazığspor'a böyle oynayın diye rica etse ancak böyle oynarlardı. 
   
      
   
   
</TEXT>
</DOC>
