<DOC>
<DOCNO> 151220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur20.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
45 bin kişi mesir macunu kapmak için birbiriyle yarıştı... 
</HEADLINE>
<TEXT>

     Manisa'nın adını dünyaya duyuran mesir macunu 463. kez Sultan Camii'nin minare ve kubbelerinden halka saçıldı. Üç gündür devam eden Mesir Şenlikleri'nin en heyecanlı ve hareketli anları mesir saçım töreni sırasında yaşandı. Tarihi Sultan Camii önündeki meydanda yaklaşık 45 bin kişi mesir macunu kapmaya çalışırken izdiham yaşandı. 
     Törenler, Hükümet Alanı'nda kortej yürüyüşüyle başladı. Korteje TBMM Başkanı Bülent Arınç, Manisa Valisi Orhan Işın, Manisa Garnizon Komutanı Tuğgeneral Sami Demirel, TOBB Başkanı Rifat Hisarcıklığolu, Manisa milletvekilleri, Belediye Başkanı Adil Aygül, eski bakanlardan Ekrem Pakdemirli, Emniyet Müdürü Kahraman Koçak, siyasi parti temsilcileri, sivil toplum örgütleri yöneticileri, KKTC Güzelyurt Belediye Başkanı Mahmut Özçınar ve vatandaşlar katıldı. 
     Kortejin önündeki Mehter Takımı'nı, tahteravan içinde temsili Hafsa Sultan ve nedimeleri, hekim Merkez Efendi ile müritleri takip etti. Manisalılar'ın coşkulu alkışları arasında Mehter Takımı eşliğinde yaklaşık 2 kilometre yürüyen kortej, Sultan Camii meydanına 35 dakikada ulaşabildi. Yürüyüş sırasında TBMM Başkanı Arınç kendisine sevgi gösterisinde bulunan vatandaşları selamladı. 
     Meydanı dolduran kalabalık arasından zorlukla geçen protokol, cami bahçesinde hazırlanan platformda yerini aldı. Törende Kanuni Sultan Süleyman'ın annesi Yavuz Sultan Süleyman'ın eşi olan Hafsa Sultan'ın, mesir macunu mucidi Merkez Efendi'yi huzura çağırarak, şifa veren macunun Sultan Camii minarelerinden halka saçılmasını buyurması temsili olarak canlandırıldı. 
     Bu arada Bülent Arınç, gazetecilere yaptığı açıklamada, yüzyıllardır devam eden mesir macunu şenliklerinin bu yıl da coşkuyla kutlandığını, bu güzel geleneğin yüzyıllar boyu daha sürmesini ve macunun bütün dünyaya tanıtılmasını diledi. 
     Mesir macununun saçılmasından önce Başbakan Recep Tayyip Erdoğan, Bakanlar ve bazı siyasi parti temsilcilerinin mesajları okundu. Daha sonra Merkez Efendi ile müritleri, aldıkları buyruk üzerine caminin minare ve kubbelerinin üzerine çıkarak, bu yıl karılan 40 ton mesir macununun 10 tonunu halka saçtı. 
     Düşen mesir macunu paketlerini kapmak için vatandaşlar büyük mücadele verdi. Bülent Arınç 9 adet mesir macunu kaparken, Rifat Hisarcıklıoğlu 1, Vali Orhan Işın da 3 tane macun yakaladı. 
     Mesir macunu saçım töreni öncesi Bülent Arınç, Vali Orhan Işın'ı ziyaretinde, eski saçım törenleriyle ilgili anılarını anlattı. 
     Törenler sırasında polis geniş güvenlik önlemleri aldı. İzmir'den de takviye ekiplerin katılımıyla yaklaşık bin 400 polisin görev aldığı törene katılanların tek tek üstü arandı. 
     
     MESİR'İN TARİHÇESİ 
     Osmanlı padişahı Yavuz Sultan Selim'in eşi Hafsa Sultan, Manisa'da hastalanınca, Sultan Camii Medresesi'nin başında bulunan Merkez Efendi, bitki ve baharat karışımından oluşan bir macun hazırladı. 41 çeşit baharat karıştırılarak hazırlanan bu macunu yiyerek sağlığına kavuşan Hafsa Sultan, hastalara bu ilacın verilmesini istedi. Halktan gelen isteğin artması üzerine, kağıtlara sarılan macun Sultan Camii'nin kubbe ve minarelerinden halka saçılmaya başladı. 
     Hoş bir lezzeti ve kokusu olan mesir macunu, ağrılara, sancılara, soğuk algınlıklarına, hazımsızlığa, iştahsızlığa ve ağız kokusuna karşı kullanılıyor. 
     Mesir macununun yapımında anason, meyan balı, çivit, çöp çimi, çörekotu, darı, galanga, hardal, havlıcan, hindistan cevizi, hindistan çiçeği, hıyarşembe, kakule, karabiber, kara halile, karanfil, kimyon, kişniş, kebabiye, zaferan, meyan balı, kebabe, karahalil, limon tuzu, udülkahır, iksir şekeri, topalak kökü, mürrüsafi, portakal çiçeği, portakal kabuğu, ravent, raziyane, safran, sakız, sarı halile, sinameki, tarçın, topalak, vanilya, zencefil, zerdeçöp ve günbalı kullanılıyor. 
     





</TEXT>
</DOC>
