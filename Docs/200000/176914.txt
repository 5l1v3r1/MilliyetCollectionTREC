<DOC>
<DOCNO> 176914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yazar/cemal.html </URL>
<DATE> 2003/08/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Angut değilse dinozor mu 
</HEADLINE>
<TEXT>

   
   Tayyip Erdoğan'ın siyasal geçmişi malum Kadın eli sıkmıyor. Kadınların oy hakkına razı ama seçilme haklarına kesin karşı. Alkollü içkiyi yasaklamaktan yana. Referansı İslam. Humeyni devrimine hayran. Türkiye'de de laik değil, İslami düzen istiyor. Yani devlet ve toplum düzenini dine dayamaktan yana. Çünkü demokrasiyi küfür düzeni olarak görüyor. Faizi haram sayıyor. Bu nedenlerle de Avrupa Topluluğu'na karşı. AB'yi Hıristiyan Kulübü olarak gördüğü için istemiyor. 
   Tayyip Erdoğan bu. 
   İslamcı, Milli Görüşçü... 
   Sonra yakın çevresine değiştiğini söylüyor. Özellikle 1990'ların ikinci yarısında kamuoyu önünde de değişimi belli etmeye başlıyor. 
   28 Şubat, bu süreci hızlandırıyor. 
   Erbakan Hoca'dan kopuyor. 
   Milli Görüş gömleğini çıkartıyor. 
   Hatta bir seferinde diyor ki 
   "Hasan Cemal'in değişmeye hakkı var da, benim yok mu " 
   Ben de yanıtlıyorum 
   "Elbette var. Ama sade vatandaş HC oturdu, bu değişimin kitabını yazdı. Türkiye'yi yönetmeye talip Erdoğan'a gelince, hiç olmazsa kalkıp kendisi eğer değiştiyse bunun nedenlerini niçinlerini kamuoyuna anlatması gerekiyor." 
   Ses çıkmıyor Tayyip Erdoğan'dan. 
   Bu yüzden inandırıcılığı törpüleniyor. Takiyye, gizli gündem soruları çengelini zihinlere ister istemez takıyor. 
   Ama bu arada Tayyip Erdoğan partisini kuruyor, programını, seçim bildirgesini yazıyor. Yüzde 35'le seçimleri kazanıp tek başına hükümet oluyor ve programını yazıyor. Muhafazakar demokratlığını ilan ediyor. 
   Şurası açık 
   Kağıt üstünde değişimin bütün işaretlerini veriyor. Ben de bunun üzerine son bir yorum yapıyorum 
   "Tayyip Erdoğan'ın gerçekten değişip değişmediğini artık olanca açıklığıyla görebileceğiz. Eski tartışmaların fazla anlamı kalmıyor. Çünkü kendisi artık iktidarda lafa değil icraata bakarak kararımızı vereceğiz." 
   Evet, lafa değil eyleme... 
   Tayyip Erdoğan böylece Başbakanlık koltuğuna oturdu ve düğmeye bastı. Bir zamanlar küfür düzeni olarak gördüğü demokrasiyle ilgili bugüne kadar hiçbir hükümetin atamadığı bazı adımları attı. Türk Ceza Yasası'nda, Terörle Mücadele Yasası'nda, Dernekler Yasası'nda yaptığı düzenlemelerle hem siyasal katılımın, hem düşünce açıklama özgürlüğünün sınırlarını açtı. Kürt sorunu konusunda çözüm kanallarını genişletti. 
   12 Eylül askeri yönetimiyle ilk kez demokratik hukuk devleti adına hesaplaştı. Askeri, demokrasilerdeki olağan boyutuna indirgeyen düzenlemeleri gerçekleştirdi. 
   Böylece Türkiye'yi, bir tarihte Hıristiyan Kulübü diyerek karşı çıktığı AB'ye bugüne kadar hiçbir hükümetin yapmadığı kadar yaklaştırdı. CHP'nin de mahcup desteğiyle TBMM'den geçen Altıncı ve Yedinci Uyum Paketleri gerçekten sessiz devrim niteliği taşıyan düzenlemelerdi. 
   Bu arada demokrasinin maddi altyapısı olan pazar ekonomisi alanında yapısal değişimleri sürdürdü. 
   Bunlar, laf değil eylem... 
   Bunlar, değişimi gösteriyor. 
   Geçen günkü bir yazımda bu noktaya işaret edince, bazı marjinal, kıytırık çevrelerde kıyamet koptu. Kimileri de hakaret dolu e - mail yağdırdı. 
   Hayır değişmedi diyenler... 
   Takiyyeci diyenler... 
   Gizli gündemi var diyenler... 
   Ben farklı düşünüyorum. Tayyip Erdoğan'ın Başbakan olarak attığı adımların bir değişime işaret ettiğini, geldiği noktanın olumlu olduğunu belirtiyorum. 
   Ama bu genel bir tespit. 
   Tayyip Erdoğan'ın muhafazakar demokratlığı bana göre değil. Dünyaya ve hayata ondan farklı bakıyorum. Onda hissettiğim bazı otoriter eğilimler beni rahatsız ediyor. Rejimi 'çoğunluk tahakkümü'ne çekebilir mi sorusu bazen kafamı meşgul ediyor. 
   Tabii bir de şu var 
   Tayyip Erdoğan hükümetinin eğitim, öğretim, YÖK gibi konular açısından yakın takipte tutulması lazım diyorum. Laiklik ve özgür üniversite penceresinden dikkatli gidilmesi, markaj yapılması gerektiği kanısındayım. 
   Nokta. 
   Angutlara gelince... 
   Onlar kendilerini biliyorlar. Herkesin alınması gereksiz. Angutlar, değişimi anlamıyor, algılayamıyorlar. Toplumun sekülerleşmesi, sivil toplum ne demek, akılları basmıyor. 
   Pazar ekonomisi ile siyasal demokrasi arasındaki bağlantıyı görmemekte inat ediyorlar. Ekonomiyle siyasetteki serbest rekabet düzenlerinin iç içeliğine akıl erdiremiyorlar. 
   Ya da erdirmek işlerine gelmiyor. 
   Çünkü demokrasiyi sevmiyorlar. Yalnız kendileri için demokrasi istiyorlar. 
   Bu yüzden siyasal tarihimizi yerli yerine oturtamıyorlar. 1950'de çok partili demokrasi adımını karşı devrim sayıp, askeri darbelere alkış tutabiliyorlar. Bu saatten sonra hala iyi - kötü askeri darbe ayrımı yapabiliyorlar. Hatta askeri kışkırtıp bu çağda askercilik oynayabiliyorlar. 
   Tayyip Erdoğan'a karşı olabilirsiniz. 
   Ama angutlardan yana olmayın. 
   Angut sözcüğünü sevmediniz mi 
   Olabilir. 
   Dinozor da diyebilirsiniz, nesilleri tükeniyor çünkü... 
   
      
   
</TEXT>
</DOC>
