<DOC>
<DOCNO> 158526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo19.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Kemal takımla çalışmalara başladı... 
</HEADLINE>
<TEXT>

     Fenerbahçe, Diyarbakırspor ile oynayacağı lig maçının hazırlıklarını yaptığı tek antrenmanla sürdürdü. 
     Teknik Koordinatör Tamer Güney, dün statta çift kale maç yaptırdığı futbolcularına hafif tempoda bir antrenman programı uygularken, sarı-lacivertli futbolcular, bir süre serbest koşu yaptıktan sonra iki grup halinde pas çalışmasıyla antrenmanı tamamladılar. 
     Tamer Güney, Diyarbakırspor maçında sağ ve sol bekte görev vermeyi düşündüğü Cem, Erhan, Fatih ile Rebrov'a takımdan ayrı bir süre özel çalışma yaptırdı. Bu oyunculara yaptırdığı idmanda kanat organizasyonları üstünde duran Güney, Cem ve Fatih'e kanatlardan orta yaptırarak, Erhan ve Rebrov'a gol vuruşu çalıştırdı. 
     Antrenmana sakatlıkları süren Rüştü, Ceyhun, Hakan ve İsmail katılmazken, Mustafa ve Bilal takımdan ayrı koşu yaptı. 
     Sakatlığı nedeniyle bir süredir çalışmalarını takımdan ayrı sürdüren Kemal'in, Diyarbakırspor maçı öncesi takımla birlikte çalışmalara başlaması da teknik heyeti sevindirdi. 
     Sarı-lacivertli ekip, 25 Mayıs Pazar günü oynayacağı maçın hazırlıklarını yarın akşam basına kapalı gerçekleştireceği antrenmanla tamamlayacak. Futbolcular, antrenmanın ardından Küçükyalı'da bir restoranda akşam yemeği yiyecek. 
     
     TACİBAY'IN ZİYARETİ 
     Kazakistan Turizm ve Spor Bakanı 1. Yardımcısı Bahıtbek Tacibay, Kulüp Başkanı Aziz Yıldırım'ın özel davetlisi olarak İstanbul'a geldi. 
     26 Mayıs Pazartesi gününe kadar İstanbul'da sarı-lacivertli kulübün konuğu olacak Tacibay, ziyareti süresince kulübün bütün tesislerinin yanı sıra Fenerbahçe Koleji ve Fenerium mağazalarını gezecek. Tacibay, sarı-lacivertlilerin Diyarbakırspor ile oynayacağı maçı da izleyecek. 
     
</TEXT>
</DOC>
