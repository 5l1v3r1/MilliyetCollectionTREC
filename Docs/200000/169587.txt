<DOC>
<DOCNO> 169587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur01.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Makine ve dümeni olmayan tanker için boğaz trafiğe kapatıldı 
</HEADLINE>
<TEXT>

     İstanbul Boğazı, makine ve dümen aksamı olmadığı için çekilerek seyir yaptırılan İtalya bayraklı tankerin geçişi nedeniyle transit gemi trafiğine kapatıldı. 
     İspanya'dan Romanya'nın Köstence Limanı'na götürülen 250 metre uzunluğundaki ''Valbruna'' adlı tanker, saat 06.00 sıralarında İstanbul Boğazı'na girdi. 
     Kıyı Emniyeti ve Gemi Kurtarma İşletmeleri KEGKİ Genel Müdürlüğü'ne ait römorkörler eşliğinde çekilerek seyir yapan tankerin geçişini güvenlik içinde tamamlaması amacıyla Boğaz, çift yönlü olarak transit gemi geçişlerine kapatıldı. 
     Makine ve dümen aksamı bulunmayan tankerin, öğle saatlerinde geçişini tamamlayarak Karadeniz'e çıkacağı bildirildi. 
     İstanbul Boğazı, tankerin geçişinden sonra transit gemi trafiğine açılacak. 
     
</TEXT>
</DOC>
