<DOC>
<DOCNO> 185179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur23.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka'nın ''Bendensin'' i, David Brown, İstanbul'da... 
</HEADLINE>
<TEXT>

     Cola Turka'nın Ramazan ayında yayınlanacak reklam filmlerinin çekimleri için İstanbul'da bulunan ABD'li ünlü komedyen David Brown, tekneyle Boğaziçi'ni gezdi, Ortaköy'de vatandaşlarla tavla oynadı. 
     Tekne gezisi sırasında basın mensuplarının sorularını yanıtlayan Brown, Türkiye'ye ilk kez geldiğini, ancak buradaki arkadaşlarından Türkiye'nin güzel bir ülke olduğunu bildiğini söyledi. 
     Dünyanın hiçbir yerinde denizi bu kadar parlak görmediğini vurgulayan Brown, ''Belli olmaz, bakarsınız Türkiye'de bir ev alıp buraya yerleşirim'' dedi. 
     Gezinin ardından geldiği Ortaköy'de de bir süre dolaşan David Brown'a, vatandaşlar yoğun ilgi gösterdiler. 
     Hediyelik eşya satıcıları ve kumpircilerin sürekli ''Bendensin'' diyerek kendisini çağırmaları, ünlü komedyen Brown'ı oldukça şaşırttı. 
     Ortaköy'deki bir çay bahçesinde de oturan Brown, burada elinde tespih olduğu halde vatandaşlarla bir süre tavla oynadı. 
     Bu arada, geziye katılan Ülker Kategori Pazarlama Müdürü Şebnem Nasi, Cola Turka'nın pazarda kısa sürede kazandığı başarıda büyük rolü olan David Brown'un, İstanbul'da iki ayrı reklam filmi çekimine katılacağını söyledi. 
     
</TEXT>
</DOC>
