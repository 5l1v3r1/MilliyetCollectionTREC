<DOC>
<DOCNO> 156081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/spo01.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den şok veto 
</HEADLINE>
<TEXT>

Beşiktaş Teknik Direktörü, yönetimin her konuda anlaşmaya vardığı Ahmet Hassan'ın transferine karşı çıktı. Rumen hoca, "Bu paraya daha kaliteli isimler alabiliriz" dedi 
     ORHAN YILDIRIM 

     Vize vermedi 
     FENERBAHÇE ve Galatasaray'dan hızlı davranarak Gençlerbirliği'nin Mısırlı yıldızı Ahmed Hassan ile el sıkışan Beşiktaş Yönetimi, Teknik Direktör Lucescu'dan vize alamadı. Rumen hocanın, Adana dönüşü uçakta Başkan Serdar Bilgili'ye, "Bu futbolcu için verilen 350'si peşin, yıllık 850 bin dolarlık ücret çok abartılı. Daha uygun paraya kaliteli ve orta alanın yükünü taşıyacak isimler var" dediği öğrenildi. 
     
     Geri adım atıldı 
     BU şartlarda böyle bir transferi düşünmediğini de belirten Lucescu'nun vetosu üzerine yönetimin geri adım attığı belirtildi. Öte yandan Rumen hocanın Adanaspor maçı sonrası futbolcularıyla kısa bir toplantı yaptığı ve "İyi bir avantaja sahibiz ancak henüz şampiyon olmadık. Bunu aklınızdan çıkarmayın. Samsunspor karşılaşması bitmeden sevinmek yok. Konsantrasyonunuzu kaybetmeyin" diye konuştuğu bildirildi. 
     
Kartal temkinli      GALATASARAY'IN Gençlerbirliği önünde iki puan bırakması Beşiktaş'ta keyifleri ikiye katladı. Karşılaşmayı Marmaris'te televizyondan izleyen Başkan Serdar Bilgili, "Daha henüz herşey bitmedi. Biz önümüze bakıyoruz ve ayağımızı yere sağlam basmak zorundayız. Beş puanlık fark asla rehavet yaratmamalı. Galatasaray'ı İnönü'de yenip, şampiyonluk turu atmak istiyoruz" dedi. 
     FUTBOL Komitesi Başkanı Yıldırım Demirören ise "Biz önümüze bakıyoruz. Önce Gençlerbirliği'ni, ardından da Galatasaray'ı yenmek zorundayız" diye konuştu. Menajer Sinan Engin de "Beş puanlık fark büyük bir avantaj ama asla şampiyonluk için garanti değil. Yolumuza devam edeceğiz. Şımarmadan kalan maçları da kazanarak ipi göğüsleyeceğiz" ifadesini kullandı. 
     
'Bizler inandık, herkes inansın'      BEŞİKTAŞ'I bu sezon attığı kritik gollerle zirveye taşıyan Sergen Yalçın, takım içinde panik ve stresin olmadığını savundu. Yıldız oyuncu, "Stres ve panik içinde olan Galatasaray. Zaman zaman kötü oynuyoruz. Ancak bu tür yarışta iyi oyundan çok netice önemli. Biz buna bakıyoruz ve işimizi de en iyi şekilde yapıyoruz. Galatasaray'ı yener, lige son noktayı koyarız. Başarının yarısı inanmaktan geçer. Biz takım olarak inanıyoruz, herkes inansın" dedi. 
     

</TEXT>
</DOC>
