<DOC>
<DOCNO> 193099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo36.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan Fatih Akyel açıklaması... 
</HEADLINE>
<TEXT>

     Trabzonspor Kulübü, dün Akçaabat Sebatspor ile Fenerbahçe arasında Hüseyin Avni Aker Stadı'nda yapılan karşılaşmanın sonunda, Fatih Akyel'in yaptığı açıklamalara tepki gösterdi. 
     Bordo-mavili kulüp tarafından yapılan açıklamada, Fenerbahçe'nin dünkü karşılaşmada kaptan olarak sahaya çıkan Fatih Akyel'in, maçın sonrasında yapmış olduğu açıklamaların talihsizce olduğu ve kulüp tarafından üzüntüyle karşılandığı ifade edildi. 
     Fatih Akyel'in Trabzonlu taraftarları kışkırtmaya yönelik bir açıklama yaptığı savunulan açıklamada, şunlar kaydedildi 
     ''Trabzonlu taraftarları kışkırtmaya yönelik bu açıklama, sporun dostluğuna gölge düşürmeyecektir. Takımlarına sahip çıkan ve centilmence destekleyen Trabzonlu taraftarlar, bu yaklaşımlarından ödün vermeyecek, şiddete davetiye çıkaran açıklamalar ciddiye alınmayacaktır. 
     Takım kaptanı sıfatını taşıyan futbolcuların ahlaken en olgun düzeye sahip olması gerekirken, bu niteliğe sahip olmayanlar açıklamalarıyla gerçek niyetlerini ortaya koymakta ve hatta kendi yöneticilerine dahi saygısızca davranmaktadırlar. Stadyumları gladyatör arenasına çevirmek isteyenler her kim olursa olsun, öncelikle kulüplerinin yöneticileri ve medya tarafından uyarılmalı, sporcu ahlakıyla bağdaşmayan tutumlar taviz gösterilmeden kınanmalı, hatta cezalandırılmalıdır.'' 
     
</TEXT>
</DOC>
