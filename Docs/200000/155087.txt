<DOC>
<DOCNO> 155087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko16.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hızlı tren'' projesi ilerliyor... 
</HEADLINE>
<TEXT>

     ''Hızlı tren'' olarak bilinen Ankara-İstanbul mevcut demiryolu hattının rehabilitasyon projesinde yeni bir aşamaya gelindi. 
     İki etap halinde yapımı planlanan hattın Ankara-Eskişehir Esenkent-İnönü kesiminin yapımına yönelik fiili çalışmalar, bu ay içinde başlatılacak. TCDD Genel Müdürlüğünün belirlediği programa göre hattın temelinin, bu ay içinde muhtemelen 19 Mayıs'ta yapılacak törenle, Başbakan Recep Tayyip Erdoğan tarafından atılması bekleniyor. 
     Ankara-İstanbul arasındaki seyahat süresini azaltmak, hızlı, konforlu, güvenli bir ulaşım imkanını yaratmak ve ulaşımda demiryolu payını artırmak için planlanan mevcut demiryolunun rehabilitasyonu, iki aşamada gerçekleştirilecek. 
     
     İLK GÜZERGAH 

     TCDD Genel Müdürlüğü yetkililerinden edinilen bilgiye göre, ilk aşama 206 kilometre uzunluğundaki Ankara-Eskişehir Esenkent-İnönü kesimi gerçekleştirilecek projeyle, ülkenin demiryolu yolcu taşımacılığı bakımından ikinci önemli arteri olan Ankara-İzmir arasında da seyahat süresi de yaklaşık 2 saat kısaltmış olacak. 
     İlk güzergahın proje maliyeti 437 milyon euro olarak hesaplanırken, 34 ayda tamamlanması bekleniyor. İspanya'dan sağlanan kredi ise Hazine Müsteşarlığı'nın onayının alınmasının ardından kullanıma alınacak. 
     
     İKİNCİ AŞAMA 

     Projenin ikinci aşamasını oluşturan Eskişehir-Arifiye-Köseköy hattı ise toplam 184 kilometre uzunluğunda olacak ve 701 milyon Eeuro'luk krediyle gerçekleştirilecek. Bu kesim ise 36 aylık bir sürede tamamlanacak. Bu hattın tamamlanması ile birlikte, mevcut hatta 200 kilometre sürat yapan hızlı trenler çalışacak ve demiryolu ulaşımı 3 saat 10 dakikaya inmiş olacak. 
     
     YOLCU VE YÜK TAŞIMACILIĞINA KATKI 

     Ankara-İstanbul arasındaki mevcut hattın rehabilitasyonuyla, yolcu ve yük taşıma kapasiteleri de büyük ölçüde arttırılacak. Halen günde ortalama 4 bin yolcu taşınıma kapasitesine sahip olan hattın yenilenmesiyle birlikte, bu kapasite 25 bin adet yolcu kapaistesine çıkarılacak. 
     Bu doğrultuda yolcu taşımacılığında yaklaşık yüzde 9 olan demiryolu payı, yeni projeyle birlikte yüzde 16 düzeyine çıkarılmış olacak. Halen mevcut hatla yüzde 2 olan yük taşımacılık payı ise yüzde 5'e yükselecek. 
     Projenin tümüyle tamamlanması sonucunda TCDD Genel Müdürlüğü'nün, gerek yük taşımacılığı ve gerekse yolcu taşımadaki yıllık kapasite artışlarıyla birlikte 100 milyon dolarlık bir gelir elde etmesi bekleniyor. 
     
</TEXT>
</DOC>
