<DOC>
<DOCNO> 158085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur12.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşi yurtdışına görevli giden TSK personeline 4 yıla kadar izin 
</HEADLINE>
<TEXT>

     Eşi yurtdışına görevli giden Türk Silahlı Kuvvetleri personeline 4 yıla kadar ücretsiz izin verilebilmesini öngören yasa tasarısı, TBMM Milli Savunma Komisyonu'nda kabul edildi. 
     Komisyon, AK Parti İstanbul Milletvekili Cengiz Kaptanoğlu başkanlığında toplandı. Toplantıda, Türk Silahlı Kuvvetleri Personel Kanunu'nda değişiklik yapılmasına ilişkin tasarı ele alındı. 
     Tasarı, bursla gidenler de dahil, yetiştirilmek üzere veya sürekli görevle yurtdışına atanan kamu personelinin, Türk Silahlı Kuvvetleri'nde subay, astsubay veya devlet memuru olarak görev yapan eşine 4 yıla kadar aylıksız izin verebilmesine imkan tanıyor. 
     Tasarıyla, devlet aleyhine işlenen suçlar ile yüz kızartıcı suçlar nedeniyle mahkum olup, bu cezaları kesinleşenlerin madalya ve nişanlarının geri alınması da öngörülüyor. 
     
</TEXT>
</DOC>
