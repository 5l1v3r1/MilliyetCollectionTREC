<DOC>
<DOCNO> 184857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/dunya/dun01.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'la mayınsız sınır 
</HEADLINE>
<TEXT>

   Dışişleri Bakanı Gül ve Yunanlı meslektaşı Papandreu New York'ta, Türk - Yunan sınırındaki kara mayınlarının temizlenmesini öngören anlaşmayı imzaladı 
      SEMA EMİROĞLU New York 

   
   Dışişleri Bakanı Abdullah Gül, BM Genel Kurul çalışmaları için gittiği New York'ta, Yunanistan Dışişleri Bakanı Yorgo Papandreu'yla görüştü. New Millenium Otel'de bir araya gelen Gül ve Papandreu, her iki ülkenin kendi topraklarındaki anti - personel mayınları temizlemesini öngören anlaşmayı onayladı. İki bakan, kara mayınlarının üretim, taşınma ve kullanımını yasaklayan uluslararası sözleşmenin onay belgelerini, Ottawa Sözleşmesi'ne ev sahipliği yapan Kanada Dışişleri Bakanı William Graham'a, BM binasında düzenlenen törenle teslim etti. Anlaşma, hem Türkiye hem de Yunanistan tarafından imzalandığı için, her iki ülke, kendi topraklarındaki anti - personel mayınları temizlemeye kısa süre içinde başlayacak. 
   
   Annan'la görüştü 
   BM Genel Sekreteri Kofi Annan'la dün akşam görüşen Dışişleri Bakanı Abdullah Gül, Kıbrıs'ta iki toplumlu ve eşitlik statüsüne dayalı yeni bir ortaklık kurulması, bu çözümün da Türk ve Rum tarafları arasında varılacak uzlaşmayla sağlanması gerektiği mesajını iletti. Gül, BM Genel Kurulu'na hitaben yaptığı konuşmada da, Türkiye'nin Kıbrıs'ta kalıcı bir çözümü samimi olarak arzuladığını, bu bağlamda KKTC'ye uygulanan ambargonun kaldırılmasını ve Cumhurbaşkanı Denktaş'ın önerilerinin değerlendirilmesini istedi. 
   
   Türkiye'nin Güvenlik Konseyi adaylığı 
   Konuşmasında, Türkiye'nin Güvenlik Konseyi adaylığını da ilan eden Abdullah Gül, "Elde ettiğimiz tecrübe ve uluslararası toplumla olan zengin ilişkilerimiz nedeniyle Türkiye 2009 - 2010 dönemi için Güvenlik Konseyi üyeliğine aday olmuştur" dedi. 
   Irak'ın Türkiye'nin komşusu olduğunu hatırlatan Gül, bu ülkenin geleceği ile bölgedeki istikrarın birbiriyle yakından bağlantısı bulunduğuna dikkat çekti. 
   
   
</TEXT>
</DOC>
