<DOC>
<DOCNO> 179953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas06.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus turistlerin gözdesi Türkiye 
</HEADLINE>
<TEXT>

   Sezon öncesi yaşanan Irak savaşı gibi olumsuz etkenlere rağmen bu yıl gelen Rus turist sayısının 1 milyonu aşması bekleniyor... 
      CENK BAŞLAMIŞ Moskova 
   
   Yaşanan bütün olumsuzluklara karşın, Türkiye, bu turizm sezonunda da Rusya pazarında açık farkla birinciliğini korumayı başardı. Moskova'daki 600'den fazla turistik acente arasında yapılan ankete göre, Rus turistlerin en çok gittiği ülkeler listesinde Türkiye yüzde 27. 9'luk oranla birinci sırayı aldı. 
   İkinci sıradaki Mısır'ın tercih edilme oranı yüzde 8. 2 olarak belirlenirken, İspanya ise 7. 7 ile üçüncü olabildi. Turizm sezonu henüz kapanmadığı için resmi rakamlar kesinleşmese de, bu yıl Türkiye'ye giden Rus turistlerin sayısının, bir milyonu geçmesi bekleniyor. Türkiye'nin ardından ikinci popüler tatil yöresi seçilen Mısır ise, Rusya'daki Türk turizmciler tarafından pazarlanıyor. 
   
   Yüzde 25'lik artış 
   Turizm uzmanları, bu yaz sezonunda üst üste yaşanan, Irak savaşı, SARS hastalığının yayılması, sıcak hava dalgası ve orman yangınları gibi aksiliklerin, turist sayısını olumsuz etkilediğini belirtti. Ancak bunlar Rusların Türkiye'ye gelmesini engelleyemedi. Rusya Turizm Bakanlığı verilerine göre, 1 - 10 Ağustos arasında Antalya'ya giden Rus turist sayısı geçen yılın aynı dönemine oranla, yüzde 25 arttı. 
   
   
</TEXT>
</DOC>
