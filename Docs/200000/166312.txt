<DOC>
<DOCNO> 166312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/yasam/yas01.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kargalar Almanya'da 'kadınlara' saldırıyor 
</HEADLINE>
<TEXT>

     DIŞ HABERLER SERVİSİ 

     Almanya'nın Hamburg ve Stuttgart kentlerinin parklarındaki kargalar son günlerde saldırganlaşarak sürüler halinde kadınlara saldırmaya başladı. Kargalar, son altı hafta içinde en az beş kadına saldırarak hastanelik ettiler. 
     Bilim adamları, İngiliz sinema yönetmeni Alfred Hitchcock'un ünlü "Kuşlar" filmini anımsatan bu duruma açıklama getirmekte zorlanırken, belediye yetkilileri de AB'nin kuşları koruma yönetmeliği nedeniyle, parkları kargalardan temizlemek için harekete geçemediklerini belirtiyorlar. 
     41 yaşındaki Birgit Schulz Hamburg'daki Stadtpark'ta uğradığı saldırıyı şöyle anlatıyor "Islığa benzer bir ses duydum sonra başımın arkasında şiddetli bir acı hissettim. Kollarımla kuşları kovalamaya çalışırken kafamı gagalamaya devam ediyorlardı. Tıpkı 'Kuşlar' filmi gibiydi". 
     Karga saldırıları sonucu hastaneye kaldırılan kadınlara tetanos aşısı yapıldı. 
     

</TEXT>
</DOC>
