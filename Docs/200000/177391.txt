<DOC>
<DOCNO> 177391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/cemal.html </URL>
<DATE> 2003/08/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bu şehri ancak turizm ihya eder 
</HEADLINE>
<TEXT>

   Yeşilırmak kıyısındaki 2-3 asırlık Osmanlı evlerini, aydınlatılmış Kral Mezarlıkları'nı seyrederken insanın aklına bir tek bu düşünce takılıyor 
   
   Amasya deyince misket elması meşhur, kirazı meşhur. Ama bir de bamyası varmış, ben bilmiyordum. Her yıl yapılan Bamya Festivali'ni anlatırken, "Aman beyim" diyor bana, "Sakın ola ki Taşova'nın kuşbaşı etli bamyasını yemeden gitmeyin Amasya'dan..." Biri de ille Tokat kebabı diyor, patlıcanlı kuzu kebabının rakıyla ne kadar iyi gittiğinden söz ediyor. Amasya'nın Taşova ilçesinden bir çiftçi. Kırk yaşında. Tütün reformu, pancar reformu, tekelin özelleştirilmesi... Bunlara kızdığı anlaşılıyor. 
   
   ÇİFTÇİ ÇOK DERTLİ 
   Diyor ki "Şekerpancarı, tütün, bamya, haşhaş... Çiftçi, köylü bunlardan yaşıyoruz. Ama belimiz kırıldı. Pancarda kota geldi. Bir önceki yıl Taşova ilçesinde şekerpancarı toplam 80 bin tondu. 35 bin tonla sınırlandı. Bundan fazlasını almayacağını ilan etti Şeker Fabrikası... Haşhaş ekimi daha önce sınırsızdı. Şimdi iki dönümle sınırlandı. Ben geçen yıl 35 dönüm ekmiştim. Şimdi reform dediler, Şeker Yasası, Tütün Yasası dediler. Geçen seferki hükümet döneminde çıktı bunlar. Ama bu hükümet de devam ettiriyor." 
   
   'ÇÖZÜM ÖRGÜTLENMEK' 
   "3 Kasımda kime oy verdin " 
   "AKP'ye verdik. Ama bunlar da aynı şeyleri uyguluyorlar." 
   "Çare " 
   "Çiftçiyi, köylüyü örgütleyip sokağa dökmek... Ziraat Odaları harekete geçmeli." 
   Amasya Ticaret Odası Başkanı Sina Eroğlu'nun Tayyip Erdoğan hükümetini tuttuğu anlaşılıyor. Özetle diyor ki 
   "Eskiler 3 Kasım'da gittiği için bir değişime girdi ülke. Yeni olsun da ne olursa olsun dedi millet... Bence bir başarı söz konusu. AB ile uyum yasaları çıkıyor. İlkinde tezkerenin çıkmaması bir artıydı. Şimdi bu tezkerenin çıkması, yani Irak'a asker gönderilmesi bir artı olacak. Dertlerimize gelince başta işsizlik... Ankara lobimiz zayıf Amasya'da aile şirketleri kalıbı kırılamıyor. Çorum'dan farklı. Bizde birleşemiyorlar, bu nedenle de büyüyemiyorlar." 
   
   ÜNİVERSİTE İSTİYORLAR 
   Biri kafayı sokuyor aradan 
   "H l üniversitemiz yok." 
   En yaygın şikayetlerden biri. Üniversite demek öğrenci demek. Bu da esnafın yüzünü güldürüyor her yerde. Aynı zamanda şehrin çehresinin değişmesi, sosyal hayatın canlanması demek. Bir öğrenci, "Asosyal bir şehir burası, bir tiyatrosu bile yok" diyor. Bir öğretmen, "Cumhuriyet'in temeli Amasya'da atıldı. Ama hala bir üniversiteyi çok görüyorlar" diye yakınıyor. 
   Çevre yolu... Bir başka istek. "Amasya'ya çevre yolunu bir türlü yapmıyorlar. Böylece her seçimde politikacıların vaat edecekleri bir şey kalıyor" diye özetliyor durumu bir işçi emeklisi... 
   
   'İNANÇ TURİZMİ KAZANDIRIR' 
   Müzede çalışan sakallı sanat tarihçisi, inanç turizmi ile Amasya'nın çok şey kazanabileceğini söylüyor. Amasya'nın güzelliğine bakınca, Yeşilırmak kıyısındaki Harşena Oteli'nin penceresinden Yalı Boyu'ndaki Roma, Pontus, Selçuklu duvarlarının üstüne kurulu iki yüz, üç yüz yıllık şirin Osmanlı evlerini seyredince... Gece vakti, Çakallar'ın dik kayalıklardaki Ali Kaya Lokantası'ndan aydınlatılmış Kral Mezarları'nı seyre dalınca... Tek düşünce takılıyor insanın aklına 
   Amasya'yı turizmle ihya etmek 
   Yarın da Tokat izlenimlerimizi yazacağız... 
   
      
   
</TEXT>
</DOC>
