<DOC>
<DOCNO> 178492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo12.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz dertli Taraftarın önüne atılıyorum... 
</HEADLINE>
<TEXT>

     Trabzonspor'un yıldız oyuncusu Gökdeniz Karadeniz, kulaktan duyma haberlerle kendisinin karalanmaya çalışıldığını söyledi. 
     Fenerbahçe maçı öncesinde futbolculardan, para ödenmemesi nedeniyle kampa girmemelerini istediği iddia edilen ve bordo-mavili kulübün yönetim kurulu tarafından savunması alınacak olan Gökdeniz, hakkındaki iddialara yanıt verdi. 
     Gökdeniz, Mehmet Ali Yılmaz Tesisleri'nde gazetecilere yaptığı açıklamada, içinin rahat olduğunu ve iddiaların gerçeği yansıtmadığını belirterek, ''Gelsinler ispatlasınlar, başımın üstünde yerleri var. Kulaktan duyma haberlerle kimse beni karalamaya çalışmasın'' dedi. 
     Bir futbolcuyu, insanı karalamanın bu kadar kolay olmadığını ifade eden Gökdeniz, şöyle devam etti 
     ''Ben para için bu hareketi yapsaydım, sezon başı yapardım. Çünkü Trabzonspor ile anlaştığım paranın 3 katını veriyorlardı. Başkanımızla bu konuda fazla konuşmadan Trabzonspor'da kaldım. Trabzonspor formasını giymem benim için bir onurdur. Bazı çevreler diyor ki Gökdeniz, Trabzonspor için ne yaptı Trabzonspor'da 4 yılımda şampiyonluk yaşamadım ama Türkiye Kupası Şampiyonluğu yaşadım. Milli Takım'a yükseldim. Bunlar da bir başarıdır.'' İddiaların somutlaştırılmasını isteyen Gökdeniz, ''Somut bilgi varsa, ister yönetici, ister futbolcu çıksın karşıma, Gökdeniz şunu veya bunu dedi desin. Öyle bir hal aldı ki Trabzonspor'da top patlasa benden bilinecek. Bu beni çok üzüyor, beni toplumun, taraftarın önüne atıyorlar. İnşallah bundan sonra daha dikkatli olunur'' diye konuştu. 
     Gökdeniz, Trabzonspor'la 2 yıllık sözleşmesinin bulunduğunu da kaydederek, ''Bana gelen bir teklif yok. Külübe gelen bir teklif varsa onu bilemem'' dedi. 
     
</TEXT>
</DOC>
