<DOC>
<DOCNO> 150006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo15.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FIA'dan Türkiye'ye iyi not... 
</HEADLINE>
<TEXT>

     Uluslararası Otomobil Sporları Federasyonu FIA gözlemci raporlarında, Dünya Ralli Şampiyonası'nın üçüncü ayağı olan Türkiye Rallisi'nin kötü hava koşullarına rağmen başarıyla sonuçlandığı bildirildi. 
     FIA'nın gözlemci raporları, Kemer İlçesi üst düzey yetkililerine ulaştı. Güvenlik, sağlık ve organizasyonun değerlendirildiği raporda not ortalaması genelde orta düzeyde olurken, organizasyonun, Türkiye'de ilk olmasına rağmen başarıyla sonuçlandığı kaydedildi. 
     FIA gözlemcisi Derek H. Ledger raporunda, mevsim şartları nedeniyle şampiyonanın gelecek yıl Nisan ya da Mayıs ayında yapılması gerektiği önerisinde bulundu. Hükümetin ralliye verdiği büyük desteğin altını çizen Ledger, bu nedenle kötü hava şartlarına rağmen rallinin başarıyla sonuçlandığını belirtti. Raporunda, başarının bu kadar yüksek olabileceğinin takımlar, yabancı basın ve katılımcılar tarafından da beklenmediğine yer veren Ledger, herkesin çok iyi çalıştığını vurguladı. 
     FIA Güvenlik delegesi Jacek Bartos da raporunda, başlangıçta helikopter ve araçların yerlerinin tehlikeli olduğunu, uyarıdan sonra güvenli alanlara çekildiğini bildirdi. Bartos, bazı basın mensuplarının da tehlikeli yerlerde bulunduğuna dikkati çekti. 
     Tıp raporunda ise Dr. Jean Duby, ambulans ve kurtarma araçlarının doğru yerlerde olduğunu, ancak kaza anında olay yerine kolayca inebilecek bir helikopter seçilmesi gerektiğini kaydetti. Gelecek yıl tam donanımlı bir sağlık helikopteri bulunması gerektiğinin altını çizen Duby raporunda, ''Antalya Tıp Fakültesi çok güzel. Tüm imkanlarıyla dört dörtlük. Ambulanslar, kişi ve donanım bakımından problemsizdi. Sağlıkçılar disiplinli, girişken, işini bilir, ciddi görünümlü ve işlerine hakim kimselerdi. Medikal organizasyon tam anlamıyla mükemmeldi'' dedi. 
     Basın delegesi Piero Sodano ise raporunda, basın güvenlik kitapçığının açık ve güzel olduğunu, basına verilen yol ile ilgili bilgilerin iyi olduğunu ancak güvenlik güçlerinin basına davranışını beğenmediğini belirtti. Sodano, gelecek sene bu başarının daha da artacağına inandığını kaydetti. 
     
     KEMER MOTOR SPORLARI KULÜBÜ BAŞKANI BİLGİ 
     FIA'nın raporunu değerlendiren Kemer Motor Sporları Kulübü Başkanı Şahin Bilgi de, raporda yer alan eksiklikleri ralli süresince kendilerinin de gözlediğini bildirdi. Organizasyonun sağlıklı gerçekleştirmek için yarışların yapılacağının 7 ay önceden bildirilmesi gerektiğini vurgulayan Bilgi, şunları söyledi 
     ''Kemer bu organizasyona 4 ay gibi kısa bir sürede hazırlandı. Gözlemcilerin de belirttiği gibi mevsim şartlarına rağmen organizasyonda çalışan bir çok insan, amatör ruhlu bir özveriyle, profesyonel bir başarıya imza attılar.'' 
     





</TEXT>
</DOC>
