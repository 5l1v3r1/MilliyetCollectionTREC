<DOC>
<DOCNO> 197973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun31.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenbaşı Batı demokrasisi bize göre değil 
</HEADLINE>
<TEXT>

     Türkmenistan Devlet Başkanı Saparmurat Türkmenbaşı, Batı demokrasinin Türkmenistan'a göre olmadığını savundu. 
     Türkmenbaşı, CNN'e yaptığı açıklamada, ''Türkmenistan, çok partili bir sistemi kendi tarzında uygulamayı düşünüyor ama, batı demokrasisi bize göre değil'' dedi. 
     Toplumun, çok partili sisteme ve muhalefete hazır olması gerektiğini söyleyen Türkmenbaşı, ''Böyle bir sistemi yaratmak zaman alacak. Bağımsız Devletler Topluluğu'nda gördüğümüz gibi birçok parti alınıp satılabiliyor. Bu partiler, devletin otoritesini ve insanların huzurunu bozabiliyor'' diye konuştu. 
     ''Bugün itibariyle siyasi partileri yaratabilecek ve muhalefet oluşturabilecek 40 bin aşırı zengin var'' diyen Türkmenbaşı, ülkedeki insan hakları konusunu da uluslararası kuruluşlarla görüşmeye hazır olduğunu kaydetti. 
     İnsan hakları konusunda ülkesinin ulusal bir rapor hazırlayacağını kaydeden Türkmenbaşı, BM İnsan Hakları Komisyonu uzmanlarına Türkmenistan'ı ziyaret davetlerinin hala geçerli olduğunu da sözlerine ekledi. 
     
</TEXT>
</DOC>
