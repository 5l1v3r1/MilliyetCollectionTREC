<DOC>
<DOCNO> 187541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko44.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'nin 700 gayrimenkulu yarın satışa çıkıyor 
</HEADLINE>
<TEXT>

     Bankacılık Düzenleme ve Denetleme Kurulu BDDK Tasarruf Mevduatı Sigorta Fonu TMSF portföyündeki toplam muhammen bedeli 135 trilyon lira olan 700 gayrimenkul, yarın müzayede ile satışa çıkarılacak. 
     RE MAX Türkiye tarafından Lütfi Kırdar Kongre ve Sergi Sarayı'nda yapılacak müzayedenin ilk gününde, muhammen bedeli 400 milyar lira ve üzerinde olan işyerleri, 11 Ekim Cumartesi günü ise önce 400 milyar liraya kadar olan konutlar, daha sonra da arsalar satılacak. 
     RE MAX Türkiye Bölge Direktörü Murat Goldştayn, A.A muhabirine yaptığı açıklamada, bedellerini BDDK'nın tespit ettiği 700 gayrimenkulün tanıtım işini Türkiye genelindeki 80 RE MAX ofisi arasında paylaştırdıklarını ve isteyenlerin önceden bu ofislerden bilgi alabildiğini belirtti. 
     Goldştayn, satışa sunulanlar arasında en yüksek muhammen bedelli gayrimenkulün 11 trilyon 25 milyar lira bedelli İstanbul Zincirlikuyu semtindeki 5 bin 760 metrekarelik Fargo İş Merkezi ve arsası olduğunu, en düşük bedelli gayrimenkulün ise Samsun'da 290 milyon liralık arsa olduğunu kaydetti. 
     BDDK ile yapılanların en büyüğü olma özelliği taşıyan müzayadede satışa çıkarılan gayrimenkullerin, Türkiye'de ilk kez yapılan uygulamayla banka kredisiyle satın alınabileceğini belirten Goldştayn, Akbank ile gerçekleştirilen anlaşma kapsamında TL bazında 5 yıla kadar vade yapılabileceğini ve aylık 2.45 faiz uygulanacağını bildirdi. 
     Gayrimenkuller arasında Erol Aksoy'un Tarabya'da henüz tamamlanmamış 1 trilyon 830 milyar lira muhammen bedelli villası, Kalamış Residence ve Metrocity'de daireler, Adana Galeria'da dükkan, çeşitli illerde fabrika ve arsalar ile Yeşilköy Ticaret Merkezi'nde büro da yer alıyor. 
     Müzayedeye, RE MAX'ın İngiltere, Amerika ve Almanya'da faaliyet gösteren ofisleriyle yapılan anlaşmalar doğrultusunda yabancı yatırımcılar da katılabilecek. 
     Bu arada, RE MAX Türkiye, gayrimenkul müzayedesi sırasında gayrimenkul alan kişiler arasında gerçekleştirecek çekiliş sonunda kazanan kişilere çamaşır ya da bulaşık makinesi hediye edecek. 
     Katılımcılar, satın almaları halinde KDV ve tapu harcından muaf tutulacaklar. 
     Öte yandan, satışa çıkarılan gayrimenkullerin tanıtımı için bugün Lütfi Kırdar'da bir sergi gerçekleştirildi. 
     
</TEXT>
</DOC>
