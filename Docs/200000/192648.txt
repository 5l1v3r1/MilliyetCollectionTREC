<DOC>
<DOCNO> 192648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/tamer.html </URL>
<DATE> 2003/11/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tayyip Bey'in desteksiz yatırım vaatleri 
</HEADLINE>
<TEXT>

   
   2004 bütçe büyüklükleri daha yeni açıklandı. Kamu yatırımlarına ayrılan ödenek 8 katrilyona yakın. Geçen yılkinden bile az. 2003 bütçesinde yatırımlara ayrılan pay başlangıçta 9 katrilyondu, sonradan bütçe disiplini gereği kısıtlamaya gidilerek 7.5 katrilyona indirildi. 2004 bütçesindeki 8 katrilyona yakın yatırım ödeneğinin kısıtlanmayacağının da garantisi yok 
   Önceki akşam TV ekranlarından Başbakan Recep Tayyip Erdoğan'ın "Ulusa Sesleniş"ini dinlediyseniz, sanırsınız ki 2 yakası bir araya getirilmeye uğraşılan bir bütçemiz falan yok. Tam tersine devletimizin paraları kulaklarından fışkırıyor da harcanacak yer aranıyor 
   
   Mübarek vaatler 
   "Böyle mübarek bir Ramazan gecesinde, evlerinize misafir olmaktan duyduğum mutluluğu ifade etmek istiyorum..." diyerek söze başlayan Erdoğan, mübarek Ramazan gününde atış serbest midir sorusunu sordurtacak cinsten devasa yatırımları fütursuzca peş peşe sıraladı 
   "Şimdiye kadar 3.607 km'ye ulaşan 60 adet bölünmüş yol yapımına başladık. 15 bin km'lik duble yol vaadimizi kısa sürede gerçekleştireceğiz.Toplu konut ihtiyacını karşılamak için projeler yapıyoruz. Bu yılın hedefi 20 bin konuttu. 2004'ün hedefi 100 bin konut.Demiryollarında yeni bir atılımı başlatacağız. Hızlı tren projesininin İstanbul - Eskişehir ayağı en geç 2005'te tamamlanacak. Tümü bittiğinde trenle 7.5 saat olan İstanbul - Ankara arası, 3 saat 15 dakikaya inecek.İstanbul Boğazı tüpgeçit projesi rüya olmaktan çıkacak. 2004'ün ilk çeyreğinde tüpgeçitin temeli atılacak.700 bin çiftçinin 1 katrilyonu bulan borçları yeniden yapılandırılacak." 
   Demirel'in kulakları 
   Süleyman Demirel'in de kulakları çınlasın, Ahmet Vefik Alp'in de... 
   7 kez başbakanlık koltuğuna oturmuş olan Amca'mız, hangi başbakanlığında hızlı tren projesini ortaya attı hatırlayamıyorum, ama Türkiye'nin bolluk günlerinde bile hayata geçirilemeyen bu pahalı projenin, Cumhuriyet tarihinin en büyük ekonomik bunalımının aşılmaya çalışıldığı şu günlerde nasıl hayata geçirileceğini gelineceğini pek merak ediyorum. Tüpgeçit, MHP'nin İstanbul belediye başkan adayı olduğu günlerde Ahmet Vefik Alp'in rüyasıydı. Anlaşılan bu rüya AKP'yi de etkilemiş. 
   
   Yerel seçim şekeri 
   İş ve aş umuduyla oylarını aldığı seçmenin ekonomik sıkıntılarına, 1 yıllık iktidarı sonunda geçmişten devraldığı devasa sorunlar yüzünden de olsa çare bulamayan Erdoğan, herhalde yerel seçimler öncesinde seçmenin umudunu canlı tutmak istiyor. 
   Aslında Tayyip Bey'in baştan beri gönlünde yatan, ekonomiyi bir biçimde canlandırmak, yeni iş imkanları yaratmak. Ama hangi parayla 
   Rusya'nın en büyük petrol şirketi Yukos'un sahibinin tutuklanması, TÜPRAŞ'ın özelleştirilme takvimini aksattı. Zira en yüksek bedeli Yukos önermişti . Tekel TÜPRAŞ'ın birkaç katı değerinde ve özelleştirilmesinde sorun yok. Ancak oradan gelecek para, IMF ile varılan anlaşma gereği borç stokunun azaltılmasında kullanılacak. 
   Alternatif gelir kaynakları olarak, herhalde çok tartışmalı ormanlık arazinin satışı meselesini bir biçimde çözerek, oradan taze kaynak sağlamayı umuyorlar. Özelleştirildikten sonra hantal yapısını terkedecek olan Tekel'in vergi ödeme kabiliyetinin artacağı da düşünülüyor. 
   Tayyip Bey, önceki gün Ankara Sanayi Odası'ndaki konuşmasında "Önceki hükümetlerin 10 liraya yaptıklarını, biz 2 liraya yapıyoruz" diyerek çok önemli bir gerçeğin altını çizmiş. Aynen öyledir. 
   Demek kamu yatırımlarında maliyet beşte bire inmiş bulunuyor. Hiç şaşmam. 
   IMF'nin bu dar ceketi içinde, o parayı bulmanın bile mümkün olmadığını, aslında Tayyip Bey de biliyor. Ama o politikacı. Önünde de yerel seçimler var 
   
   Düzeltme - Önceki günkü yazımda fizik tedavi ve rehabilitasyon uzmanı ile fizyoterapisti karıştırmışım. Okurum Op. Dr. Tunç Çelebi uyardı. Düzeltir, özür dilerim. 
   
      
   
</TEXT>
</DOC>
