<DOC>
<DOCNO> 177841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo10.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da gözler CSKA Sofya maçına çevrildi... 
</HEADLINE>
<TEXT>

     Birinci Süper Lig'de dün Bursaspor ile 2-2 berabere kalarak ilk puan kaybını yaşayan Galatasaray'da gözler, hafta içindeki Avrupa Şampiyonlar Ligi 3. ön eleme turu rövanş maçına çevrildi. 
     Sarı-kırmızılılar, 27 Ağustos Çarşamba günü deplasmanda yapacakları karşılaşmanın hazırlıklarına, yaptıkları antrenmanla ara vermeden başladı. 
     Teknik direktör Fatih Terim yönetiminde yapılan idmanda, futbolcular koşunun ardından arka sahada çift kale maç oynadılar. Terim, antrenmanın yalnızca koşu yapılan bölümünü basına açtı. 
     
     HAKAN ŞÜKÜR'ÜN MR'I ÇEKİLDİ 
     Galatasaray, Bursaspor maçında 3 sakat verirken, bu futbolculardan Hakan Şükür'ün MR'ı çekildi. 
     Kulüp doktoru Bülent Bayraktar, başparmağının eklem kapsülünde zedelenme belirlenen Hakan Şükür'ün, ağrısının bulunduğunu söyledi. Bu futbolcunun tedavisine başlandığı bildirildi. 
     Hasan Şaş'ın ise ayak bileğinde burkulma ve vida yaralanmaları bulunduğunu belirten Dr.Bayraktar, gerektiği takdirde bu oyuncunun yarın filmini çektireceklerini anlattı. 2 oyuncu da sakatlıkları nedeniyle antrenmana çıkmadı. 
     Bu arada Bayraktar, antrenmana katılan Hakan Ünsal'ın ise ayak parmağına ciddi bir darbe aldığını belirtirken, sakat futbolcuları takibe aldıkları ve maça dek yetiştirmeye çalışacaklarını dile getirdi. 
     Galatasaray, CSKA Sofya maçının hazırlıklarını, yarın akşam yapacağı antrenmanla sürdürecek. 
     
</TEXT>
</DOC>
