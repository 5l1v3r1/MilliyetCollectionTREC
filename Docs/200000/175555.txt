<DOC>
<DOCNO> 175555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur32.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de "tezkere falı" başladı 
</HEADLINE>
<TEXT>

     AK Parti Grup Başkanvekili Eyüp Fatsa, Türkiye'nin Irak kuzeyindeki hassasiyetlerinin belli olduğunu ve bunu tartışmayacağını belirterek, ''İçinde Kuzey Irak'ın bulunmayacağı bir tezkere bu Meclis'e gelmez, gelse de geçmez'' dedi. 
     Fatsa, TBMM'de gazetecilerle yaptığı sohbette, gündemdeki konulara ilişkin soruları yanıtladı. 
     Irak'a asker gönderme konusunda dün Çankaya Köşkü'nde yapılan zirvede ortak bir anlayışın ortaya çıktığının anlatan Fatsa, Bakanlar Kurulu ve MGK toplantısından sonra bu konunun netleşeceğini söyledi. Bu süreç sonunda Meclis'in olağanüstü toplanmasının mümkün olabileceğini anlatan Fatsa, ''Bu tezkerenin kaderi ne alıp ne vereceğimize bağlı'' dedi. 
     Fatsa, Türkiye'nin hiçbir zaman ''ABD'nin başı dertte, müttefikimizi kurtaralım'' gerekçesiyle hareket etmediğini belirterek, asker gönderme konusunda Irak'taki hassasiyetler ve Türkiye'nin çıkarlarının dikkate alınacağını kaydetti. Fatsa, şöyle konuştu 
     ''Kuzey Irak konusundaki hassasiyetlerimizden vazgeçmek mümkün değil. Kuzey Irak'ı hiç tartışmayız. İçinde Kuzey Irak olmayan, Kuzey Irak'ta Türk askerinin bulunmayacağını öngören bir tezkere bu Meclis'e gelmez, gelse de geçmez.'' Fatsa, Türkiye'nin Irak'a karşı duyarlılıklarının yeni olmadığını, bunların iyi anlatılması durumunda gelecek tezkerenin Meclis'ten geçebileceğini, ancak geçmişteki tecrübeler ışığında konunun çok iyi ortaya konması gerektiğini söyledi. 
     Çankaya'da yapılan zirve sonrasında yapılan açıklamada ''uluslararası meşruiyet'' vurgusu yapılmadığını anımsatan Fatsa, ''Ancak, BM'den den bir karar çıkarılması için çalışmalar yapılıyor. Önümüzdeki günlerde bu olabilir'' dedi. 
     
     IRAK'TA OTORİTENİN SAĞLANAMAMASI 

     Irak'taki savaş sonrasında yaşanan kargaşaya da değinen Fatsa, ''Otoriteyi sağlayamamış olmaları ABD ve İngiltere'nin kendi meselesidir. Biz Irak'a özgürlük getireceğiz dediler. Şimdi baktığımız zaman, Irak'taki hak ihlalleri Saddam dönemindekinden az değil'' şeklinde konuştu. 
     Fatsa, Saddam rejiminin yıkılmasından sonra ABD ve İngiltere'nin otoriteyi tesis edemediğini, yerel güçlere de halkın güven duymadığını belirterek, Türk askerinin Irak'a gitmesi durumunda halkın kendisine yakın birini yanında bulabileceğini dile getirdi. 
     
     ŞAHİN TEZKERE KOLAY GEÇER 

     Başbakan Yardımcısı Mehmet Ali Şahin, Irak'a asker gönderilmesi konusundaki tezkerenin TBMM'den geçmesinde zorluk yaşanmayacağını söyledi. AKP Grup Başkanvekili Eyüp Fatsa ise "İçinde Kuzey Irak'ın bulunmayacağı bir tezkere bu Meclis'e gelmez, gelse de geçmez" dedi. 
     Irak'a asker gönderme konusunda devletin zirvesinde bir konsensüs oluştuğunu kaydeden Şahin, tezkerenin Meclis'ten geçip geçmeyeceğine ilişkin soruya şu yanıtı verdi 
     "Bakanlar Kurulu yeni bir tezkere gönderme ihtiyacı hisseder ve TBMM'ye gönderirse Meclis'ten geçer. Dışişleri Bakanımızın dediği gibi, biz Irak'a polis ve jandarma gücü için asker göndermeyiz. Irak'ı her bakımdan yeniden yapılandırma, Irak halkının iyiliği ve Türkiye'nin çıkarları söz konusu olacaksa, TBMM böyle bir tezkere talebine olumlu yanıt verecektir." 
     
     KUZEY IRAK'SIZ OLMAZ 

     TBMM'de gazetecilerle sohbet eden Fatsa ise, asker göndermenin Bakanlar Kurulu ve MGK toplantısından sonra netlik kazanacağını belirtti. Fatsa, bu süreç sonunda Meclis'in olağanüstü toplanmasının mümkün olabileceğini kaydederek şöyle konuştu 
     "Bu tezkerenin kaderi ne alıp ne vereceğimize bağlı. Asker gönderme konusunda Irak'taki hassasiyetler ve Türkiye'nin çıkarları dikkate alınacaktır. K. Irak konusundaki hassasiyetlerimizden vazgeçmek mümkün değil. Kuzey Irak'ı hiç tartışmayız. İçinde Kuzey Irak olmayan, Kuzey Irak'ta Türk askerinin bulunmayacağını öngören bir tezkere bu Meclis'e gelmez, gelse de geçmez." 
     
</TEXT>
</DOC>
