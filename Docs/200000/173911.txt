<DOC>
<DOCNO> 173911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun01.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars, dünyaya yaklaşacak... 
</HEADLINE>
<TEXT>

     Mars gezegeni 60 bin yıl aradan sonra 27 Ağustos'ta Dünya'ya en yakın konumuna gelecek. 
     Mars, 27 Ağustos'ta TSİ 12 51'de, Dünya'ya en yakın konumu olan 55 milyon 760 bin kilometre km uzaklıkta olacak. 
     Washington'da ABD Donanma Gözlemevi Gökbilimcisi Geoff Chester, şu bilgiyi verdi 
     ''60 bin yıl önce Neanderthal insanın teleskopu olsaydı, Mars'ı bugünkünden de iyi görecekti. Mars, 27 Ağustos'ta Güneş ve Ay'dan sonra gökyüzünde görülebilecek en parlak nesne olacak. Ancak, olağan parlaklığından bariz büyük olmayacak.'' Gökbilimci Chester, şu hatırlatmada bulundu 
     ''İnsan, dışarı fırlayıp da Ay'ın yanında onun yarı büyüklüğünde bir kızıl top göreceği hayaline kapılabilir. Durum tabii ki böyle değildir. Güney gökkürede pembemsi bir benek söz konusu olacak. Venüs, zaten Güneş'in arkasında kalacağından Güneş ve Ay'dan sonra en parlak nesne olmayı Mars'a bırakacak.'' Mars'ın büyüklüğünü insan gözüne göre algılama örneği vermek gerekirse, kol-başparmak ileri uzatıldığında bu ''aralık'', 360 derecelik gökkürenin bir derecelik yay parçasına karşılık geliyor. Ay, yarım derece gök yayı parçasını, yani astronomi diliyle 1800 yay saniyesini kaplıyor. Mars , 27 Ağustos'ta 25.11 saniyelik yay parçası büyüklüğünde görünecek. Bu durumda Mars, 60 bin yıl sonra genelde görüldüğü 24 saniyelik büyüklüğünden bir saniye farkla büyük olacak. 
     
     MİLAT'TAN ÖNCE 57 BİN 
     Mars, M.Ö. 57 bin 617 yılının 12 Eylül günü, Dünya'ya bugünkünden 40 bin 230 km daha yakın konumda bulunarak 55 milyon 720 bin km yaklaşmıştı. 
     Mars, zamanımızdan 284 yıl sonra, 28 Ağustos 2287 yılında da yakın konuma gelecek, ancak 27 Ağustos'taki kadar yakın olmayacak. 
     Amerikan Astronomi Derneği'nden Stephen Maran, insanların amatör olsun, mesleki olsun daha çok teleskop kullanmasının güzel olduğunu, ancak çevre kirlenmesiyle birlikte gökyüzü ışık kirlenmesinin de önüne geçilmesi yönünde daha çok merak uyanacağını belirtti. 
     Mars'a son yıllarda gönderilen sondaj uyduları ve yüzey tarama robotlarıyla komşu kızıl gezegenin su esrarının çözülmesine çalışılıyor. 
     ABD'nin Ulusal Havacılık ve Uzay Dairesi NASA, dün, ''Phoenix Anka Kuşu '' uydusunu da Mars için görevlendirdiğini açıkladı. Phoenix, 2008'in son aylarında Mars'a inecek. 
     ''Anka Kuşu'', 34,8 santim derinlikte buz kütleleri olabileceği kaydedilen alana iniş yapacak. 
     
</TEXT>
</DOC>
