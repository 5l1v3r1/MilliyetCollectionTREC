<DOC>
<DOCNO> 151179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun18.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Irak silahsızlanması için BM yerine NATO rol alsın" 
</HEADLINE>
<TEXT>

     ABD Dışişleri Bakan Yardımcısı Marc Grossman, Irak'ın silahsızlandırılması için BM silah denetçilerinin Irak'a gönderilmemesini, bunun yerine NATO'nun silahsızlanma çalışmalarında rol almasını önerdi. 
     Grossman, İtalyan Corriere della Sera gazetesine verdiği demeçte, Irak'ta bazı silah denetim uzmanlarına ihtiyaç olup olmadığına ilişkin olarak, ''Bunu dışlamıyoruz. Savunma Bakan Yardımcısı Paul Wolfowitz, bir NATO toplantısında, NATO'nun katılımını önermişti'' dedi. 
     ''Irak'ın bazı yerlerinde kitle imha silahı bulunduğundan şüphesi olmadığını'' ifade eden Grossman, NATO'nun yasaklanan bu silahlarla ilgili rol alabileceğini kaydetti. 
     Grossman, 1990 yılında Irak'ın Kuveyt'i işgal etmesinden sonra uygulanan BM yaptırımlarının geçerliliğinin kalmadığını ve kaldırılması gerektiğini savundu. 
     ''Irak'ın artık özgür olduğunu'' ileri süren Grossman, BM ambargosunu kaldırma zamanının geldiğini, ülkede serbest piyasa ekonomisine geçilebileceğini ve Irak halkının yüzde 60'ının bağımlı olduğu ''gıda karşılığı patrol'' programının geçerliliğinin kalmadığını ifade etti. 
     Grossman, ne ABD'nin, ne de BM'nin Irak topraklarını kontrol etme gibi bir planı olmadığını da kaydederek, ''Bizim amacımız bir an önce geçici Irak hükümetinin yerini alması. Iraklılar kendi kendilerini yönetecek kapasiteye sahipler'' dedi. 
     





</TEXT>
</DOC>
