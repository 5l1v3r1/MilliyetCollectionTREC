<DOC>
<DOCNO> 173526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo17.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Kaldığımız yerden devam edeceğiz... 
</HEADLINE>
<TEXT>

     TSYD Ankara Şubesi'nin düzenlediği dörtlü futbol turnuvasında Elazığspor ve Ankaragücü'nü yenerek kupanın sahibi olan Gençlerbirliği'nde, teknik direktör Ersun Yanal, lige geçen yıl bıraktıkları yerden devam edip bu sezon lig, kupa ve Avrupa'da başarıya ulaşacaklarını söyledi. 
     Ankaragücü maçının her ne kadar derbi olarak nitelendirilse de rahat kazandıkları bir maç olduğunu belirten Ersun Yanal, sözlerini şöyle sürdürdü 
     ''Hazırlık döneminin son 2 maçında hedefimiz tüm oyuncuları görmekti. Oyun içindeki değişikliklerin nasıl sonuç vereceğine baktık. Uyum ve adaptasyon durumuna baktık. Takım oyununu oluşturmaya çalıştık. Geçen yıldan iskeleti belli olan ekibimize yeni katılanların takımdaki olumlu katkısı beni mutlu etti. Zaman zaman tempomuz düşüktü. Ancak bu lig için ölçü olmaz. Giderek yükselen tempomuzla lig, kupa ve Avrupa'da hedefimize ulaşmak istiyoruz. Son Ankaragücü maçı ne kadar derbi olarak nitelendirilse de bizim için rahat maç oldu. Özellikle eksik kalmamıza rağmen rakibe pozisyon vermeden daha farklı skorla kazanacağımız maçtı. Futbolcularımı kutluyorum. Çünkü hazırlık döneminde çok iyi çalıştılar.'' Kendilerini centilmence destekleyen taraftarlara da teşekkür eden Yanal, ''Başkentlileri ligdeki maçlarda futbol şölenine bekliyoruz'' dedi. 
     Bu arada kendine takım bulması söylenen Beyhan Sümer de kadro dışı bırakıldı. 
     
</TEXT>
</DOC>
