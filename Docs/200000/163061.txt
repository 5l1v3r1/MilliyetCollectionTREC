<DOC>
<DOCNO> 163061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur68.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS görevlilerine topuklu ayakkabı uyarısı... 
</HEADLINE>
<TEXT>

     Kayseri Valiliği'nin, 15 Haziran'da yapılacak Öğrenci Seçme Sınavı ÖSS ve 22 Haziran'daki Yabancı Dil Sınavı YDS ile ilgili aldığı önlemler açıklandı. 
     Valilik'ten yapılan yazılı açıklamada, sınavların yapılacağı okulların yakınlarında gürültü yaratan her türlü faaliyetin durdurulacağı, düğün ve sünnet konvoylarına izin verilmeyeceği, sınav görevlilerinin sınav başladıktan sonra salonda kahvaltı etmelerine öğrencilerin dikkatini dağıttığı için izin verilmeyeceği kaydedildi. 
     Açıklamada, sınav salonu görevlilerinin ayakkabı seçimine dikkat etmeleri de istenerek, ''Sınav salonlarındaki görevlilerin ses çıkarmayan ayakkabı türlerini tercih etmeleri, özellikle bayan öğretmenlerin ve görevlilerin sivri topuklu ayakkabı giyiminden kaçınmaları uygun olacaktır'' denildi. 
     Valiliğin aldığı sınav önlemlerinin, sınavda görev alacak personele duyurulduğu kaydedildi. 
     
</TEXT>
</DOC>
