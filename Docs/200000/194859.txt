<DOC>
<DOCNO> 194859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur07.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye için kaçırılan işadamını çuvalla boğup ağzına ateş etmişler 
</HEADLINE>
<TEXT>

     İzmir'de, fidye için kaçırılan işadamının öldürülmesiyle ilgili gözaltına alınan biri kadın 2 kişinin sorgusu sürerken, firardaki zanlının yakalanması için başlatılan jandarma ve polis operasyonları sürüyor. 
     Alınan bilgiye göre, İzmir'in en büyük ayakkabı imalatçılarından ''Goldline Ayakkabıları''nın sahibi Hüseyin Kaçamaklı'yı 43 fidye amacıyla kaçırıp öldürdükleri iddiasıyla yakalanan zanlılardan Ayşe U. 33 ile Yusuf B'nin 21 sorguları, İzmir Jandarma Komutanlığı'nda sürdürülüyor. 
     Polisin elinden son anda kaçan üçüncü zanlı Hüseyin Ç.'nin 33 yakalanması için operasyonların sürdüğü bildirildi. 
     
     AĞZINA ATEŞ EDİLMİŞ 
     Kentin tanınmış ayakkabıcılarından Hüseyin Kaçamaklı'nın Karaburun İlçesi'ne bağlı Mordoğan Beldesi'ndeki Gökpınar Tatil Sitesi'ndeki bir villada önce başına çuval geçirilerek boğulduğu, ardından da ağzına tabancayla bir el ateş edildiği tespit edildi. 
     Firardaki Hüseyin Ç'nin fidye organizasyonunu planladığı ve olayın ''elebaşı'' olduğu bildirildi. 
     İşadamını, buluşmaya çağırdıkları Kültürpark'tan kaçıran ve serbest bırakmak için 96 milyar lira fidye isteyen zanlılardan Ayşe U. ve Yusuf B, dün akşam, Kaçamaklı'nın oğlu Gökhan ile parayı almak için buluştuklarında, önlem alan Gasp Büro Amirliği ekiplerince yakalanmıştı. 
     Zanlıların verdiği bilgi üzerine, Mordoğan'daki villaya jandarma ile giden polis, işadamının cesedini bulmuş, bir taksiye binen Hüseyin Ç. ise son anda kaçmayı başarmıştı. 
     Asayiş Şube Müdürlüğü ekipleri, suç yerinin ''jandarma sorumluluk bölgesi'' olması nedeniyle zanlıları, İzmir Jandarma Komutanlığı'na teslim etmişti. 
     
</TEXT>
</DOC>
