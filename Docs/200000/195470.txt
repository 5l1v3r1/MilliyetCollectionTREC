<DOC>
<DOCNO> 195470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun05.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta işler karıştı... ABD'li General karargahını taşıyor... 
</HEADLINE>
<TEXT>

     Irak'ta Amerikan ve müttefik kuvvetlerine yönelik saldırıların artması üzerine, ABD merkez komutanı general John Abizaid'in savaş bölgesine yakın olmak için karargahını Katar'a taşıma kararı aldığı bildirildi. 
     ABC News kanalı, özel haberinde general Abizaid'in önümüzdeki haftadan itibaren karargahını taşımaya başlayacağını duyurdu. 
     Abizaid'in karargahının Doha'da kurulacağı bildiriliyor. Böylece generalin, savaş bölgesine kolaylıkla gidip gelebileceği ve durumu yakından kontrol edeceği kaydedildi. 
     General ve ekibinin, saat farkı bulunmayan bir bölgede olmasının istihbarat raporlarını değerlendirme açısından da yarar sağlayacağı ifade ediliyor. 
     Temmuz ayında ABD merkez komutanlığına atanmasından bu yana general Abizaid, Irak savaşını Florida-Tampa'daki karargahından yönetmeye çalışıyordu. O tarihten bu yana general Abizaid, birkaç kez bölgeye gidip-gelmek zorunda kaldı. Ancak 10.000 km'lik bu yolculukların general açısından zor olduğu belirtildi. 
     Askeri kaynaklar, yeni uygulamanın planlama ve harekat açısından da avantaj sağlayacağına dikkati çektiler. 
     
     ABD YENİ TAKTİK GELİŞTİRECEK 

     General Abizaid ile birlikte karargahında görevli en az 400 subayın da Doha'ya gideceği ve ekibin en az 2 ay orada kalacağı ABC tarafından duyuruldu. 
     ''Irak'ta şiddet olaylarının son birkaç hafta içinde dikkat çekici biçimde arttığını'' belirten Abizaid, ''Bu durum, düşmanın bizim taktik ve tekniklerimize intibak sağlamasından kaynaklanıyor. Biz de buna karşı yeni taktikler geliştireceğiz'' diye konuştu. 
     General Abizaid, Irak'ta kendilerine karşı direnişi sürdürenlerin yaklaşık 5.000 kişilik bir güç olduğunu düşünüyor. General Abizaid, bu konudaki düşüncelerini açıklarken şunları söyledi 
     ''Şimdi insanlar, '5.000 kişi çok küçük bir rakam' diyeceklerdir. Ancak bunların hücreler halinde teşkilatlandıkları, çok kararlı bir kadroya sahip oldukları, gizlice nasıl operasyon yapılacağını bildikleri ve ellerinde bol miktarda para ve cephane bulunduğu düşünülürse ne kadar tehlikeli oldukları kolayca anlaşılır.'' 
     BEYAZ SARAY IRAK'TA STRATEJİ DEĞİŞTİRİYOR 
     ABD'nin Irak'a ilişkin son yaklaşımları, ''Washington'un bu ülkedeki stratejisini değiştirmekte olduğu'' şeklinde yorumlandı. 
     AP'nin haberine göre Washington, Irak'ta planlanan seçimleri erkene alarak, yetkiyi gelecek yılın ilk yarısında Iraklılara devretmeyi amaçlıyor. 
     Beyaz Saray Ulusal Güvenlik Danışmanı Condoleezza Rice, kontrolü Iraklılara daha çabuk vermek gerektiğini, çünkü bu konu etrafında çok gürültü koptuğunu belirtti ve ''Iraklıların da buna hazır olduğuna inanıyoruz'' dedi. 
     Savunma Bakanı Donald Rumsfeld ise bu değişikliğin, ''ülkeyi yakın sürede terk edecekleri anlamına gelmediğini'' söyledi. 
     AP ajansı, ABD'nin seçimleri erkene alarak strateji değiştirmesinin, ''Iraklıların yetkiyi devralma taleplerinin yerine getirilmesini sağlamakla kalmayacağını'', bu adımın aynı zamanda Başkan George Bush'a, ''gelecek yıl ülkede yapılacak başkanlık seçimleri öncesinde Irak'taki Amerikan askeri sayısının düşürülmesi fırsatı vereceği'' yorumu yaptı. 
     
</TEXT>
</DOC>
