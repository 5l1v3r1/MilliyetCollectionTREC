<DOC>
<DOCNO> 174697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo18.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği - Elazığspor 2-3 
</HEADLINE>
<TEXT>

     Birinci Süper Lig'de Gençlerbirliği, sezonun ilk maçında evinde Elazığspor'a 3-2 yenildi. 
     
     İLK YARI 

     Sezonun ilk maçında yeni transferleriyle seyircisi önüne çıkan Gençlerbirliği, ilk yarıda beklenen oyununu sergileyemedi. Başkent ekibi, özellikle orta alanda oyun kurucu futbolcusu Skoko'nun forveti iyi besleyememesi ve savunmada da Deniz'in kademe hatasından kaynaklanan ataklarla da kalesinde 2 gol gördü. 
     4. dakikada Elazığspor ceza alanı önünde yaşanan karambolde, savunmanın uzaklaştırmak istediği top Filip'in önünde kaldı. Bu futbolcunun kaleye attığı sert şutta da kaleci König topu 2 hamlede kontrol etti. 
     11. dakikada Skoko'nun arapasında Elazığspor ceza alanı içinde topla buluşan El Saka topa vurmakta gecikince, savunma topu kornere çeldi. 
     15. dakikada Gençlerbirliği'nin golü geldi. Bu dakikada kazanılan serbest vuruşta Skoko, topu ceza alanı içine ortaladı. Altıpas içinde Youla, ayağının içiyle meşin yuvarlığı ağlara gönderdi 1-0. 
     25. dakikada Da Silva'nın pasında topu önünde bulan Effa, ceza alanı içine girerken vuruşunu yaptı. Kaleci Gökhan'ı geçen top yan ağlarda kaldı. 
     33. dakikada konuk ekip eşitliği sağladı. Bu dakikada Ümit'in ortasında topa iyi yükselen Effa, altıpas üzerinden kafayla meşin yuvarlağı kaleci Gökhan'ın üzerinden ağlarla buluşturdu 1-1. 
     39. dakikada Cem Yanık'ın arapasında topu önünde alan Da Silva, ceza alanına girerken uzak köşeye doğru aşırtma bir vuruş yaptı. Top, ikinci kez Gençlerbirliği filerine gitti ve skor 2-1 oldu. 
     Kalan dakikalarda Gençlerbirliği futbolcularının çabaları gol atmaya yetmeyince, ilk yarı konuk ekip Elazığspor'un 2-1 üstünlüğüyle kapandı. 
     
     İKİNCİ YARI 

     İlk yarının son dakikasında Ümit'in kırmızı kart görmesiyle 10 kişi kalan Elazığspor, ikinci yarıda oyunu daha çok kendi yarı alanında kabul ederek skoru korumaya çalıştı. Evsahibi Gençlerbirliği ise rakibin 10 kişi kalmasından yararlanmak ve skoru lehine çevirmek için tüm hatlarıyla Elzaığspor ceza alanına yüklendi. Ama daha akıllı bir oyun sergileyen konuk ekip ani ataktan bulduğu bir golle skoru 3-1'e taşımasını bildi. Başkent ekibi 86. dakikada karambolden kazandığı bir golle skoru ancak 3-2 yapabildi. 
     Gençlerbirliği, ikinci yarıya Erkan'ın yerine Nihat'ı oyuna alarak başladı. 
     55. dakikada Gençlerbirliği'nde Ümit, yerini Mustafa Özkan'a bıraktı. 
     58. dakikada Elazığspor'da Sedat çıkarken, Bekiroyuna girdi. 
     66. dakikada Nihat, Skoko ve Veysel paslaşmasında topla son olarak Elazığspor ceza alanı içinde buluşan Veysel'in vuruşunda, top kaleci König'de kaldı. 
     71. dakikada Elazığsporlu Bekir sarı kart gördü. 
     72. dakikada ise Elazığspor'da, Effa'nın yerine Eser oyuna dahil oldu. 
     75. dakikada Gençlerbirliği'nde M'Bayo çıktı, Bülent oyuna girdi. 
     83. dakikada Eser kendi yarı alanından kaptığı topla Gençlerbirliği ceza alanına girdi ve yerden düzgün bir vuruşla topu kaleci Gökhan'ın sağından ağlara gönderdi 3-1. 
     86. dakikada Elazığspor ceza alanı icinde oluşan karambolde topa son dokunan Mustafa Özkan, takımının 2. golünü attı ve skoru 3-2 yaptı. 
     88. dakikada Elazığspor'da Remzi ve 90. dakikada Mustafa sarı kart gördü. 
     Oyunun uzatma dakikalarında Gençlerbirliği'nin tüm çabaları skoru eşitlemeye yetmedi ve konuk ekip sezonun ilk maçından 3 puanı 3 golle alarak evine döndü. 
     
</TEXT>
</DOC>
