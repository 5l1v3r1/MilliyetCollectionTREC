<DOC>
<DOCNO> 170015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko41.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''AB Türkiye'nin adaylığı konusunda geri adım atamaz'' 
</HEADLINE>
<TEXT>

     ABD Dışişleri Bakanlığı Kıbrıs Özel Temsilcisi Thomas Weston, Avrupa Birliği'nin artık Türkiye'nin adaylığı konusunda geri adım atamayacağını belirterek, ''Şu anda Türkiye'nin AB adaylığı yolunda geri adım atmak AB için de büyük ve istenmeyecek bir değişim getirecektir'' dedi. Weston, ''Annan Planı Hayaller ve Gerçekler'' konferansında yaptığı konuşmanın ardından TÜSİAD üyelerinin sorularını yanıtladı. 
     Bir üyenin, AB Komisyonu'nun genişlemeden sorumlu temsilcisi Günter Verheugen'in Türkiye'nin üyeliği ile ilgili açıklamaları gibi Türkiye'nin üyeliği konusunda farklı görüşler bulunduğuna dikkat çekmesi üzerine Weston, şahsen Türkiye'nin AB'ye girmesi için uğraştığını belirterek, şunları kaydetti 
     ''Kendi analizim şu Avrupa'da, AB içinde ve Türkiye'de 30 yıllık çalışma deneyimim sonucu şunu söyleyebilirim, AB artık öyle bir noktaya geldi ki özellikle Helsinki'de, Avrupa Konseyi tarafından da daha sonra tekrar edilen sonuçtan dolayı şunu söyleyebiliriz, katılım görüşmeleri, ekonomik-siyasi kriterler vs. Yasal olarak bir koşul olmasa da Kıbrıs'ta çözüme ulaşılması gibi Türkiye'nin önüne sunulan şartlar aslında AB için de her dışişleri bakanının kollektif olarak kabul ettiği bir noktaya gelindi. Türkiye'nin yüzüne kapıyı şimdi kapatmak Türkiye siyasi ve ekonomik kriterleri bugün karşılasa bile, AB'yi yok edecek demeyeceğim ama istemeyeceğim bir yönde değiştirecektir Avrupa Birliği'ni. 
     AB artık Türkiye'nin adaylığı konusunda geri adım atamaz. Şu anda adaylık için birtakım engeller var ama şu anda Türkiye'nin AB adaylığı yolunda geri adım atmak AB için de büyük ve istenmeyecek bir değişim getirecektir. O yüzden ben şahsen Türkiye'nin nihai olarak AB'ye üye olacağına inanıyorum.'' 
     
     BUSH YÖNETİMİ DAHA BAŞARILI 

     TÜSİAD üyesinin Kıbrıs sorunun ABD'nin öncelikleri arasında daha önce ve bugün özellikle 11 Eylül'den sonra nerede olduğunu sorması üzerine Thomas Weston şunları kaydetti 
     ''Öncelik Clinton yönetiminde son derece üst düzeylerdeydi ve Bush yönetiminde de çok üst düzeylerde oldu, fakat benim gördüğüm fark şimdiki yönetim Kıbrıs sorununu ele aldığında bunu son derece kişileşmiş bir durumda ele aldı. Cilinton yönetimi çözüme varmada çok başarılı olamadı, Bush ise Annan Planı açısından daha başarılı gözüküyor. Çözüm bulunamadı ama önceliklerde bir azalma olmadı. Bu yönetim bu başkan gerçekten sorunun son derece önemli bir kısmını ele almakta çok daha faal olmuştur. Bu da Türkiye'nin AB ile olan ilişkileridir. Bu da önceliğin ne denli olduğunu gösteriyor.'' 
     
     DEĞİŞECEK OLAN 

     Weston bir soru üzerine Kıbrıs'ın 1 Mayıs 2004'te AB'ye girmiş olacağını anımsatarak bu tarihe kadar bir çözüm bulunmasa da ABD'nin çözüm bulma konusunda politikalarına 2004'ten sonra da devam edeceğini belirtti. 
     Weston, şunları söyledi 
     ''Fakat değişecek olan, siyasi ve yasal olarak iki şey söz konusu. Yasal olarak değişecek olan bence daha önemli. Mayıs 1'den önce bir çözüm bulunur ve referandum yoluyla onaylanırsa bu AB katılım anlaşmasına dahil edilecektir. Bir çözüm bulma konusunda çabalar olumlu sonuçlanmazsa AB hukuku açısından önemli olan şu çözüm AB hukukuna yasal olarak girmelidir. Aksi takdirde hiyeraşik bir sorun yaşanabilir. Çünkü iki toplumun da ihtilafları AB mahkemelerinde çözülecektir.'' Weston 'İşin bir yasal bir siyasi sebebi var siyasi de olsa yasal da olsa Mayıs 1'den önce çözüme ulaşmak tarafları daha iyi bir duruma sokacaktır'' diye konuştu. 

     
</TEXT>
</DOC>
