<DOC>
<DOCNO> 174237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko18.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelirler Genel Müdürü Dün araba alan da ek vergi ödeyecek 
</HEADLINE>
<TEXT>

     Gelirler Genel Müdürü Osman Arıoğlu, Ek Motorlu Taşıt Vergisi mükellefiyetinin araba sahibi olmaya bağlı olduğunu hatırlatarak, dün itibariyle araba alanın da bugün yasalaşan ek motorlu taşıt vergisinin mükellefi olduğunu söyledi. 
     Arıoğlu, ''Yıl içerisinde araba sahibi olmak veya araba almak. Şu an ya da dün itibariyle araba alan da bugün verginin mükellefi oldu ve Eylül ayı sonuna kadar bu vergiyi ödeyecek, 31 Aralık'ta alan da Ocak sonuna kadar bu verginin tamamını ödeyecek'' dedi. 
     Arıoğlu, yasanın yürürlüğe girdiği Nisan'dan önce arabasını satan, ancak Ek Motorlu Taşıt Vergisi'ni ödeyen vatandaşın parasını müracaat etmesi halinde iade edeceklerini bildirdi. 
     Ek Motorlu Taşıt Vergisi'nden sağlanacak miktar konusunda bütçe tahminlerinin gerçekleşmesini beklediklerini, bu rakamında 1.1 katrilyon lira olduğunu belirten Arıoğlu, şunları söyledi 
     ''Bunun 400 trilyonu gelmişti. O 400 trilyondan mahsubu ve iade edilecek kısımlar vardır. Arabası olmayanlara iade edeceğiz. Arabası olana yeni vergisini otomatik mahsup edeceğiz. 
     Aynı araba için yeniden tümünü daha önce ödemiş olan mükellefin vergi dairesine müracatına da gerek yok. Otomatik olarak mahsup edilecek. Farklı araba için vergi ödemiş ise Şimdi arabası var, ama aynı araba değil , yani bir başka arabası varsa, o vergi dairesine gidip, Şu an elimdeki araba budur, daha önce de şu araba nedeniyle vergi ödedim diyecek. Ödediğinin fazlası varsa iade edilecek, eksiği varsa tamamlatılacak.'' Arıoğlu, vergiyle elde edilecek gelirin, iade edilecek miktarın üzerinde olacağını kaydederek, ''Dolayısıyla bütçe tahminimiz olan 1.1 katrilyon liranın üzerine çıkabiliriz'' diye konuştu. 
     
</TEXT>
</DOC>
