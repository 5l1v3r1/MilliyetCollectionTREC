<DOC>
<DOCNO> 159299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo27.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Güneş Ufak şeylerle mutlu olmayı öğrendik... 
</HEADLINE>
<TEXT>

     Fenerbahçe'nin gurbetçi futbolcusu Ali Güneş, bu sezon alınan başarısız sonuçlardan dolayı çok üzüldüklerini ve kendilerini küçük şeylerle mutlu olmaya alıştırdıklarını söyledi. 
     Özel Çamlıca Kalem İlköğretim Okulu'nda öğrencilerle söyleşi yapan Ali Güneş, bir öğrencinin annesinin ''Ağlaya ağlaya gözümüzde yaş kalmadı. Beni ve oğlumu ne zaman güldüreceksiniz '' şeklindeki sorusu üzerine şöyle konuştu 
     ''İnsanlar ne söylese haklılar. Biz de soruyu kendi kendimize soruyoruz. Her hafta kendimizi yeni bir maça motive etmek zorundayız. Bu yüzden ufak şeylerle mutlu oluyor, kendimizi öyle kandırıyoruz. Taraftarlara da ufak şeylerle mutlu olmalarını tavsiye ediyorum. Bu seneyi unutup, yeni sezona bakmalıyız. Seneye herşey daha iyi olacak.'' 
     
     ''GERÇEK DOSTLARIM ALMANYA'DA'' 
     Ali Güneş, ''Futbolculardan gerçek dost olduğunuz biri var mı '' sorusu üzerine ''Gerçek dostlarım küçükken Almanya'da tanıdığım arkadaşlarım. Futbolcular sadece iş arkadaşım. Onlarla 1-2 sene kısa süre beraber oluyorsunuz, gerçek dostluk kuramıyorsunuz'' dedi. 
     Bir öğrencinin ''Büyük futbolcularla oynamanın avantajı nedir'' şeklindeki sorusuna ise ''Ortega gibi bir futbolcuyla oynamaktan gurur duydum ama kısa sürdü. Bir futbolcu kendini biliyorsa, onunla oynamak güzeldir. Ancak bizi küçük görürse, kendisi kaybeder. Bunu Ortega için söylemiyorum'' diye cevap verdi. 
     Kendisini kim oynatırsa o antrenörle daha iyi anlaştığını anlatan Ali Güneş, Lorant'a kendisini oynatmadığı için kırgın olduğunu söyledi. 
     Fenerbahçe'nin istemesi durumunda önümüzdeki sezon da sarı-lacivertli takımda kalmak istediğini vurgulayan Ali, küçükken televizyondan izlediği Rüştü ve Ogün gibi futbolcularla aynı takımda oynamaktan mutlu olduğunu, bu takıma geldiği için hiç pişmanlık duymadığını ifade etti. 
     Ali, bir soru üzerine de Daum'un Türkiye'yi tanıdığını, kendisiyle aynı dili konuştuğunu, ancak hangi teknik direktör gelirse gelsin, seneye Fenerbahçe'yi şampiyon yapmak istediklerini kaydetti. 
     Futbolcu olarak örnek aldığı birinin olmadığını dile getiren Ali Güneş, ''Ancak Ergün ve Tayfur'u karakter olarak örnek alıyorum'' dedi. 
     Ali Güneş, ''Türkiye'yi Avrupa'da en iyi kim temsil ediyor '' şeklindeki soruyu da ''Bu soruya 'Galatasaray' diye cevap vermemi bekliyorsunuz herhalde. Ama Fenerbahçe, Beşiktaş, Galatasaray kim olursa olsun, Türk futbolunu kim iyi temsil ediyorsa onu kutlarız'' şeklinde yanıtladı. 
     Şampiyon oldukları sene 2-1 ve bu sezonun ilk devresinde 6-0 kazandıkları Galatasaray maçlarını unutamadığını anlatan Ali Güneş, 24 yaşında olduğunu ve 10 yıl daha futbol oynayacağını söyledi. 
     
     FUTBOLCULAR İMZA DAĞITTI 
     Fenerbahçeli futbolcular Kemal, Tuncay, Volkan, İsmail ve Semih taraftarlarıyla imza gününde buluştu. 
     Şaşkınbakkal adidas mağazasına gelen futbolcular, burada taraftarlara bol bol imza dağıttı. 
     Gazetecilerin sorularını yanıtlayan Tuncay, Diyarbakırspor maçında istedikleri sonucu alamadıklarını, üzerlerinde stres olduğunu belirterek, ''Maç kazanamadığımız için havamızı kaybettik. Ben cezalı olduğum için oynamayacağım ama Göztepe maçını kazanıp, UEFA Kupası'na katılma hakkını elde edeceğiz'' dedi. 
     
</TEXT>
</DOC>
