<DOC>
<DOCNO> 165886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo24.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin forması yenileniyor... 
</HEADLINE>
<TEXT>

     Fenerbahçe Futbol Takımı, 2003-04 sezonunda ''Coolmax'' adı verilen kumaştan tasarlanan yeni formalarla mücadele edecek. 
     Kulübün resmi internet sitesinden yapılan açıklamaya göre, Fenerbahçe Spor Ürünleri A.Ş'nin, iplik firması DupontSA ile yaptığı anlaşma gereği, sarı-lacivertli ürünler yeni bir teknolojiyle üretilen iplikten imal edilecek. 
     Coolmax'ın, diğer kumaşlara göre daha hızlı kuruyarak sporcu performansının ter ve forma ağırlığı gibi faktörlerden etkilenmesini en aza indirdiği belirtilen açıklamada, özellikleri de şöyle sıralandı 
     ''Nem transferi diğer kumaşlara oranla daha üstün olan Coolmax'ın, vücut ısısını ve kalp atışını düşük tuttuğu yapılan testlerle kanıtlanmıştır. En büyük özelliği, farklı kumaşların özelliklerini birarada toplaması. Bu sayede, performans halindeki sporcunun teri vücutta kurumadan kumaşın kendine has özelliğiyle emiliyor ve buharlaşarak, formanın ağırlaşması engelleniyor. Bu özellik sayesinde sporcunun performansı, ter ve forma ağırlığı gibi etkenlerden kurtularak artıyor.'' Coolmax ile üretilecek yeni tasarımlı formaların, Fenerium mağazalarında taraftarlar için de satışa sunulacağı bildirildi. 
     
</TEXT>
</DOC>
