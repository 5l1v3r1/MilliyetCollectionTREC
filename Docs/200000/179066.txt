<DOC>
<DOCNO> 179066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/guncel/gun02.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filozofları evinde ziyaret edebilirsiniz 
</HEADLINE>
<TEXT>

   Türkiye'de ilk kez antikçağ filozoflarının yaşadığı Batı Anadolu'ya bir 'felsefe gezisi' düzenlenecek. Bu tur için hiçbir hazırlığa gerek yok 
      ŞÜKRAN PAKKAN İstanbul 

   
   İstanbul'da önceki hafta düzenlenen 21. Felsefe Kongresi'yle Türkiye'nin gündemine ilk kez bu kadar sıkça gelen felsefe bilimi, turizmcileri harekete geçirdi. Kültür turizmi turlarıyla tanınan Fest Travel, Türkiye'de ilk defa, Antikçağ filozoflarının yaşadığı Batı Anadolu'ya, "felsefe gezisi" düzenliyor. 
   
   Aşk tartışılacak 
   Bu geziye katılanlar, hayal dünyasında filozoflarla tanışan ve antik kentleri gezip, felsefeyi öğrenen bir genç kızın hik yesini anlatan "Sofi'nin Dünyası" isimli kitaptaki Sofi karakterinin yaptığı yolculuğu yapmış da sayılabilecek. Gezi boyunca, antik kentlerde aşk, yaşam, mutluluk, özgürlük ve yalnızlık gibi konular tartışılacak. Yani, yüzyıllar önce Sokrates'in oturduğu bir taşa oturup yaşamı ya da Herakles'in konuşma yaptığı bir sokakta mutluluğu düşünmek mümkün. 
   Fikir, felsefeci Harun Sungurlu tarafından ortaya atıldı ve hayata Fest Travel'ın Genel Müdürü Faruk Pekin'le geçti. "Felsefe atölyesi bir ders ya da seminer değildir" diyen Pekin, "Felsefi bir soruya, bir cevap aranmasıdır. Hiçbir ön hazırlık gerekmez. İnsan zaten felsefe yapan bir varlıktır. Türkiye'deki entelektüel kesimin böyle bir geziye ihtiyacı var" dedi. Herkesin sorgulama ve düşünme yeteneğinin zorlanmasını amaçladıklarını söyleyen Sungurlu, "Filozofların ayak izlerini takip ederek, kişinin kendine yolculuk düzenliyoruz" diye konuştu. Gezi, 20 - 27 Eylül tarihleri arasında düzenlenecek ve tartışma programları, rehber, yedi gecelik konaklama ve diğer giderleri dahil ücreti 1 milyar 200 milyon lira olacak. 
   
   
</TEXT>
</DOC>
