<DOC>
<DOCNO> 197517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun03.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis 'El'leri takip ediyor 
</HEADLINE>
<TEXT>

   Bingöl Yamaç köyünden çok sayıda Hizbullah militanı çıkmasını değerlendiren polis 'El'lerin peşinde 
      BİNGÖL DHA 
   
   Neve Şalom Sinagogu'na intihar saldırısı düzenleyen Gökhan Elaltuntaş'ın nüfusa kayıtlı olduğu Bingöl Yamaç Köyü'nden çok sayıda Hizbullah militanı çıkması güvenlik güçlerini alarma geçirdi. 
   Diyarbakır Emniyet Müdürlüğü'nde Hizbullah için kurulan bilgi bankasından elde edilen bilgileri değerlendiren güvenlik güçleri, bu kişilerin ailelerini de takibe aldı. Elaltuntaş, Elelçi, Elaltunkara, Elhamam, Elhakan, Elhatunsaru, Elhalinsuni, Elbahadır, Elkansu, Elçicek, Elaltunterin ve Elaltunboğa soyadlarını taşıyan Hizbullah militanlarının büyük bölümü henüz yakalanmadı. 
   Yamaç nüfusuna kayıtlı teröristler arasında Bingöl Merkez Kapalı Cezaevi'nde tutuklu olan Hizbullah'ın beyin takımından Mehmet Sudan ve Hacı Bayancık da bulunuyor. 
   Polis 17 Ocak 2000'de İstanbul Beykoz'da öldürülen örgüt lideri Hüseyin Velioğlu'yla birlikte ele geçirilen bilgisayar kayıtlarında fotoğraf ve özgeçmişleri olan örgüt üyelerinin peşine düşmüştü. Bilgi bankasında 20 bin Hizbullah üyesine ait bilgiler yer alıyor. 
   
   
</TEXT>
</DOC>
