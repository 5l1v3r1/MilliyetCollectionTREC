<DOC>
<DOCNO> 150615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/siyaset/siy09.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli elçilere Sezer sahip çıktı 
</HEADLINE>
<TEXT>

     AYDIN HASAN, UTKU ÇAKIRÖZER Ankara 

     Cumhurbaşkanı Ahmet Necdet Sezer, hükümete 61 yaşın üzerindeki büyükelçilerin emekli edilmemesi çağrısında bulunarak, "Görevlerinde büyük birikim kazanmış deneyimli diplomatlardan olabildiğince uzun süre yararlanılması büyük önem taşıyor" dedi. Dışişleri'nde beş yılda bir düzenlenen emekli büyükelçilere şükran plaketi ve beratı verilmesi töreni bu yıl, hükümetin 61 yaşını dolduran memurları emekli etme uygulamasının yürürlüğe girdiği gün yapıldı. Davet edilen 47 büyükelçiden 30'unun geldiği törende konuşan Sezer, "Bir ülkenin yabancı ülkelerde temsil edilmesi hem onurlu, hem ağır sorumluluk içeren bir görevdir. Diplomasi, sanat düzeyinde bir meslektir. Uzmanlık kadar deneyim de büyük rol oynamaktadır" dedi. Bazı büyükelçiler Sezer'i ayakta alkışlarken, emekli büyükelçi Erdil Akay, Dışişleri için bu konuda esneklik istedi. Emekli Büyükelçi CHP'li İnal Batu'nun katılmadığı törende eski Dışişleri Bakanı Yaşar Yakış, plaketini Sezer'den aldı. Yasanın yürürlüğe girmesiyle, 59 Dışişleri mensubu dün emekli oldu 
     
     . 
     
     


SİYASET 




















</TEXT>
</DOC>
