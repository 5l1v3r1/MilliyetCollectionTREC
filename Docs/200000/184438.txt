<DOC>
<DOCNO> 184438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelkit Aydın Doğan Meslek Yüksekokulu artık eğitime hazır... 
</HEADLINE>
<TEXT>

   Kelkit'te inşaatı biten, 500 öğrencinin öğrenim görebileceği yüksekokul, 450 meslek yüksekokulu arasında "organik tarım bölümü" olan ilk okul... 
      ÖMÜR AVCI Gümüşhane DHA 

   
   Kelkit'te inşaatı tamamlanan Aydın Doğan Meslek Yüksekokulu pazar günü Başbakan Recep Tayyip Erdoğan ve bazı bakanların katılacağı törenle Erzurum Atatürk Üniversitesi'ne devredilecek. Ek kontenjandan yararlanacak öğrenciler ÖSS puanına göre yüksekokula alınacak. 1 Ekim'de başlayacak aday başvuruları, 7 Ekim'e kadar sürecek. Doğan Holding Yönetim Kurulu Başkanı Aydın Doğan'ın baba ocağı Kelkit'te Aydın Doğan Vakfı'nca yaptırılan yüksekokulun temeli 27 Temmuz 2002'de atıldı. Türkiye'deki 450 meslek yüksekokulu arasında "organik tarım bölümü" olan ilk yüksekokul unvanına sahip yüksekokul, öncelikle organik tarımla ilgili kuruluşlara ve GAP bölgesindeki işletmelere kalifiye eleman yetiştirecek. Erzurum Atatürk Üniversitesi'ne bağlı eğitim verecek yüksekokulda, İngilizce ön eğitim veren hazırlık sınıfı bulunacak. Teknik Programlar Bölümü'nde Bilgisayar Teknolojisi ve Programlama, Endüstriyel Elektronik, Organik Tarım İktisadi ve İdari Programlar Bölümü'nde ise Muhasebe alanlarında ders görülecek. 
   Her dalda 25 olmak üzere toplam 100 öğrenciyle öğretime başlaması planlanan 2 yıllık yüksekokulun toplam öğrenci kapasitesi 450 - 500 olacak. 
   Kelkit Aydın Doğan Meslek Yüksekokulu Kurucu Müdürü ve Erzurum Atatürk Üniversitesi öğretim üyesi Prof. Dr. Şakir Bayındır, ÖSS ek yerleştirme kontenjanından öğrenci alacaklarını söyledi. Öğretim kadrosu atamaları başlarken, ilk aşamada bir profesör, bir doçent ve dört yardımcı doçent görevlendirilecek. 
   
   
   
</TEXT>
</DOC>
