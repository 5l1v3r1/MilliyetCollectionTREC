<DOC>
<DOCNO> 191484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/guncel/gun03.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
80. yıl coşkusu sokaklara taştı 
</HEADLINE>
<TEXT>

   Başkentteki "Cumhuriyet'e Saygı Yürüyüşü"nün ardından dün de Edirne'den Şanlıurfa'ya kadar on binlerce insan 80. yıl şerefine yürüdü 
      DOĞAN HABER AJANSI 
   
   Rektörlerin önceki gün Ankara'da yaptığı "Cumhuriyet'e Saygı Yürüyüşü"nün ardından dün de yurdun çeşitli bölgelerinde on binlerce kişi Cumhuriyet Yürüyüşü yaptı. 
   İzmir Lozan Meydanı'ndan başlayan ve yaklaşık 100 bin kişinin katıldığı yürüyüşte Vali Yusuf Ziya Göksu, Ege Ordu Komutanı Orgeneral Hurşit Tolon, NATO Güneydoğu Avrupa Müşterek Kuvvetler Komutanı Orgeneral Orhan Yöney, Büyükşehir Belediye Başkanı Ahmet Piriştina ve eşleri, Ege Üniversitesi Rektörü Prof. Dr. Ülkü Bayındır, Dokuz Eylül Üniversitesi Rektörü Prof. Dr. Emin Alıcı ilk sırada yer aldı. Orgeneral Tolon, Ankara'da açılan "Ordu göreve" pankartına ilişkin soruya, "Bugün konumuz bu değil. Bu yürüyüşteki coşkuyu, İzmirlilerin heyecanını konuşalım" yanıtını verdi. 
   
   ŞANLIURFA'DA 21 BİN KİŞİ 
   Ege Üniversitesi Rektörü Bayındır da "Ordu zaten görevinin başında ve bilincinde" derken Dokuz Eylül Üniversitesi Rektörü Alıcı, "Eğer bir şey yapılacaksa, halk yapacaktır" diye konuştu. 
   Yürüyüşe katılanlar, Cumhuriyet Meydanı'nda çalınan marş, şarkı ve türkülerle eğlendi. 1934 Türkiye Orkestrası solisti Altuğ Dilmaç'ın türkülerine Göksu, Tolon ve Piriştina el ele tutuşarak eşlik etti. 
   Şanlıurfa'da, Balıklıgöl'den başlayan yürüyüşte 21 bin kişi bir ağızdan İstiklal Marşı'nı söyledi. Kütahya Valiliği önünde toplanan 5 bin kişi de ellerinde Türk bayraklarıyla hep birlikte 10. Yıl Marşı'nı okudu. Yaklaşık 10 bin kişinin katıldığı Karaman'daki yürüyüşte ise öğrenciler büyük bir Türk bayrağı ve Atatürk posteri taşıdı. 
   
   CUMHURİYET TIRMANIŞI 
   Kutlama etkinlikleri çerçevesinde 3 bin metrelik halk koşusu yapılırken 36 dağcı da Kazımkarabekir'deki 2150 metre yüksekliğinde Hacıbaba Dağı'na Cumhuriyet tırmanışı yaptı. Edirne, Aydın, Manisa, Denizli, Amasya Zonguldak, Gaziantep ve Şanlıurfa'da da binlerce insan Cumhuriyet'in 80. yılını kutlamak için yürüdü. 
   
   
   
   
</TEXT>
</DOC>
