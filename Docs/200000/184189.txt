<DOC>
<DOCNO> 184189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur34.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision Şarkı Yarışması Mydonose Showland'de... 
</HEADLINE>
<TEXT>

     İstanbul'da 12 ve 15 Mayıs 2004 tarihlerinde gerçekleştirilecek olan 2004 Eurovision Şarkı Yarışması, Mydonose Showland'de yapılacak. 
     Yarışmanın yapılacağı yere ilişkin protokol, Türkiye Radyo Televizyon Kurumu TRT Genel Müdürvekili Haluk Buran ile Mydonose Showland Genel Müdürü İdil Saguner arasında imzalandı. 
     Mydonose Showland'deki imza töreninde konuşan TRT Genel Müdürvekili Buran, Eurovision Şarkı Yarışması'nda 28 yıldır süre gelen gelenek dolayısıyla 2004'teki finallerin Türkiye'de yapılacağını kaydetti. 
     Yarışmanın bu yıl 2 aşamalı olacağını belirten Buran, 12 Mayıs Çarşamba günü yarı finalin yapılacağını ve ilk 10'a giren ülkelerin 15 Mayıs Cumartesi günü önceden belirlenen 14 ülke ile finale katılacağını ifade etti. 
     
     40 ÜLKEDEN 500 YARIŞMACI 
     Yarışmaya 40 ülkeden 500 yarışmacının katılmasının beklendiğini ve organizasyonun bin civarında gazeteci tarafından izlenmesinin düşünüldüğünü dile getiren Buran, şöyle dedi 
     ''Geçtiğimiz aylarda Avrupa Yayın Birliği EBU heyeti ülkemize geldi. Biz daha önce bir organizasyon komitesi kurmuştuk. Önce bu komite çeşitli illerimizden gelen teklifleri değerlendirdi. İzmir, Antalya'da görülen yerler EBU kriterlerine uymadığı için oralardan vazgeçildi. İstanbul'da birkaç yere bakıldı ve yapılan inceleme sonucunda EBU, Mydonose Showland üzerinde karar kıldı. 
     Burada yapılacak yarışmada sosyal amaçlı ikram, ulaşım, güvenlik profesyonel tur şirketlerince karşılanacak. Ses, dekor ve ışık hizmetleri ulusal ve uluslararası kuruluşlarca gerçekleştirilecek. Koordinasyon, denetim ve yayın da TRT'nin görevleri arasında.'' Buran, yarışmanın yapılacağı yerde bir basın merkezi, kafeterya kompleksi, sanatçıların yarışma öncesi ve sonrası bulunacakları bir green room, makyaj ve soyunma odaları, kuru temizleme gibi birtakım hizmetlerin verileceği tesislere ihtiyaç bulunduğunu söyledi. 
     
     ''KAÇIRILMAZ BİR FIRSAT'' 
     Bazı hizmetleri de sponsorlar vasıtasıyla karşılamayı düşündüklerini ifade eden Buran, şöyle devam etti 
     ''Biz ülkemizin tanıtımı açısından büyük önem taşıyan Eurovision Şarkı Yarışması organizasyonuna ilişkin birçok kuruluşun sponsor olacağına inanıyoruz. Çünkü bu, ülkemiz için kaçırılmaz bir fırsat. Dünyaya kendimizi tanıtacağız. Bu kadar güzel bir tanıtım fırsatı hiçbir zaman ele geçmez. 
     Biz, yarışmayı TRT olarak kurumumuza ve ülkemize yaraşır bir şekilde gerçekleştirme heyecanını yaşıyoruz. Bu organizasyon TRT'nin bütçesini zorlayacak nitelikte büyük çaplı. Kuruluşlarımızı, bu heyecanımızı paylaşmaya, bu görevimizde bize destek olmaya davet ediyorum.'' Gazetecilerin sorularını da yanıtlayan Buran, geçen yıl yarışma finalinin 10 milyon Euro'ya mal olduğunu, bu yıl 2 aşamalı olarak yapılacak yarışmanın ise tahminen 15 milyon Euro'ya mal olacağını ifade etti. 
     
     ''MÜZİK İÇİN ESAS OLAN BESTEDİR'' 
     Buran, Türkiye'yi Athena grubunun temsil edeceği yarışmada şarkının İngilizce söylenmesinin bir eleştiri konusu olup olmayacağına ilişkin soru üzerine, ''EBU, 3-4 yıl önce kendi dilinde okunması şartını kaldırmıştı zaten. Biz ısrarcı olmuştuk. Geçen yıl bu konuda yapılan tenkitlerin doğru olmadığı ortaya çıktı. Bu sene hiç öyle bir lisan sorunu çıkacağını tahmin etmiyorum. Müzik için esas olan lisan değil, bestedir'' dedi. 
     Bir başka soru üzerine de Buran, TRT yönetiminde değişiklik olması halinde, bunun Eurovision Şarkı Yarışması için alınacak kararları değiştirmeyeceğini, 2004 yılı Ağustos ayına kadar görevinin başında olacak Yönetim Kurulu'nun, alacağı kararların arkasında olacağını söyledi. 
     
</TEXT>
</DOC>
