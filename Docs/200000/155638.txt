<DOC>
<DOCNO> 155638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo09.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba, gelecek sezon da Trabzonspor'da... 
</HEADLINE>
<TEXT>

     Trabzonpor, sezon sonunda sözleşmesi sona erecek olan teknik direktör Samet Aybaba'nın sözleşmesini 1 yıl daha uzattı. 
     Mehmet Ali Yılmaz Tesisleri'nde, kulüp asbaşkanı Erol Tuna ve kulüp genel sekreteri Yusuf Ziya Yılmaz'ın yanısıra bazı yönetim kurulu üyelerinin hazır bulunduğu imza töreninde Samet Aybaba, bordo-mavili kulüple gelecek sezon için de sözleşme imzaladı. 
     Kulüp asbaşkanı Erol Tuna, imza töreninde yaptığı açıklamada, 2003-2004 sezonu için önemli günlerden birini yaşadıklarını ifade ederek, ''Bu sezon Trabzonspor'a önemli başarılar kazandıran Aybaba ile gelecek sezon için de sözleşme imzalamaktan dolayı mutluluk duyuyoruz. Bu yönetim kurulunun istikrardan yana olduğunun belirtisidir. Camiaya hayırlı olsun'' dedi. 
     Aybaba ise, bir sezonu geride bırakmak üzere olduklarını belirterek, ''Birtakım şeylerin ne kadar iyi olabileceğini gösterdik. Futbol olarak çok konuşulduk ve özlenen çizgiye de gelmek üzeriyiz. Daha ciddi çalışıp, daha iyi şeyler yapmak istiyoruz'' dedi. 
     Bordo-mavili takımın gelecek yılki hedefi için şu an birşey söylemenin erken olduğunu da ifade eden Aybaba, şöyle konuştu 
     ''Önce transfer yapalım. Ardından ona göre sağlıklı bir hedef koyacağız. 10 yıldır lige şampiyonluk parolasıyla başlayan ancak ligde 5. dahi olamayan takımlar var. Ancak Trabzonspor, bu mevcut kadrosuna katılım yapılırsa, 3 yıl içinde şampiyonluğa ulaşır.'' Aybaba, son yıllarda bordo-mavili takımın teknik heyet konusunda Şenol Güneş dışında istikrar yakalamamasıyla ilgili olarak da, ''Teknik adam uzun süreli olursa, yanındakiler ona bağlı olursa başarı gelir. Kulüpte devamlılıkta yarar görüyorum'' diye konuştu. 
     Öte yandan Aybaba, yardımcı antrenörlerini gelecek hafta belirleyecek. 
     
</TEXT>
</DOC>
