<DOC>
<DOCNO> 170628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/ekonomi/eko01.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2.3 katrilyonluk sapma 
</HEADLINE>
<TEXT>

Devlet Bakanı Babacan, yıl sonu için faiz dışı fazla hedefinde 2.3 katrilyon liralık sapma olacağını, bunun yüzde 80’inin harcamalardaki israfın önlenerek giderileceğini söyledi 
     ANKARA Milliyet 

     IMF ile yürütülen 5’inci gözden geçirmede, yıl sonunda kamu sektörü faiz dışı fazla hedefinden 2.3 katrilyonluk bir sapma olacağı ortaya çıktı. Hedefin tutabilmesi için sapmayı telafi edecek tedbirlerin süratle alınacağını söyleyen Devlet Bakanı Ali Babacan, "Bunların yüzde 75 - 80 gibi bir kısmı harcamalardaki israfın önlenmesine yönelik olacak" dedi. 
     Babacan, IMF Türkiye Masası Şefi Rıza Moghadam, Türkiye Temsilcisi Odd Per Brekk, Hazine Müsteşarı İbrahim Çanakçı ve Merkez Bankası Başkanı Süreyya Serdengeçti ile birlikte basın toplantısı düzenledi. IMF’nin 4 - 15 Ağustos arasında yıllık tatil yapacağını söyleyen Babacan, gözden geçirmenin bu tarihlerden önce veya hemen sonra İcra Direktörleri Kurulu’nda onaylanacağını söyledi. 
     Faiz dışı fazla hedefindeki 2.3 katrilyon liralık sapmanın GSMH’nin binde 7’sine denk geldiğini söyleyen Babacan, bu sapmanın önemli bir kısmının bütçe dengesinden kaynaklandığını bildirdi. Babacan, "Sapmadaki en önemli nedenler vergi iadeleri, personel harcamaları, sosyal güvenlik kuruluşlarına yapılan transferlerdeki artışlar ve özel gelirlerden bütçeye kaydedilmesi öngörülen tutarların hedefin altında kalmasıdır" dedi. 
     
     Cari açığa revizyon 
     Babacan, piyasalarda cari açık hedefinin revize edilmesi gerektiği yorumları hakkında da, "Çalışmalar sürüyor. GSMH’nin yüzde 3’ü kadar cari açık bekleniyor" yanıtını verdi. 
     Gözden geçirmenin IMF İcra Direktörleri Kurulu’ndan geçmesinin yolunu faiz dışı fazla hedefinin tutturulması için alınacak tedbirlerin hayata geçirilmesine bağlayan Moghadam, tedbirlerin borç sürdürülebilirliğine ve faizlerin düşmesine yardımcı olacağını kaydetti. Moghadam, hükümetin 2004 sonunda IMF ile yola devam etmek istemediğinin hatırlatılması üzerine, "Bunların konuşulması için daha erken" dedi. 
     
Af sistemi tehlikeye atar’      Devlet Bakanı Babacan ile Moghadam, 5’inci gözden geçirmede son dakika pürüzüne neden olan SSK ve Bağ - Kur prim affı konusunun IMF’nin istediği şekilde çözüldüğünü açıkladı. Babacan, yapılacak uygulama "genel bir af niteliği taşımayacak" derken Moghadam, "Prim borçlarının yeniden yapılanmasının genel bir af şeklinde olmasını arzulamıyoruz. Yeniden yapılanmada sistemin sürdürülebilirliğini tehlikeye atacak unsurların bulunmaması gerekiyor" yorumunda bulundu. 
     SSK ve Bağ - Kur Yasaları’nın bu ay içinde Meclis’ten geçeceğini söyleyen Babacan, Kamu Mali Yönetim ve Kontrol Kanunu’nun en kısa sürede Meclis’e sunulacağını kaydetti. Babacan ile Moghadam’ın gözden geçirmedeki konulara ilişkin değerlendirmeleri şöyle 
     
     - Alınacak tedbirler sayesinde faiz dışı fazla hedefi tutturulacak. Bu sayede Hazine’nin yılın ikinci yarısındaki finansman programı başarıyla yürütülecek. Yılın ilk yarısında yüzde 96 olan iç borç çevirme oranının ikinci yarıda ortalama yüzde 80’e düşmesi bekleniyor. Ortalama olarak 100 lira borç ödemesine karşılık 80 lira borçlanılacak. 
     
     Sevindirici gelişme 
     - Net kamu borç stokunun GSMH’ye oranındaki gelişme sevindirici. 2002 sonunda yüzde 80 olan net kamu borç stoğunun GSMH’ye oranı 2003 sonunda yüzde 70’e düşecek. 
     - Meclis’in yoğun gündemi nedeniyle yapısal reform takvimi yeniden belirlendi. 6’ıncı gözden geçirme ekim sonu veya kasım başında başlayacak. İkinci vergi reformu paketi yeni yasama dönemine kaldı. 
     
Görünüm olumluysa hedefler şaşabilir’      Merkez Bankası Başkanı Süreyya Serdengeçti, "Enflasyon iyi bir şekilde gidiyorsa ve görünüm olumluysa, para talebinde meydana gelebilecek yükselmelerden dolayı parasal hedeflerin aşılması anlayışla karşılanabilir" diye konuştu. 
     Serdengeçti, enflasyonun yüksek seyretmesi durumunda parasal hedeflerin tutmasının kendilerini o kadar sevindirmeyeceğini belirten Sendengeçti, parasal hedeflerin tutsa da tutmasa da önemli olanın gelecekteki enflasyon olduğunu söyledi. 
     Kamu borcunun milli gelire oranının mutlaka düşürülmesi gerektiğini söyleyen Serdengeçti "Bunun için büyüme ve kur istikrarının sağlanması, reel faizlerin düşürülmesi ve faiz dışı fazlanın sağlanması gerekiyor" dedi. 
     

</TEXT>
</DOC>
