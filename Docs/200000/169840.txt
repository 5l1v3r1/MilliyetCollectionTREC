<DOC>
<DOCNO> 169840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur12.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Gülersoy'un yerine Ferit Epikmen seçildi... 
</HEADLINE>
<TEXT>

     Çelik Gülersoy'un vefatıyla boşalan Türkiye Turing ve Otomobil Kurumu Yönetim Kurulu Başkanlığı'na Ferit Epikmen seçildi. 
     Konuya ilişkin yapılan yazılı açıklamada, kurumun uzun yıllar Genel Müdürü ve son dönem Yönetim Kurulu Başkanı olan Gülersoy'un vefatının ardından gerçekleştirilen seçimlerde, Yönetim Kurulu Başkanlığı'na Yönetim Kurulu Üyesi ve 1. Başkan Vekili Ferit Epikmen'in getirildiği belirtildi. 
     Açıklamada, Yönetim Kurulu Üyesi Dr. Kemal Altınkaş'ın 1. Başkan Vekili olduğu kaydedilerek, Yönetim Kurulu'ndan boşalan üyeliğe ise birinci yedek üye Veysel Gökhan'ın seçildiği bildirildi. 
     
     FERİT EPİKMEN KİMDİR 
     İzmir'de 1938 yılında doğan Ferit Epikmen, 45 yıldır Türk turizminin içinde yer alıyor. 1973-1991 yılları arasında Türkiye Seyahat Acentaları Birliği'nde çeşitli görevler üstlenen Epikmen, TÜRSAB Yönetim Kurulu üyeliği ve başkanlığı yaptı. 
     1973 yılından bu yana Türkiye Turing ve Otomobil Kurumu üyesi olan Epikmen, 1988'den bu yana da kurumun yönetim kurullarında yer alıyor. 
     
     ÇELİK GÜLERSOY VAKFI'NDA DA DEĞİŞİKLİK 
     Bu arada, Çelik Gülersoy Vakfı'nda da vefat nedeniyle bazı değişiklikler oldu. Gülersoy'un vasiyeti gereği vakfa 3 mütevelli atandı. 
     Buna göre Çelik Gülersoy Vakfı Mütevelli Heyeti, Dr. Arhan Apak, Dr. Uğur İbrahimhakkıoğlu ve Deniz Yalav'dan oluştu. Mütevelli Heyet Başkanlığı'na Dr. Arhan Apak, Başkan vekilliğine de Dr. Uğur İbrahimhakkıoğlu seçildi. 
     
</TEXT>
</DOC>
