<DOC>
<DOCNO> 175194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun01.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak tasarısının BM'de bu hafta kabul edilmesi bekleniyor 
</HEADLINE>
<TEXT>

     ABD Başkanı George W. Bush yönetiminin Irak'a, BM şemsiyesi altında bir yardım misyonu gönderilmesini öngören karar tasarısının, bu hafta içinde BM Güvenlik Konseyi tarafından kabul edilmesi için üyelere baskı yaptığı diplomatlar tarafından ifade edildi. 
     Aynı kaynaklara göre Washington, Güvenlik Konseyi'nin, Bağdat'ta Saddam hükümeti yerine oluşturulan yönetim konseyini desteklemesini de talep ediyor. 
     
     KARAR TASARISI HAZIR 
     BM'de görevli diplomatlar, ABD'nin bu amaçla hazırladığı karar tasarısını Konsey'in öteki daimi üyeleri olan İngiltere, Fransa, Rusya ve Çin'e dağıttığını söylediler. 
     ABD Dışişleri Bakanı Colin Powell ile BM Genel Sekreteri Kofi Annan'ın da böyle bir kararın bir an önce çıkmasından yana tavır koydukları ifade edildi. Karar tasarısının, ABD önderliğindeki yönetimin yanı sıra Irak'ın onarımına katkıda bulunacak olan BM misyonunun yasal çerçeveye oturtulmasına yardımcı olacağı kaydedildi. 
     
</TEXT>
</DOC>
