<DOC>
<DOCNO> 151463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/dunya/adun.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani ve Talabani Kerkük'ü paylaşamadı 
</HEADLINE>
<TEXT>

Savaştan kısa süre önce güçlerini birleştiren Barzani ve Talabani, Kerkük krizi yaşıyor. Denetimin Talabani'de olması, eski sorunları alevlendirdi... 
     NAMIK DURUKAN 
KERKÜK 

     ABD ve İngiliz askerlerinin Irak operasyonundan kısa bir süre önce güçlerini birleştiren KDP ve KYB, Kerkük'ün denetiminde anlaşmazlığa düştü. KDP lideri Mesut Barzani ve KYB lideri Celal Talabani'nin görüşmelerinden sonuç çıkmazken, KYB'den Kosret Resul Ali ile KDP'den Hoşyer Zebari'nin temsil ettiği iki grup, Kerkük'te bir araya gelip denetim krizini yeniden masaya yatırdı. Ancak alt birimler arasındaki toplantı da bir yere varmayınca, Barzani ve Talabani dün tekrar buluştu. 
     
     KDP MİSİLLEME YAPTI 
     Kerkük'ün ağırlıklı olarak Talabani güçlerinin denetiminde olması ve yönetimin KYB tarafından ele geçirilmesi, iki parti arasındaki sorunları alevlendirdi. KDP peşmergeleri, Kerkük'te Talabani yönetiminin denetimini kırmak amacıyla, kentin giriş ve çıkışlarını tuttu. Talabani'nin, İçişleri Bakanı Feridun Abdulkadir'i Kerkük'e vali atamasına misilleme olarak KDP de kendi valisini gönderdi. İki örgüt, kent merkezinin yakınındaki kasaba ve köylerin denetimi konusunda da anlaşmazlığa düştü. Son olarak Dibis kasabasında denetimi ele geçiren KDP, kasabadan çekilmesi için KYB'yi uyardı. 
     
     AŞİRETLERE TEKLİF 
     Musul'daki Kürt aşiretlerinin desteğini almak isteyen KDP, bölgeye 2 bin kişilik peşmerge kuvveti gönderdi. Musul bölgesindeki bazı aşiretlerin de, Barzani ile sorunlar yaşadığı ve Talabani ile temas kurduğu belirtildi. Surci, Herki, Zebari, Muzuri, Rekani ve Goran aşiretlerinin liderlerine mesaj gönderen Barzani de, bu aşiretlerin kendi yanında yer almasını teklif etti. 
     
Irak'a ekonomik olarak girin      ABD'nin Musul'a vali olarak atadığı Cuburi aşiretinin lideri ve Irak Vatan Partisi Başkanı Masan Cuburi, Irak petrolünü Hayfa'ya değil, Yumurtalık'a akıtmak istediklerini belirterek, "Türkiye Irak'a askeri olarak değil ekonomik olarak girsin" dedi. Cuburi, sözlerini şöyle sürdürdü "Kerkük - Yumurtalık boru hattı bizim için daha önemli. Halkın tercihi de İsrail'den çok Türkiye ile işbirliği yapmak." 
     


DÜNYA 













</TEXT>
</DOC>
