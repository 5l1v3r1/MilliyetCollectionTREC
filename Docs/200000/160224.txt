<DOC>
<DOCNO> 160224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur04.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis'ten gençlere sınav tavsiyeleri... 
</HEADLINE>
<TEXT>

     Emniyet Genel Müdürlüğü, ÖSYM sınavına hazırlanan gençlere tavsiyeler içeren bir kitapçık hazırladı. Kitapçıkta, öğrencilere ders çalışma metodları, zamanı iyi kullanma, önsezi, hızlı okuma konusunda tavsiyelerde bulunuluyor. 
     Emniyet Genel Müdürlüğü Araştırma Planlama Kurulu Daire Başkanlığı, ''Etkin Çalışma ve Başarma'' başlıklı bir kitapçık hazırlattı. Üniversiteye hazırlanan öğrencilere yardımcı olmak amacıyla hazırlanan kitapçıktan 20 bin adet bastırılarak, okullara dağıtılmak üzere il emniyet müdürlüklerine gönderildi. 
     Kitapçıkta, üniversiteye hazırlanan öğrencilerin etkin çalışabilmesi için hedeflerini iyi belirlemeleri, başarıya bütün kalpleriyle inanmaları, sistematik çalışmaları, haftalık program yapmaları ve bu programları uygulamaları tavsiyesinde bulunuluyor. 
     Kitapçıkta, ÖSYM'ye hazırlanan öğrencilere, şu öğütler veriliyor 
     - Değişik yerlerde çalışmayın. 
     - Dağınık bir ortamda çalışmak, boşa zaman harcamaktır. Dikkatinizi dağıtacak fazla objenin olmadığı sade bir odada, mümkünse boş bir duvara dönük çalışın. - Isısı 18-20 derecede, sessiz ve ışığı yeterli düzeyde bir ortamı tercih edin. 
     - Yatakta çalışabiliyorsanız sorun yok ama siz yine de yatağı uyumak için kullanın. 
     - Çalışırken bir şeyler atıştırmayın. Çünkü insan bir şeyler yerken konsantrasyonunu kaybedebildiği gibi, bu tür beslenme fazla kilo almanıza yol açar. 
     - Günün en zinde ve en uyanık olduğunuz verimli saatlerinde ders çalışın. 
     - Üniversite sınavına hazırlanırken hayatınızı ertelemeyeceğiniz gibi, çalışmalarınızı da daha sonraya ertelemeyin. 
     - Başarmak istiyorsanız iyi hayal kurun ve sizi zorlayan dersin daha fazla üzerine gidin. 
     - Bilgilerin belleğinize kodlanmasına dikkat edin. Öğrendiğiniz bilgi üzerinde çalışırsanız, bilgi ön bellekten uçmayıp, asıl belleğe transfer olur. 
     - Öğrendiğiniz şeyleri tekrar edin. Tekrar, unutmayı engellemenin en iyi yoludur. 
     - Göz, tek noktaya baksa bile 3-4 kelime görebilecek bir görme bandı kapasitesine sahiptir. Hızlı okumak için, görme bandı kapasitenizi genişletecek göz eğitimi yapmalısınız. 
     
</TEXT>
</DOC>
