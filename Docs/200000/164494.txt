<DOC>
<DOCNO> 164494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko02.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kriz mıriz yok 
</HEADLINE>
<TEXT>

     KEMAL BULUT, ABDULLAH KARAKUŞ Ankara 

     Başbakan Tayyip Erdoğan, vatandaşlarla evinin bulunduğu Subayevleri'ndeki Şahinoğlu Pastanesi'nde dondurma yedi. 
     Burada vatandaşların Devlet Bakanı Kürşad Tüzmen'in "Krizin öncü sinyalleri geliyor" sözlerini hatırlatarak, "Bir daha kriz yaşamak istemiyoruz, yoksa yine kriz mi geliyor " sözleri üzerine Erdoğan, "Kriz, mıriz söz konusu değil. İç piyasaya yönelik bazı hareketlenmeler var. Bunda korkulacak bir şey yok. Siz hiç merak etmeyin" dedi. 
     Doların değerinin düşük olmasının kriz başlangıcı olup olmadığını dile getiren vatandaşlara, Erdoğan, "Dolar keşke yükselse" diye yanıt verdi. Bir vatandaşın "Aman yükselmesin Başbakanım, çok dolar borcum var" demesi üzerine Erdoğan, "Öde şimdi dolar borcunu, nasıl olsa düşük. Böylece borçtan da yırtarsın. Yükselince nasıl ödeyeceksin" diye konuştu. 
     
     İş isteyene para 
     Bir vatandaş işsizlikten şikayet edince Erdoğan, "Şimdi benden iş isteme. Herkes iş istiyor. Zamanla hiç işsiz kalmayacak, merak etme" dedi. Erdoğan bir işsiz kadına da cebinden çıkardığı 200 milyon lirayı verdi. 
     

</TEXT>
</DOC>
