<DOC>
<DOCNO> 166897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur02.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "En önemli dış politika hedefimiz AB.." 
</HEADLINE>
<TEXT>

     Başbakan Recep Tayyip Erdoğan, ''Türkiye-Portekiz ilişkilerinin geleceğinin en önemli boyutlarından birini AB'nin teşkil edeceği şüphesizdir. Ülkemiz, AB üyeliğini ve bu amaçla katılım müzakerelerine ilişkin kararın en geç 2004 sonunda alınmasını en önemli dış politika hedeflerinden biri olarak görmektedir'' dedi. 
     Başbakan Erdoğan, Portekiz'e yaptığı resmi ziyaret çerçevesinde temaslarına başladı. Erdoğan, Portekiz Başbakanı Jose Manuel Durao Barroso ile baş başa görüşmesinin ardından onuruna verilen akşam yemeğine katıldı. 
     Erdoğan, burada yaptığı konuşmada 25 Kasım 2002 tarihinde AK Parti lideri sıfatıyla Portekiz'e yaptığı ziyaretten sonra bugün Başbakan olarak bu ülkeye gelmekten mutluluk duyduğunu söyledi. 
     Avrupa'da Başbakan sıfatıyla resmi bir ziyarette bulunduğu ilk ülke olan Portekiz'de Barroso'nun gösterdiği konukseverlik için teşekkürlerini ifade eden Erdoğan, Türkiye-Portekiz ilişkilerinin yüzyıllar öncesinden bugünlere uzanan köklü bir geçmişe sahip bulunduğunu kaydetti. 
     Başbakan Erdoğan, bundan 500 yıl öncesinden başlayarak Afrika'dan Asya'nın çeşitli bölgelerine kadar çok geniş bir coğrafya üzerinde yüz yüze gelen iki ülkenin çeşitli boyutlarda ilişkiler ve işbirliği geliştirmeyi başardıklarını dile getirerek, şöyle konuştu 
     ''Ülkelerimizin 21. yüzyılın başında bu zengin geçmişlerinden kazandıkları köklü tecrübe, yakınlık ve işbirliği ruhunu daha derinleştirip güçlendirerek geleceğe taşımaya karşılıklı olarak arzulu olmaları son derece cesaret vericidir. 
     Dünya ve insanlık tarihinde zamanlarının en önemli güçleri olan Türkiye ve Portekiz, sadece tarihin akışını şekillendirmekle kalmayıp rekabetin, gelişme, büyüme ve yeni ufuklar kazanabilmek için en önemli dinamizm unsuru olduğunu bu tarihi süreçte dünyaya en güzel şekilde göstermişlerdir. 
     Bugün Portekiz halkı, Türk insanının gözünde keşifleriyle dünya küresini zenginleştiren ve genişleten, güçlü bir medeniyete sahip, hoşgörü örneği bir millettir. Bizler ise benzer özelliklerimizle ülkenizi ve sizleri kendimize içtenlikle yakın buluyoruz. Bu benzerliğin önemli ölçüde Portekiz tarafından da paylaşıldığını sanıyorum. 
     Nitekim, Portekiz'in yakın geçmişinde cumhuriyete geçiş sürecinde genç Portekizli devrimcilerin kendilerini genç Türkler veya genç Türkiye olarak adlandırmaları da bunun bir örneğidir.'' Başbakan Erdoğan, 25 Kasım 2002'de Barroso ile gerçekleştirdiği görüşmelerde Türkiye ve Portekiz ilişkilerinin yeni dünya dengeleri içinde bugünkünden çok daha ileri düzeylere getirilmesi için imkanların mevcut olduğunu, iki ülke arasındaki ilişkilerin geliştirilmesi yönünde aynı irade ve arzuyu paylaştıklarını açıkça gördüklerini kaydetti. 
     Siyaset ve ticaretten kültür, eğitim, turizm ve spora kadar bütün alanlardaki işbirliğinin iki ülkenin sahip olduğu gerçek potansiyelin altında seyrettiği düşüncesini Barroso ile beraberce paylaştıklarını vurgulayan Erdoğan, bu potansiyelin en iyi şekilde değerlendirebilmesinin Türkiye'nin önceliği olduğunu kaydetti. 
     Erdoğan, bütün bu konuları yarınki görüşmede de detaylı bir şekilde bir kez daha değerlendireceklerini ve işbirliğinin geleceğine yönelik yeni hedefler oluşturacaklarını bildirdi. Başbakan Erdoğan, konuşmasını şöyle sürdürdü 
     ''Türkiye-Portekiz ilişkilerinin geleceğinin en önemli boyutlarından birini Avrupa Birliği'nin AB teşkil edeceği şüphesizdir. Ülkemiz, AB üyeliğini ve bu amaçla katılım müzakerelerine ilişkin kararın en geç 2004 sonunda alınmasını en önemli dış politika hedeflerinden biri olarak görmektedir. 
     Türkiye, bu öncelikli hedefine yönelik olarak adaylığının tescil edildiği Helsinki Zirvesi ile başlayan süreçte bugüne kadar önemli adımlar atmıştır. Bu kararlılığımızı önümüzdeki dönemde de büyük bir azimle sürdüreceğiz. Meclisimizde bugüne kadar gerçekleştirilen anayasa değişiklikleri, kabul edilen 6 uyum paketi ve üzerinde çalıştığımız yedinci paket, bu kararlılığımızın en somut örneklerini teşkil etmektedir. 
     Bu süreçte, Portekiz gibi ülkelerin önyargısız, ileriyi gören ve diğer birçok ülke için örnek teşkil edici nitelikteki yaklaşım ve politikaları önemli ve teşvik edici bir rol oynamıştır. Sağlıklı ve ileriyi gören bir vizyona sahip zat-ı alinizin çeşitli vesilelerle açıkça belirttiği gibi Türkiye'yi dışlamayan, ancak kucaklayan bir AB anlayışı ve bu yöndeki diğer mesajlar, bu tarihi süreçte büyük önem taşımaktadır.'' Erdoğan, bir medeniyetler ve kültürler kavşağı olan, milyonlarca vatandaşı, yüz binlerce girişimcisi AB'de yaşayan ve çalışan, AB'nin altıncı büyük ticaret ortağı olan ve AB ile köklü ilişkileri, işbirliği bulunan, genç ve dinamik bir nüfusa sahip çeşitli petrol ve doğalgaz hatlarının merkezinde bulunan Türkiye'nin AB üyeliğinin bütün taraflara her boyutta büyük kazanımlar sağlayacağını vurguladı. Erdoğan, ''Hepimizin hedefi, tüm Avrupa'yı kucaklayan bir birliğin teşkili olmalıdır'' dedi. 
     Başbakan Erdoğan, İstanbul Büyükşehir Belediye Başkanlığı döneminde, dünyada başka hiçbir şehrin İstanbul'a, Lizbon kadar benzemediğini sürekli duyduğunu ifade ederek, Lizbon'a gerçekleştirdiği iki ziyarette bunun ne kadar doğru olduğunu gördüğünü söyledi. 
     Erdoğan, Barroso'yu, Türkiye'ye yapacağı ziyaret vesilesi ile Ankara'da ve daha sonra da Portekiz'in büyük şairi Fernando Pessoa ile aynı kaynaklardan ilham alan büyük Türk şairi, eski Lizbon Elçisi Yahya Kemal'in medeniyetler şehri İstanbul'da görmekten büyük mutluluk duyacağını belirtti. 
     -PORTEKİZ BAŞBAKANI- Portekiz Başbakanı Barroso ise Türkiye ile Portekiz'in Avrupa'nın en uç noktalarında bulunduğunu belirterek, Türkiye'nin, AB hedefine yakınlaşma konusunda önemli adımlar attığını kaydetti. 
     Bu adımların Başbakan Erdoğan'ın, başbakanlık görevini yürütmeye başlamasından sonra daha bariz bir şekilde göze çarptığını dile getiren Barroso, ''Bu adımlarınız memnuniyetle karşılanmıştır'' dedi. Barroso, Türkiye'yi AB'ye üyelik perspektifine her zaman biraz daha yakın görmeyi arzulayan müttefik ve dost bir ülke olarak Portekiz'in, bu cesur reform çalışmalarında içtenlikle teşvik etmeye devam edeceğini vurguladı. 
     Kendi içinde köklü bir reform sürecinden geçen ve Türkiye'nin de üyesi olmayı arzuladığı AB'nin, 50 yılı aşkın bir süredir kendisini AB yapan değerleri muhafaza edeceğini ümit ettiğini belirten Barroso, ''Eşitler arasında bir AB, dayanışma sözcüğünün gerçek ve doğru bir anlam taşıdığı bir AB...'' dedi. 
     Konuşmaların ardından Erdoğan ve Barroso, iki ülkenin dostluğuna kadeh kaldırdı. Erdoğan'ın kadehinde portakal suyu bulunduğu görüldü. 
     
</TEXT>
</DOC>
