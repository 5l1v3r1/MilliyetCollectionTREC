<DOC>
<DOCNO> 159952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko09.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş uçağı lastikleri traktörlerde kullanılıyor... 
</HEADLINE>
<TEXT>

     Konya'da jant üretimi yapan Öz Ümit Jant Ltd. Şirketi, normal lastiğe göre üçte bir daha ucuz ve 24 kat daha sağlam olan çıkma savaş uçağı lastiklerinin, özel ürettiği jantlarla, traktör ve diğer tarım aletlerinde kullanımını sağlıyor. 
     Söz konusu firma, Hava Kuvvetleri Komutanlığı bünyesindeki savaş uçaklarında kullanılan ya da depo ömrünü tamamladığı için Ankara'da hurdacılara satılan uçak lastiklerini Konya'ya getiriyor. 
     Normal lastikten daha yayvan ve edabı 14.5 inch olan savaş uçağı lastiklerine özel jant üreten firma, bu lastikleri traktörüyle daha fazla yük taşımak ve uzun ömürlü lastik kullanmak isteyen vatandaşlara, hatta tarım iş makinası üreten bazı kuruluşlara satıyor. 
     
     ''15 YIL KULLANILABİLİYOR'' 

     Konya Büsan Sanayi Sitesi'nde faaliyet gösteren Öz Ümit Jant Ltd. Şirketi'nin Yönetim Kurulu Başkanı Mustafa Sinan Ümit, Türkiye'de savaş uçağı lastiklerini römorklarda ve tarım makinalarında ilk kez kullanan firma olduklarını belirtirken, şunları söyledi 
     ''Normal lastiğe göre üçte bir daha ucuz ve 24 kat daha sağlam olan, özel jant takılmış çıkma savaş uçağı lastiklerine büyük talep var. Bu lastiklerin özellikle sağlamlığı tarım kesiminde çalışanları kendine çekiyor. Örneğin, her sezon lastik değiştirmek zorunda kalan balye makinalarına bu lastikler takıldığı takdirde tam 15 yıl gidiyor. Bu nedenle hiç reklam çalışması yapmamamıza karşın, Edirne, Adana gibi yurdun dört bir tarafındaki tarımın yaygın olduğu yerlerden gelen siparişleri karşılamakta zorlanıyoruz.'' Ebatları römork lastiğine oldukça yakın olan uçak lastiklerini işlerken, en büyük sorunu çarpraz oluk yerine düz oluklu olmasında yaşadıklarını belirten Ümit, şunları kaydetti 
     ''Savaş uçakları güvenli bir şekilde inip kalkabilmesi için bir lastiği en fazla 4-6 defa kullanıyor. Bizim ebatlara uygun olarak üretip jantlara geçirerek kullandığımız uçak lastiklerinin çoğu hiç kullanılmamış ancak depo ömrünü dolduran Avrupa ve ABD üretimi uçak lastikleridir. Orjinal römork lastikleri ortalama 400 milyon liraya satılırken bu lastiği biz jantıyla birlikte 300 milyon liraya veriyoruz.'' Savaş uçağı lastiklerinin traktör römorkları dışında balye ve susam toplama makinelerinde yaygın olarak tercih edildiğini ifade eden Ümit, ''hurdaya çıkan uçak lastiklerine jant yapıp satarak, ekonomiye önemli bir katkı sağlamış oluyoruz. Yakılacak ya da çürümeye terk edilecek bu lastikleri, küçük bir işlemden geçirdikten sonra yeniden üretime kazandırıyoruz. Günlük ortalama 100 adet olan üretimimizle hem para kazanıyor hem de zor durumdaki çiftçinin üretimine devam edebilmesi için destek oluyoruz'' diye konuştu. 
     
</TEXT>
</DOC>
