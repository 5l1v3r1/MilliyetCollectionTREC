<DOC>
<DOCNO> 156323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yazar/bila.html </URL>
<DATE> 2003/05/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yeni sayfa... 
</HEADLINE>
<TEXT>

     Çiçek’in sözleri hükümetin, Irak savaşı sonrasındaki koşullarda yeni bir yaklaşım içinde olacağını gösteriyor. 
     Hazırlanmakta olan pişmanlık yasasının daha öncekilerden farklı olacağını da vurgulayan Çiçek, düzenlemenin sadece hukuki boyut içermeyeceği mesajını da vermiş oldu. 
     ABD’nin, PKK KADEK sorununun çözümünü bir anlamda üstlendiğini gösteren mesajları karşısında Ankara da inisiyatifi tümüyle elden bırakmak niyetinde değil. Bu nedenle yeni bir adım atmaya hazırlanıyor. 
     PKK KADEK’in silahsızlandırılmasıyla sonuçlanacak bir gelişmenin doğuracağı hukuki, ekonomik ve sosyal sorunları da kavrayacak bir çalışma içinde olan Adalet ve İçişleri bakanlıklarının geliştireceği proje hükümetin ve MGK’nin önüne de gelecek. 
     Bu çalışmanın amacı yeniden terör ve çatışma ortamı doğmasını önlemek olarak açıklanıyor. 
     Adalet Bakanı, "yeni sayfa açmakötan söz ederken daha önceki pişmanlık yasası uygulamalarının yetersizliğini de belirtmiş oldu. 
     Hükümetin bu çalışması kamuoyuna yansıdığından bu yana sorunun farklı boyutlarına ilişkin yorum ve öneriler de gündeme gelmeye başladı. 
     Sorunun sadece PKK KADEK mensupları veya sempatizanları açısından ele alınmasının önemli bir eksiklik yaratacağı üzerinde duruluyor. 
     Öncelikle, düzenlemelerin terör mağdurlarını ve ailelerini rencide etmemesi gerektiği vurgulanıyor. Ankara’daki terörle mücadele uzmanlarının dikkat çektikleri bir yön de, söz konusu projenin mutlaka gaziler, terör mağdurları ve ailelerini de destekleyip güçlendirecek bir boyut taşıması gerektiği. 
     Ayrıca, terörle silahlı mücadele aşamasında önemli işlev gören koruculuk sisteminin de bu projenin bir ayağı olması gerektiği vurgulanıyor. Korucuların da yeni dönemde sivil yaşama entegre edilmeleri, meslek kazanmalarına yardımcı olunmasının unutulmaması gerektiğine işaret ediliyor. 
     Yeni düzenlemenin terörün kaynaklarını kurutmak amacıyla ekonomik ve sosyal bir paketle desteklenmesinin kaçınılmaz olduğu da yine uzmanların hükümetin dikkatine getirdikleri bir diğer konu. 
     Ankara’nın dışarıdan gelecek ve hatta dayatılacak adımlar yerine, kendi inisiyatifiyle öne almasının sayısız faydaları var. 
     Hükümet zaman yitirmeden yeni projesini kamuoyunda tartışmaya açmalı. 
     
     

</TEXT>
</DOC>
