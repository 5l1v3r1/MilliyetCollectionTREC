<DOC>
<DOCNO> 191658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur05.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yağmur ve fırtına uyarısı... 
</HEADLINE>
<TEXT>

     Antalya'da bu akşamdan itibaren şiddetli yağış ve fırtına bekleniyor. 
     Meteoroloji Bölge Müdürlüğü'nden yayınlanan açıklamada, Antalya ve çevresinin, bu akşamdan itibaren Balkanlar ve Karadeniz üzerinden gelecek soğuk ve yağışlı havanın etkisinde kalacağı bildirildi. Bu akşam saatlerinde başlayacak yağışın yarın da yer yer etkili olarak devam edileceğine dikkat çekilen açıklamada, yağışın özellikle bölgenin doğusunda etkili olmasının beklendiğine işaret edildi. 
     Açıklamada, yağışın aynı gün doğuya hareketiyle birlikte rüzgarın kuzey yönlerden kuvvetli ve kısa aralıklarla fırtına şeklinde esmesinin beklendiği belirtilerek, rüzgarın 29 Ekim'de de devam edeceği kaydedildi. 
     Rüzgarın hızının saatte 40 ile 55, aralıklarla 75 kilometreyi bulabileceğine değinilen açıklamada, yağış ve rüzgarla birlikte hava sıcaklıklarının da azalarak 5-10 derece inmesinin beklendiği vurgulandı. 
     
     DENİZCİ VE BALIKÇILARA UYARI 
     Denizciler ve balıkçılar için kıyılardaki hava ve deniz durumu tahminlerine de yer verilen açıklamada, kıyılarda, yarından itibaren fırtına beklendiği belirtilerek, şöyle denildi 
     ''Rüzgar, Bodrum-Alanya arasında yıldız ve karayel, Alanya-Anamur arasında kıble ve lodos, 29 Ekim'de ise tüm kıyılarımızda yıldız ve karayelden 5 ile 6, aralıklarla 7 ile 8 kuvvetinde ve saatte 20 ile 30, aralıklarla 40 deniz mili hızla esecektir. Deniz kaba, açıklarda çok kaba ve yüksek dalgalı, dalga yüksekliği 2,5 ile 3,5, açıklarda 4 ile 6 metre dolayında olacak. Bugün ve yarın beklenen yağış yer yer etkili olacaktır. Yağışın Alanya-Anamur arasında daha etkili olması bekleniyor. Görüş uzaklığının ise, yağış anında 2 ile 4 kilometreye kadar azalması bekleniyor.'' 
     
</TEXT>
</DOC>
