<DOC>
<DOCNO> 194791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko13.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'nin Kasım ayı enflasyon tahmini yüzde 1.2-1.4 
</HEADLINE>
<TEXT>

     Yapı ve Kredi Bankası, Kasım ayında tüketici fiyatlarında yüzde 1.2-1.4 artış bekliyor. 
     Yapı Kredi Kurumsal ve Ekonomik Araştırmalar Yönetimi tarafından hazırlanan haftalık bültene göre, çekirdek enflasyon olarak da adlandırılan özel imalat sanayii fiyatları artışı ise yüzde 1-1.2 aralığında tahmin edildi. 
     Geçtiğimiz hafta yaşanan olumsuz gelişmelerin ardından piyasaların bu haftaya göreceli olarak olumlu bir havada başladığı belirtilen bültende, hükümetin Irak'a asker gönderme yetkisini kullanmayacağını açıklamasının, Irak konusundaki belirsizliği ortadan kaldırması açısından piyasaları olumlu etkilediği vurgulandı. 
     Bu hafta piyasaları etkilemesi beklenen bir diğer konunun ise Tekel'in özelleştirilmesi konusundaki gelişmeler olduğuna işaret edilen bültende, özelleştirme ihalesinin iptal edilmesi durumunda piyasaların buna olumsuz tepki vereceği beklentisi, tekliflerin kabul edilmesi durumunda ise piyasaların bundan olumlu etkileneceği ve faizlerin bir miktar gerileyeceği tahmini dile getirildi. 
     
</TEXT>
</DOC>
