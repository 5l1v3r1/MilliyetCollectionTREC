<DOC>
<DOCNO> 180293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko38.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer Üst kurullarla ilgili konuşuyoruz, pazarlık etmiyoruz 
</HEADLINE>
<TEXT>

     Başbakan Başdanışmanı Ömer Dinçer, yeniden yapılandırmaya ilişkin üst kurullara gönderdiklerin metnin bir taslak olmadığını ifade ederken, ''elimizdeki bir tartışma metni, herhangi bir kararı ifade etmiyor. Kararı buradaki kurulla hep beraber veriyoruz'' dedi. 
     Dinçer, bugün 9 düzenleyici ve denetleyici Kurulun başkan ve yöneticileri ile birlikte Milli Piyango İdaresi'nin Gölbaşı Tesisleri'nde bir toplantı yaptı. 
     Dinçer, toplantıya ilişkin açıklamalarda bulundu, gazetecilerin sorularını yanıtladı. 
     Kamu yönetimi düşüncesinin gözden geçirilmesi yönünde yeni bir yaklaşımın ortaya çıktığını anlatan Dinçer, düzenleyici ve denetleyici kurulların da, bu çerçevede gözden geçirilmesi gerektiğini düşündüklerini söyledi. 
     Bu kurulların karşı karşıya bulunduğu sorunlar olduğunu anlatan Dinçer, söz konusu kurumların denetimlerinin çok sağlıklı yapılmadığına dair endişeler bulunduğunu kaydetti. 
     Dinçer, Türkiye'nin bu kurumlara ihtiyacı olduğunu ve yıpratılmaması gerektiğini belirtti. 
     
     BAŞBAKAN'IN VETO HAKKI 
     Kurumlara gönderilen metinde Başbakan'ın veto hakkının da bulunduğuna dair madde olduğunun hatırlatılması üzerine Dinçer, ''bunu izah etmeye gerek yok. Parantez içinde böyle bir husus vardı. Başka ülkelerde buna benzer düzenlemeler var. Bir görüştür, tartışılıyor'' dedi. 
     Başbakan'ın vetosuna ilişkin bir başka soruya karşılık Dinçer, ''Orada alternatif düşünceler var, bazıları olmaz diyor, bazıları olur diyor'' şeklinde konuştu. 
     Dinçer, üyelerin sayısına ilişkin soru üzerine de, ''çok standart, bütün kurulların aynı elbiseyi giyeceği bir tavır içinde olmayacağız'' ifadesini kullandı. 
     Dinçer, bunun bir taslak olmadığını ve tartışmalar sonucunda taslağın ortaya çıkacağını kaydetti. 
     Dinçer, taslağın ne zaman hazır olacağına ilişkin soru üzerine de, ''burada herkesin kabul edeceği bir taslak ortaya çıkacaktır. Meclis'e yetişir zannederim, görüşüyoruz, konuşuyoruz, pazarlık etmiyoruz'' yanıtını verdi. 
     Dinçer başka bir soru üzerine, bu kurumların denetlenmesinin özerkliğe engel teşkil etmeyeceğini belirterek, ''özerklik kontrolsüzlük değildir'' dedi. 
     ''Türkiye'de kaç tane yönetmelik var biliyor musunuz '' sorusunu soran Dinçer, ''Ben kurumlara Türkiye'de kaç tane yönetmelik olduğunu sordum. Henüz kimseden yanıt gelmedi. Bu kadar çok yönetmelikle toplum yönetilmez'' şeklinde konuştu. 
     Dinçer, BDDK Başkanı Engin Akçakoca'nın toplantıdan erken ayrılmasına ilişkin olarak da, Akçakoca'nın nezakaten geldiğini, işleri olduğu için ayrıldığını, yardımcısının toplantıda olduğunu belirterek, ''Herhangi bir tavır sebepli değil'' yanıtını verdi. 
     
     RTÜK BAŞKANI KARACA 
     Radyo ve Televizyon Üst Kurulu RTÜK Başkanı Fatih Karaca da, kendilerinin Kurul olarak, bu çerçeve taslağın dışında mütalaa edilmeleri gerektiğini düşündüklerini, oluşturuluş ve seçiliş biçimleri olarak da, diğer kurullardan farklı olduklarını kaydetti. 
     Karaca, kendilerinin taşrada teşkilatları olduğunu, diğer kurulların olmadığını belirtirken, çerçeve taslağın dışında tutulmaları gerektiğini söyledi. 
     Öte yandan toplantının sabahki bölümünde katılımcılar bazılarının, tartışma metninde yer alan bazı görüşlerin anayasaya aykırı olduğu, bazı maddelerin de kurumların mali ve idari özerkliklerini engelleyici hususlar taşıdığı, bazı üyelerin de Sayıştay denetimine gerekli olmadığı yönünde görüş belirttikleri öğrenildi. 
     
</TEXT>
</DOC>
