<DOC>
<DOCNO> 199525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko19.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Şeker fabrikaları 2004 sonuna kadar özelleştirilecek 
</HEADLINE>
<TEXT>

     Sanayi ve Ticaret Bakanı Ali Coşkun şeker fabrikalarının büyük bir kısmının 2004 yılı sonuna kadar özelleştirileceğini belirterek, ''IMF'ye bu konuda yol haritasını vermiş durumdayız'' dedi. 
     Coşkun, II. Sanayi Kongresi sırasında gazetecilerin sorularını yanıtlarken, özelleştirmede yeni bir model uyguladıklarını ve şeker fabrikalarının atıl varlıklarını satma yetkisini Yüksek Planlama Kurulu ile Yüksek Özelleştirme Kurulu'ndan aldıklarını söyledi. 
     Şeker fabrikalarının kullanılmayan besi çiftlikleri ya da sütçülük yapan çiftliklerini satarak sermayelerini güçlendirdiklerini kaydeden Coşkun, yeni şeker fabrikalarını rehabilitasyona aldıklarını anımsattı. 
     Şeker fabrikalarının Türkiye'nin 500 büyük kuruluşu arasında 5. sırada, istihdamda ise 3. sırada yer aldığını belirten Coşkun, bu yılın Nisan ayı içinde pancar üreticisine bir haftada 490 trilyon lira ödeme yaptıklarını anlattı. Coşkun, şeker fabrikalarını kara geçirdiklerini ve daha da verimli hale getirdikten sonra özelleştireceklerini kaydetti. 
     Özelleştirme takviminin sorulması üzerine Coşkun, ''Şeker fabrikalarının büyük bir kısmı tahmin ediyorum 2004 yılının sonuna kadar özelleştirilecek. IMF'ye bu konuda yol haritasını vermiş durumdayız'' diye konuştu. 
     Sanayi ve Ticaret Bakanı Ali Coşkun bir gazetecinin ''Merkez Bankası'nın seçim uyarısı var. Kamu harcamalarının artması durumunda enflasyon ve faiz dışı fazla hedefinden sapılacağı söyleniyor'' şeklindeki sözleri üzerine şöyle konuştu 
     ''Bu işler hükümetin ve Meclisin vereceği kararlardır. Bunlara fazla önem vermiyoruz. Biz bildiğimiz yolda istikrara devam ediyoruz. Siyasi istikrar, kesimler arasında sosyal barış sağlanmıştır. Şimdi ekonomi darboğazdan çıktı, istikrar içinde sürdürülebilir kalkınma hedefi aldık. Bunda da başarılı olacağımıza inanıyorum. Bugün açıklanacak enflasyon rakamları da bunu gösteriyor.'' 
     
</TEXT>
</DOC>
