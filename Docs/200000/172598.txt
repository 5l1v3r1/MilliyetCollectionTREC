<DOC>
<DOCNO> 172598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo23.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan perhizi bozdu, Kayseri mantısı ve pastırması yedi 
</HEADLINE>
<TEXT>

     Dünya Şampiyonası hazırlıklarını Kayseri'de sürdüren Avrupa Şampiyonu milli atlet Süreyya Ayhan, rakiplerinin de oldukça iyi olduğunu, ancak kimin daha iyi olduğunun şampiyonada belli olacağını söyledi. 
     Süreyya Ayhan, çalışmalarını sürdürdüğü Erciyes Dağı'nda, gazetecilere yaptığı açıklamada, Kayseri kampının planlandığı gibi sürdüğünü ve oldukça yoğun bir kamp dönemi geçirdiğini bildirdi. 
     Bazı küçük ağrılar çektiğini, ama bunları atlattığını anlatan Ayhan, şöyle konuştu 
     ''Kayseri kampı, çalışmalarımızın son etabıydı. Burada programımız oldukça yoğun geçti. Şu ana kadar herşey yolunda gitti. Zaman zaman ufak tefek sıkıntılar çektim. Her sporcunun başına gelen bazı ağrılarım oldu. Yaptığımız iş zor. Tüm gün antrenmanlarla dolu program takip ediyoruz. O nedenle bu tür sıkıntılar yaşayabiliyoruz ama, şu an hepsini atlattım ve iyi durumdayım. Bu verimli kamp döneminden sonra en büyük hedefim, Dünya Şampiyonası'nda şampiyon olmak. Bunun için elimizden gelen herşeyi yapacağız. Rakiplerim de oldukça iyiler ama kimin daha iyi olduğu Dünya Şampiyonası'nda belli olacak.'' 10 ve 15 Ağustos'ta Berlin ve Zürih'te yapılacak 2 adet ''Golden League'' yarışmasının Dünya Şampiyonası provası niteliğinde olacağını ifade eden Ayhan, ''Bu lige her sporcu katılamıyor. Belli bir derecenin altındaki sporcuların katılamadığı, kaliteli sporcuların koştuğu bir yarış. Bu nedenle hem rakiplerimin durumunu hem de kendi durumumu değerlendireceğiz'' diye konuştu. 
     Antrener Yücel Kop da, kampın oldukça verimli geçtiğini ve Süreyya Ayhan'ın form durumunun çok iyi olduğunu kaydetti. 
     Süreyya Ayhan ve antrenörü Yücel Kop, daha sonra gazetecilerle birlikte kendileri için getirtilen Kayseri mantısı ve pastırmasını yediler. Daha önce de mantı yediğini, ancak Kayseri mantısını farklı bulduğunu söyleyen Ayhan, gazetecilerin, mantı ve pastırmanın formunu etkileyip etkilemeyeceğini sormaları üzerine, ''Kayseri'ye gelip de mantı ve pastırma yememek olmaz. Akşam antremanında eritirim'' diye espri yaptı. 
     Ayhan, 7 Ağustos'ta sona erecek Kayseri kampının ardından ''Golden League'' yarışmalarına katılmak için Berlin'e gidecek. 
     
</TEXT>
</DOC>
