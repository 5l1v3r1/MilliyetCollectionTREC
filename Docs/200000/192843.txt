<DOC>
<DOCNO> 192843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo15.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Trabzon'da kalıyor... 
</HEADLINE>
<TEXT>

     Birinci Süper Futbol Ligi'nde geçen hafta sahasında Malatyaspor karşısında 2 puan yitiren Trabzonspor'da, İstanbulspor karşısında deplasmanda alınan galibiyetle moraller yerine geldi. 
     Kulüp Asbaşkanı Erol Tuna, İstanbulspor maçında futbolcularının çok iyi bir mücadele örneği ortaya koyduğunu belirterek, ''Oyuncularımız İstanbulspor maçında cesaretli oynayarak, galip gelmesini bildiler'' dedi. 
     Futbolcularına ve teknik heyete, her zaman güvendiklerini dile getirdiklerini ifade eden Tuna, şöyle konuştu 
     ''Çok iyi bir kadromuz var ve onlar da güvenimize iyi mücadele ederek karşılık veriyorlar. Her geçen gün, hafta iyi futbol ortaya koyuyoruz. İstanbulspor maçının ikinci yarısında çok iyi mücadele ettik. Girdiğimiz gol pozisyonlarının ikisini değerlendirerek, zirve yolunda önemli bir 3 puan aldık. İstanbulspor maçındaki futbolumuzu ilerleyen maçlara taşıyacağımızı umuyoruz. Hedeflediğimiz şampiyonluk ve şampiyonlar liginde hedefimize emin adımlarla ilerliyoruz.'' 
     
     GÖKDENİZ MÜJDESİ 

     Tuna, transferi gündeme gelen yıldız oyuncu Gökdeniz Karadeniz'in, bordo-mavili takımla sözleşmesini uzatmak niyetinde olduğunu söyledi. 
     Gökdeniz'in hedefleri doğrultusunda önemli bir oyuncu olduğunu kaydeden Tuna, ''Gökdeniz'i kesinlikle satmayı düşünmüyoruz. Gökdeniz konusunda belli bir kesim Trabzonspor'u yıpratmak niyetinde. Biz kesinlikle bu gelişmelere cevap dahi vermeyeceğiz. Gökdeniz, bizim 2005 sonuna kadar futbolcumuzdur ve uygun zamanda sözleşmesini uzatmak düşüncesindedir'' diye konuştu. 
     
     PROTESTO KONUSU 

     Tuna, İstanbulspor maçında kendisine yönelik protestonun gerçek Trabzonspor taraftarı tarafından yapılmadığını söyledi. 
     Protestonun nedeninin, geçen hafta yönetim kurulu olarak gerçekleştirdikleri basın toplantısında bazı kesimlere yaptıkları eleştiriden kaynaklandığını öğrendiğini ifade eden Tuna, şöyle konuştu 
     ''Şahsıma yapılan eleştiriler, gerçek Trabzonspor taraftarlarından değil bir veya iki insanın kışkırttığı gruplardan kaynaklanmıştır. Bunlar Trabzonspor taraftarı değillerdir. Gerçek Trabzonspor taraftarı takımına destek veren, yönetimine destek veren çok büyük bir kitledir. Yönetim kurulunu da ben temsil ettiğim için eleştiriler şahsıma gelmiştir.'' Öte yandan, Trabzonspor yönetim kurulunun görev dağılımını yarın yapacağı toplantıda gerçekleştirmesi bekleniyor. 

     
</TEXT>
</DOC>
