<DOC>
<DOCNO> 153086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur17.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, zorunlu tasarrufların ödenmesi yasasını onayladı 
</HEADLINE>
<TEXT>

     Cumhurbaşkanı Ahmet Necdet Sezer, zorunlu tasarrufların belirli bir takvim çerçevesinde geri ödenmesine ilişkin kanunu onayladı. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer, 4853 sayılı ''Çalışanların Tasarruflarını Teşvik Hesabının Tasfiyesi ve Bu Hesaptan Yapılacak Ödemelere Dair Kanun''u onaylayarak, yayımlanmak üzere Başbakanlığa gönderdi. 
     Böylece zorunlu tasarrufların ödenmesine başlanacak. Hükümetin daha önce yaptığı açıklamaya göre çalışanlara ödemeler ay sonuna kadar yapılacak. 
     Ancak özel sektörde bazı gecikmelerin olabileceği belirtiliyor. 
     
     KALAN 10 TAKSİTTE ÖDENECEK 

     Yasaya göre, nemalandırılan tutar ise Mart, Haziran, Eylül ve Aralık aylarında olmak üzere 2004 ve 2005'te dörder taksit, 2006 yılının Mart ve Haziran aylarında ikişer taksit olmak üzere, toplam 10 taksitte ödenecek. 
     Nemalar, her ay TÜFE'deki değişim oranında ve ilave olarak yıllık yüzde 5 oranında değerlendirilecek. 
     Hazine Müsteşarlığı'nın bağlı olduğu Bakan, ödeme tarihlerini bir ay önce veya bir ay sonra olarak belirleyebilecek. 
     Ödemeler ile bunlara ilişkin düzenlemelerden hiçbir vergi ve kesinti yapılmayacak. 
     Emeklilik veya ölüm halinde taksitlendirme devam etmeyecek, ilgililere veya kanuni mirasçılarına kalan tutar defaten ödenecek. 
     Hazine Müsteşarlığı'nın bağlı olduğu Bakan, kanunun uygulanmasıyla ilgili her türlü düzenlemeyi yapmaya yetkili olacak. 
     
     SÜRESİNDE ÖDENMEYEN PAYLAR 

     Yasa, kesilen katkı paylarını zamanında yatırmayan işverenlerden yatırılması gereken miktarlar ile gecikme zammının, resen veya ilgililerin başvurusu halinde, SSK primlerinin tahsiline ilişkin hükümler uyarınca tahsilini öngörüyor. 
     Kesintileri yatırmayan kurumlar, yatırılması gereken miktarları resen veya ilgililerin başvurusu halinde yasal faiziyle birlikte yatırılmasından sorumlu tutulacak. 
     




</TEXT>
</DOC>
