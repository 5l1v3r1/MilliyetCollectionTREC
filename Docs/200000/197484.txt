<DOC>
<DOCNO> 197484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur08.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da kat kaloriferi patladı 6 yaralı 
</HEADLINE>
<TEXT>

     Bolu'da bir villada elektrik tesisatını yenileme çalışmaları sırasında, gazla çalışan kat kaloriferinin patlaması sonucu 6 kişi yaralandı. 
     Bolu-Dağkent mevkiinde Zafer Güleşir ve Ercan Yücel'e ait villada elektrik tesisatını yenileme çalışmaları esnasında, gazla çalışan kat kaloriferi yakılınca, sızan gazın alev alması sonucu patlama oldu. 
     Patlamada ev sahipleri Güleşir ve Yücel, Zafer Güleşir'in 11 yaşındaki kızı Melis Güleşir ile villada elektrik tesisatını yenilemeye çalışan işçiler Muzaffer Kalaycı, Erkan Yılmaz, Mehmet Şay, patlamanın etkisiyle el ve yüzlerinden yaralandılar. 
     Kazadan sonra İzzet Baysal Devlet Hastanesi'nde ikinci derece yanık tanısıyla tedavi altına alınan yaralılardan Ercan Yücel, ''Elektrik tesisatını yenilemeye çalışıyorduk. Her şey bir anda oldu, yaşadığımıza inanamıyorum'' dedi. 
     Patlamanın etkisiyle hafif yaralanan elektrik işçisi Mehmet Şay ise ''Ev sahipleri uyarılarımıza rağmen kat kaloriferini yaktılar. Patlamanın etkisiyle her yeri bir anda alevler sardı. Yaşadığıma inanamıyorum'' diye konuştu. 
     Hastane yetkilileri, yaralıların tedavisinin sürdüğünü söylediler. 
     
</TEXT>
</DOC>
