<DOC>
<DOCNO> 167837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo01.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yaşındaki atlet McBurney 100 metrede yarıştı... 
</HEADLINE>
<TEXT>

     100 yaşındaki ABD'li atlet Waldo McBurney, 15. Dünya Masterler Atletizm Şampiyonası'nda erkekler 100 metrede 39.97 saniyelik bir derece yaptı. 
     Porto Riko'nun başkenti San Juan'da yapılan şampiyonanın en yaşlı atleti olan Waldo McBurney, 90 ve 91 yaşlarında 4 erkek yarışmacının arasında sonuncu olmasına karşın, en çok dikkati çeken kişiydi. 
     91 yaşındaki Alman Mahlo Friedrich'in 19.24 ile birinci olduğu yarışmadan sonra McBurney, insanlara ileri bir yaşta da hala güç sahibi olabileceklerini göstermek için yarıştığını söyledi. 
     90'lı yaşlarında orta mesafede yarışan McBurney, sprint koşmak için şampiyonadan 2 ay önce antrenmanlara başladığını söyledi. 
     Hafta başında gülle atmada, cumartesi sabahı da 5 kilometrede yarıştığını belirten McBurney, erkeklerde kendi yaşında başka bir yarışmacı olmamasının kendisini düş kırıklığına uğrattığını kaydetti. 
     100 metre yarışına aday olanlar arasında bulunan ve ABD'nin Ohio Eyaleti'nden gelen 101 yaşındaki Everett Hosack'ın kan sayımı çok düşük bulununca, yarışmasına doktorlar için vermedi. 
     Çarşamba günü başlayan şampiyonada bayanlarda 34, erkeklerde 39 yaşın üzerindeki atletler yarışıyor. 12 gün sürecek şampiyonaya, 79 ülkeden sporcular katılıyor. 
     Dünya Masterler Şampiyonası'nda bugüne kadarki en yaşlı yarışmacı, 1998 yılında Oregan Eyaleti'ndeki organizasyonda gülle atmada yarışan 103 yaşındaki Ben Levinson'du. 
     Gelecek yılki şampiyona, Yeni Zelanda'da yapılacak. 
     
</TEXT>
</DOC>
