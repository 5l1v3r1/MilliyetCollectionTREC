<DOC>
<DOCNO> 170600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur08.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve rekoru kırdı Bisiklet üstünde 52 saat kaldı... 
</HEADLINE>
<TEXT>

     Bolu'da Mustafa Akın isimli bisikletçi, bisiklet üzerinde 52 saat kalarak Türkiye'de bu alandaki rekorun yeni sahibi oldu. 
     Bolu'da 50 saat 30 dakika olan bisiklet üzerinde kalma rekorunu kırmak için 16 Temmuz günü saat 19.00'da Anıt Park'ta bisiklete binmeye başlayan 22 yaşındaki Mustafa Akın, bisiklet üzerinde 52 saat kalarak rekor kırdı. 
     Bisiklet üzerinde geçirdiği 52 saatten sonra annesini arayarak sevincini paylaşan rekortmen bisikletçi Akın, tek isteğinin uyumak olduğunu belirterek, ''Rekor denemem süresince Bolu'da herkes bana destek oldu. Bu moral ile eylül ayında İstanbul'da 55 saat bisiklet üzerinde kalarak Guiness Rekorlar Kitabı'na girmeyi hedefliyorum'' dedi. 
     Rekor denemesine hazırlıksız başladığını belirten sporcu, ''Beynim uykusuz kalmaya hazır olmadığı için, özellikle hava karardıktan sonra uyumak istedim'' şeklinde konuştu. 
     
     AMBULANSA ALINDI 
     Bisiklet üzerinde 52 saat kalan Mustafa Akın, görevliler tarafından alanda bulunan 112 Acil Yardım ambulansına götürüldü. Ambulansta tansiyonu ölçülen ve chek-up yapılan sporcu, vücut fonksiyonlarının normal olduğu anlaşılınca kendisini bekleyen minibüse alındı. 
     Genç sporcu, bindiği minibüste alanda bulunanlara zafer işareti yaptıktan kısa süre sonra uzandığı koltuğun üzerinde uyuya kaldı. 
     Bolu Belediyesi, Balıkesirli olan rekortmen sporcunun, fahri hemşehri kabul edildiğini açıkladı. Rekor denemesini organize eden Türkiye Bisiklet Sevenler Derneği Genel Sekreteri Murat Suyabatmaz ise rekor denemesinin bittiği anda noter bulunmamasını eleştirerek, ''Belediye yetkilileri noterin denemeyi izleyeceğini söyledi. Fakat noter gelmedi. Mustafa da rekorunu halkın gözleri önünde kırdı'' dedi. 
     
     REKOR DENEMESİNDEN NOTLAR 
     Görevliler rekor denemesi boyunca sporcunun göğsüne takılan kalp ritim ölçer aleti ile sürekli olarak kan basıncını ve kalp atışlarını gözlediler. 52 saat boyunca su, meyve suyu konsantresi ve ton balığı ile beslenen Akın'ın midesinde aşırı yüklenme olmaması için yiyecekler ufak parçalar halinde, belirli aralıklar ile verildi. Rekor denemesi boyunca sıcak ve soğuk hava nedeni ile sorun yaşayan bisikletçi, görevlilerden walkman talep ederek, yalnızlığını gidermeye çalıştı. Sporcu, ayaklarının zarar görmemesi için 2 numara büyük bisiklet ayakkabısı kullandı. Rekor denemesi esnasında sporcunun zaruri ihtiyaçlarını giderebilmesi için, alana Belediye tarafından seyyar tuvalet kabini yerleştirildi. Rekor denemesinin 28'inci saatinde kısa süreli bilinç kaybı yaşayan Mustafa Akın, yapılan sağlık kontrolünden sonra bisiklete binmeye devam ederek, 1981 yılında bisiklet sporcusu Yusuf Ecevit tarafından kırılan bisiklet üzerinde 50 saat 30 dakika kalma rekorunu kırdı. 
     
</TEXT>
</DOC>
