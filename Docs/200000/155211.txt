<DOC>
<DOCNO> 155211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/ekonomi/eko03.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın tüketiciyi sevindiren kararı 
</HEADLINE>
<TEXT>
Parçan yoksa, parasını ver 
Otomobilini 30 gün içinde tamir etmeyen şirketi mahkemeye veren Antalyalı Ali Doğan, davayı kazandı. Yargıtay, şirketin, 'Yedek parça bekledik' gerekçesini kabul etmedi 
     Yargıtay, garanti kapsamındaki otomobil, buzdolabı ve çamaşır makinesi gibi sanayi mallarının arızalanması durumunda, 30 iş günü içinde tamir edilememesi halinde malın yenisiyle değiştirilmesi veya değerinin ödenmesi yönünde karar aldı. 
     Antalyalı tüketici Mehmet Ali Doğan'ın, eşine aldığı otomobilin, arıza yapması üzerine başvurduğu yetkili servisin, "Yurtdışından parça gelecek" gerekçesi ile aracı 30 gün içinde tamir etmemesi nedeniyle açtığı dava, Yargıtay'da, tüketici Doğan lehine sonuçlandı. 
     
     Yeni araç vermek zorunda 
     Davayı tüketici açısından 'çok önemli' olarak değerlendiren Avukat Cengizhan Gököz, şunları söyledi "Yargıtay'ın kararına göre, firma, müvekkilime ya yeni bir araç verecek ya da ücretini ödeyecek. Yasaya göre sanayi malları garanti kapsamı içinde arızalanırsa satıcı firma arıza süresi içinde tüketicinin o mala ilişkin ihtiyacını gidermek için aynı malın benzerini vermek veya kullanım bedelini ödemek zorunda. Bu talep karşılanmazsa tüketici dava edip hakkını aramalı. Servisler 'parça yok, yurtdışından geliyor' diye malları uzun süre tamir etmiyor." 
     Avukat Gökgöz'ün anlatımına göre olay şöyle gelişti 
     Mehmet Ali Doğan, 2001'de eşine aldığı oto arıza yapınca servise götürdü. Servis, "Yedek parça yok, yurtdışından gelecek" gerekçesiyle 30 gün içinde aracı tamir etmedi. Doğan, yerel mahkemede dava açtı ancak bu dava kaybedildi. Temyiz aşamasında Yargıtay şirketin 'yurtdışından parça gelecek' savunmasını geçerli kabul etmeyerek, tüketici lehine karar verdi. 
     
Şirket yedek parça stoku bulundurmak zorunda      Yargıtay'ın kararında şöyle denildi "Yasada sanayi malının tamir süresinin en fazla 30 iş günü olduğu, aracın tamiri için gereken azami sürenin aşılmasının değiştirme sebebi sayıldığı açıktır. Yasa, ithalatçı veya imalatçılar, sattıkları sanayi malları için, o malın Bakanlıkça tespit ve ilan edilen kullanım ömrü süresince bakım, onarım ve servis hizmetlerini yürütecek istasyonları kurmak ve yeterli teknisyen kadrosu ile yedek parça stoku bulundurmak zorundadırlar hükmünü getirmiştir. Yedek parça bulundurmak yasal yükümlülüktür. Yedek parçanın ithal edilmesi nedeniyle tamir süresinin aşılması yasaya aykırıdır." 
     

</TEXT>
</DOC>
