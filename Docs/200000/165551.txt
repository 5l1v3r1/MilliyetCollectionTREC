<DOC>
<DOCNO> 165551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun02.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'da, Avrupa'dan ABD'ye, "Yaşlı Avrupa" yanıtı... 
</HEADLINE>
<TEXT>

     Almanya ve Fransa'nın Irak savaşına muhalefetini, ''yaşlı Avrupa'' nitelemesiyle eleştiren ABD Savunma Bakanı'na, Avrupa kanadı bugün Beyaz Saray'da düzenlenen basın toplantısında, ''Yaşlılık, dünya gerçeklerini daha iyi anlamamıza yardım eder'' yanıtını verdi. 
     Avrupa Komisyonu Başkanı Romano Prodi, AB-ABD doruğunun ardından düzenlenen basın toplantısında, ''Birçok kişi, Avrupa'nın çok yaşlı olduğunu düşünüyor. Bu doğru olabilir ancak ileri yaş, gücümüzü ve zayıflıklarımızı, dünya gerçeklerini anlamamıza yardım eder'' dedi. 
     Amerika ve Avrupa kıtalarının ''birbirlerine gereksiniminin olduğunu'' kaydeden Prodi, ABD Başkanı'na hitaben, ''Sayın Başkan, yeryüzüne barışı getirmek için Avrupa çok yaşlı, ABD ise çok genç. Barışı getirmek için görevimiz, birlikte olmaktır'' diye konuştu. 
     Bush da bu sözler karşısında kıkırdayarak Prodi'ye, ''bu günlerde genç ve yakışıklı görünüyorsunuz'' deyince, AB yetkilisi de, kendisine gülen Bush'a, ''hayır öyle değilim'' yanıtını verdi. 
     
</TEXT>
</DOC>
