<DOC>
<DOCNO> 185857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur21.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan milletvekillerine ''sus'' emri 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Yargıtay'ın DEHAP ile ilgili kararı konusunda milletvekillerinden yorum yapmamalarını istedi. Erdoğan, konuyla ilgili son sözü Meclis'in söyleyeceğini ifade etti. 
     Erdoğan, partisinin TBMM grup toplantısının basına kapalı bölümünde Yargıtay kararını değerlendirdi. 
     Alınan bilgiye göre, bu konuda kendisine yöneltilen sorulara yanıt vermediğini ve konuşmadığını belirten Erdoğan, milletvekillerinden de aynı tavrı beklediğini dile getirdi. 
     Konuyla ilgili olarak basında kendisine atfen çıkan haberlerin gerçeği yansıtmadığını anlatan Erdoğan, karar hakkında yorum yapmayacağını vurguladı. 
     ''Türkiye hukuk devletidir, biz de bunun mücadelesini veriyoruz'' diyen Erdoğan, parti hukukçularının ''YSK'nın seçimlerle ilgili karar almasının mümkün olmadığı'' görüşlerini hatırlattı. Başbakan Erdoğan, konuyla ilgili son sözü Meclis'in söyleyeceğini ifade etti. 
     
     IRAK'A ASKER GÖNDERİLMESİ 

     Milli Savunma Bakanı Vecdi Gönül de grubun basına kapalı bölümünde Irak'a asker gönderilmesi konusunda bilgi verdi. Dışişleri Bakanı ve Başbakan Yardımcısı Abdullah Gül'ün ABD'de konuyla ilgili temaslarda bulunduğunu hatırlatan Gönül, Gül'ün Türkiye'ye dönmesini beklediklerini söyledi. 
     Gönül, Irak'a asker gönderilmesi konusunda, Gül'ün ABD'li yetkililerle yaptığı temasların önemli olduğuna işaret ederek, ''Gül'ün vereceği bilgiler sonrasında Irak'a asker gönderilmesi konusunda karara varılacağını'' kaydetti. 
     Irak'ın altyapısının ''berbat'' durumda olduğunu, elektrik ve su sıkıntısının sürdüğünü belirten Gönül, ''Türkiye'nin güvenliği ve menfaatleri için dost ve komşu ülkede bulunmamız, Irak'a asker göndermemiz lazım'' dedi. 
     Irak'a asker gönderme gerekçelerini, ''Irak'ın toprak bütünlüğünü sağlamak, bölgeden Türkiye'ye yönelik PKK KADEK gibi terör örgütlerinin tehdidinin ortadan kaldırılması, Kerkük-Yumurtalık petrol boru hattının açık tutulması ve Irak'taki etnik grupların tam olarak temsil edilmesi'' olarak sıralayan Gönül, Türkiye'nin milli menfaatleri için bölgeye asker gönderilmesinin gerekli olduğuna dikkati çekti. 
     
     ''GÜVENİLMEZ MÜTTEFİK'' KONUMU... 

     Gönül, Irak'ta çok sayıda ülke askerinin bulunduğunu belirterek, ''Irak'ta biz neden olmayalım'' görüşünü kaydetti. Türkiye-ABD ilişkilerinin tam iyileştiği bir dönemde ters bir hareketin Türkiye'yi ''güvenilmez müttefik'' konumuna düşüreceğini savunan Gönül, ülkenin sınır ötesi savunması için Irak'a gitmek gerektiğine işaret etti. Her askeri harekatın risk taşıdığını belirten Gönül, bu riski asgari düzeye indirmenin çabası içinde olduklarını vurguladı. 
     Gönül, Türkiye ile ABD arasındaki 8.5 milyar dolarlık kredi anlaşmasına da işaret ederek, bunun Irak'a asker gönderme ile ilgisi olmadığını bildirdi ve CHP Genel Başkanı Deniz Baykal ile İstanbul Milletvekili Kemal Derviş'ın basına da yansıyan diyaloglarını örnek gösterdi. Gönül, CHP'nin 8.5 milyar dolarlık kredi eleştirilerini haksız bulduklarını kaydetti. 
     
     ''ÜLKE ÇIKARLARI NEYİ GEREKTİRİYORSA...'' 

     Gönül'ün ardından yeniden konuşan Başbakan Erdoğan, AK Parti Grubu olarak milletin ve ülkenin menfaati için ne gerekiyorsa o yönde bir karar alıp, konuyu en kısa zamanda sonuca bağlayacaklarını söyledi. 
     Erdoğan, Gönül'ün sağduyulu bir değerlendirme yaptığını belirterek, konunun yeniden müzakere edileceğini bildirdi. 
     Bu arada, bazı milletvekilleri de söz alarak, TBMM'nin tatilde olduğu sürede illerinde yaptıkları çalışmalar ve vatandaşların sorunları ve Hükümet'ten beklentileri konusunda bilgi verdi. 

     
</TEXT>
</DOC>
