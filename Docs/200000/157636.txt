<DOC>
<DOCNO> 157636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko08.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun özelleştirilmesinde 3 alternatif... 
</HEADLINE>
<TEXT>

     Özelleştirme İdaresi Başkanlığı ÖİB , Milli Piyango İdaresi'nin özelleştirilmesi konusunda çalışmalarını tamamlarken, kuruluşun özelleştirilmesi için hükümete 3 alternatif içeren bir tasarı sundu. 
     A.A muhabirinin ÖİB yetkililerinden edindiği bilgiye göre, tasarıda yer alan alternatifler, Yunanistan modeli, İngiliz modeli ile İtalya-Avustralya modelini içeriyor. 
     
     MODEL BOLLUĞU 
     Yunanistan modelinde, Milli Piyango'nun sayısal loto, hemen kazan gibi oyunlarının yer alacağı bölümün iktisadi devlet teşekkülüne dönüştürülmesi, ardından buranın hisselerinin halka arzı öngörülüyor. 
     Burada, Milli Piyango İdaresi kalıyor ve özelleştirilecek olan kuruluşu denetliyor. Bu modelde hisseler vatandaşa satılmasına rağmen yönetim kamuda kalıyor. 
     İngiltere modelinde ise devlet yönetimi ortadan kalkıyor ve belirli bir süre için bir şirkete işletme hakkı devri yapılıyor. 
     
     ÜÇÜNCÜ MODEL REVAÇTA 
     ÖİB tarafından benimsenen İtalya-Avustralya modelinde ise her bir şans oyununun lisansı ayrı ayrı satılıyor. 
     Bu modelin hükümet tarafından kabulü halinde özelleştirmeyi Milli Piyango'nun kendisinin yapması düşünülüyor. 
     Bu modelde sayısal loto, piyango veya şans topu gibi oyunlar 10 yıllığına ayrı ayrı satılırken, Türkiye'ye yeni gelecek şans oyunları için de ayrıca lisans satışı yapıyabilecek. 
     ÖİB yetkilileri, bu modelde özelleştirmenin ''ucunun açık olduğunu'' vurgulayarak, Milli Piyango İdaresi'nin sınırsız arz hakkı olacağına, her yeni oyunun yeni bir gelir kapısı yaratacağına dikkat çekiyor. 
     Her üç modelde de Milli Piyango İdaresi'nin üst kurul konumunda kalması bekleniyor. 
     
     DANIŞMAN FİRMA SEÇİMİ İHALE YASASI DIŞINA ÇIKARILIYOR 
     Öte yandan, hükümete sunulan tasarı ile Milli Piyango'nun özelleştirme stratejisini belirleyecek danışman firmanın seçiminde süre kısıtlamasından kurtulunması da hedefleniyor. 
     Danışman firma seçimi için Kamu İhale Yasası nedeniyle yaklaşık 150 günlük bir bekleme süresi gerekirken, tasarıya eklenen istisna maddesi ile danışman firma seçimi Kamu İhale Kanunu dışına çıkarılıyor. 
     Milli Piyango özelleştirmesinin yıl sonuna kadar bitirilmesi hedefleniyor. 
     
</TEXT>
</DOC>
