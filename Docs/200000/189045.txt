<DOC>
<DOCNO> 189045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko15.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık boru hatının ay sonun kadar açılması bekleniyor 
</HEADLINE>
<TEXT>

     Sabotajlar yüzünden kapanan ve onarımların devam ettiği Kerkük-Yumurtalık petrol hattının, bu ay sonuna kadar yeniden petrol pompalamaya başlamasının beklendiği bildirildi. 
     Irak Petrol Bakanlığı'ndan bir kaynak, Reuters Haber Ajansı'na yaptığı açıklamada, onarım çalışmalarının halen devam ettiğini ve bu ay sonuna doğru günlük 250 bin varillik petrol pompalamaya hazır hale gelebileceğini ifade etti. 
     Aynı kaynak, son olarak Kerkük'ten Daura Rafinerisi ve Musayyib elektrik santraline ham petrol taşıyan hatta sabotaj nedeniyle patlamanın olduğunu hatırlatarak, bu türden sabotajlar sonucu ham petrolün Irak'ın güneyindeki kaynaklardan ihraç edilebileceğini de vurguladı. 
     Irak petrolü, ülkenin yeniden yapılanma çalışmaları kapsamında dış yardımlardan sonra en büyük gelir kaynağı olarak görülüyor. 
     ABD'nin Irak'taki sivil yöneticisi Paul Bremer, daha önce yaptığı açıklamada, petrol boru hattından Türkiye'ye ihracat yapılamaması nedeniyle Irak'ın her gün 7 milyon dolar kaybettiğini söylemişti. 
     
</TEXT>
</DOC>
