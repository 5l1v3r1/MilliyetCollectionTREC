<DOC>
<DOCNO> 151801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yazar/bila.html </URL>
<DATE> 2003/04/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Tek çatının ölçüsü 
</HEADLINE>
<TEXT>

     Org. Kılınç'ın bu amaçla Avrupa'daki dernek yöneticileriyle yaptığı temaslarda verdiği mesaj, yurtdışındaki Türk vatandaşlarının birlik, beraberlik içinde, Türkiye'nin menfaatlerini gözeterek hareket etmeleri. Bir çatı altında, birbiriyle iletişim halinde etkinliklerini sürdürmeleri. 
     Org. Kılınç'ın yurtdışında temas ettiği kişi ve dernekler nasıl seçildi Bu seçimde nasıl bir ölçü kullanıldı Bazı derneklerle neden temas edilmedi 
     MGK Genel Sekreteri'nin bu temaslarda temel ölçü olarak, Türkiye Cumhuriyeti'ne ve temel niteliklerine bağlılığı kullandığını söyleyebiliriz. 
     Org. Kılınç, Cumhuriyet'in laiklik niteliği ve üniter yapısına karşı faaliyette bulunan ve belli bir ideolojinin mensubu ve örgütü haline gelmiş kişi ve kuruluşlarla temas etmedi. 
     MGK Genel Sekreteri'yle görüşen dernek yöneticilerinden aldığımız bilgilere göre Org. Kılınç, bu temaslarında şu mesajları verdi 
     "Büyük özverilerle buralara geldiniz, yaşam mücadelesi verdiniz. Yaşadığınız bu ülkelere de, kendi ülkenize de birçok katkınız oldu. Buradaki yaşamınızda en önemli şey birlik ve beraberlik içinde olmanızdır. Türkiye'nin menfaatlerini korumanız, bu yönde etkin olmanızdır. Türkiye'nin ulusal sorunları ve menfaatleri konu olduğunda tek yumruk olabilmenizdir. İster Alevi olun, ister Sünni olun, hangi kökenden olursanız olun, dinimiz bir, vatanımız bir. Ulusal menfaatlerimizin icaplarına uygun hareket edin. Bunun için birlik içinde olun, tek çatı altında birbirinizle ilişki içinde hareket edin." 
     Org. Kılınç'ın verdiği mesajlar arasında eğitim de önemli bir yer tutuyor. Org. Kılınç'la temas edenlerin verdiği bilgiye göre bu konudaki sözleri de şöyle 
     "Elbette kimliğinizi, kültürünüzü unutmayın. Ama bu ülkelerin dilini de iyi öğrenin. Eğitim olanaklarından yararlanın. Özellikle annelerin eğitimine önem verin. Türkiye aleyhine propagandalara kanmayın, bu tür faaliyetlere destek olmayın. Türkiye Cumhuriyeti'nin temel niteliklerine sahip çıkın. Türkiye aleyhine faaliyetlere alet olmayın." 
     Org. Kılınç'ın, Türkiye Cumhuriyeti'nin laik niteliği ve üniter yapısına vurgu yapan mesajlar verdiği, bu ölçülerle uyumlu kişi ve derneklerle temas ettiği gelen bilgiler arasında. 
     Org. Kılınç'ın bütün derneklerle temas etmeyişinin ölçüsüyle ilgili olarak MGK Genel Sekreterliği'ne hakim olan düşüncenin ise şu olduğu kaydedildi 
     "Eline silah almış, Türkiye aleyhine faaliyet göstermiş kişi ve örgütlerle niye ve nasıl temas edelim Türkiye'yi bölmek isteyen, Türkiye'de şeriat devleti kurulmasını isteyen ve bu amaçlarla kurulmuş örgütlerle, bu amaçlara hizmet etmek, destek olmak için kurulmuş derneklerle elbette temas edilmesi düşünülemez." 
     Bu bilgiler de ortaya koyuyor ki, Org. Kılınç'ın, yurtdışındaki temaslarının ortak amacı, laiklik ve üniter devlet yapısına bağlı kişi ve kuruluşları bir araya getirmek. Yoksa ne amaçla kurulmuş olarsa olsun, yurtdışındaki bütün kişi, kuruluş ve faaliyetleri aynı kefeye koymak değil. 
     
     







</TEXT>
</DOC>
