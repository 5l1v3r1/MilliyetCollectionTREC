<DOC>
<DOCNO> 159342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/ekonomi/aeko.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankasını batırdı, adaleti oyaladı ve... 
</HEADLINE>
<TEXT>
Zamanaşımından kurtarıyor 
TYT Bank'ı batıran Apel Çelik, 1994'te başlayan yargı sürecinde tüm davaları zamanaşımına uğrattı. Çelik, bugün Yargıtay'da görülecek davada 3.5 yıllık ağır hapis cezasının kesinleşmemesi için de aynı yola başvuruyor 
     KADİFE ŞAHİN 

     Sahibi olduğu Lapis Holding şirketlerine kredi aktararak 1994 yılında TYT Bank'ı Türkiye Turizm Yatırım ve Dış Ticaret Bankası AŞ batıran bankanın eski sahibi Apel Çelik, bu tarihte başlayan süreçte açılan tüm davaları zamanaşımına uğratmayı başardı. 
     Batık banka sahipleri içinde hakkında ilk ağır hapis cezası kararı verilen patron olan Çelik, bugün Yargıtay 6. Ceza Dairesi'de görüşülecek temyiz davasında da 3 yıl 6 aylık ağır hapis cezasından da yine aynı yöntemi kullanarak kurtulmayı planlıyor. Yargıtay 6. Ceza Dairesi'nin vereceği karar, diğer batık banka patronlarının devam eden davalarında emsal teşkil etmesi açısından büyük önem taşıyor. 
     Mahkeme tutanaklarında yer alan ve temyiz davasında üyelerin bugün önüne gelecek olan Yargıtay Cumhuriyet Başsavcısı Haydar Erol'un tebliğnamesi de 'davanın zamanaşımına uğradığından' bahsediyor. 
     Zamanaşımı 2 Ağustos 
     Tebliğnamenin üstünde 'Zamanaşımı yakındır' ibaresi yer alırken, savcı yazısının sonunda 'davanın kesin olarak zamanaşımına uğradığını' belirterek davanın düşmesini talep ediyor. 
     11 Nisan 1994 tarihinde el konulan TYT Bank'ı 400 milyon dolar zarara uğratan Çelik, bu tarihten sonra açılan biri dolandırıcılıktan toplam sekiz davayı, avukat istifaları, bilirkişi raporlarına itiraz gibi yollara başvurarak zamanaşımına uğrattı. 
     Neylan Feke'nin Başkanı olduğu İstanbul 6. Ağır Ceza Mahkemesi'nin aldığı 3.5 yıllık ağır hapis cezası kararını temyize götüren Çelik'in avukatı, kararın kesinleşmemesi için davanın zamanaşımına uğradığını belirtti. 
     Savunmasını zamanaşımı üzerine kuran Çelik'in avukatı, hileli iflas suçunun işlendiği tarihe göre davanın zamanaşımına uğradığını ileri sürüyor. 
     Bankacılık Düzenleme ve Denetleme Kurumu'na bağlı olan Tasarruf Mevduatı Sigorta Fonu TMSF avukatları ise dava kayıtlarında yer alan belgelerde hileli iflasın tespit edildiği tarihe göre sürenin 2 Ağustos 2003'te sona ereceğini, iflastan sonra işlenen hileli işleme göre ise zamanın 2007'ye kadar uzatılabileceğini ileri sürüyor. 
     
1994'te el konulduTYT Bank'a hangi tarihte el konuldu 
     11 Nisan 1994. 
Banka ne zaman iflas etti 
     2 Şubat 1996'da iflasına karar verildi. 
İlk dava ne zaman açıldı 
     Temmuz 1994. 
Kaç dava açıldı 
     Biri dolandırıcılıktan olmak 
     üzere 8 dava açıldı. 
Kaçı zamanaşımına uğradı 
     7 dava zamanaşımına uğradı. 
Son davada kaç avukat değiştirildi 
     Bir yıl içinde 3 kez avukat değiştirildi. 
     
Diğer batık patronlar da aynı oyuna başvuruyor      Bankacılık Düzenleme ve Denetleme Kurumu BDDK , geçtiğimiz günlerde açıkladığı 6. Bilgilendirme Raporu'nda tüm batık banka patronlarının da yargının hızlı işlemesini egelleyerek davaların zamanaşımına uğramasını sağlamak amacıyla her türlü yönteme başvurduklarını belirtmişti. Batık banka patronlarından niçin tahsilat yapılamadığı konusunda bir toplantıda bilgi veren BDDK Başkanı Engin Akçakoca da "Sürekli avukat değiştiriyorlar. Bu nedenle sonuca ulaşıp henüz içine giremediğimiz banka var" diyerek yaşanan hukuksal sıkıntıya dikkat çekmişti. Başvurulan yöntemler hakkında TBMM Yolsuzlukları Araştırma Komisyonu'nu bilgilendiren BDDK uzmanları da bir davada bilirkişinin 2.5 yıl rapor vermemesi nedeniyle davanın düştüğünü bildirmişlerdi. 
     Erol Aksoy örneğini de veren Tasarruf Mevduatı Sigorta Fonu uzmanları, Aksoy'un dört avukat değiştirdiğini, "Dosya inceleyeceğiz" denilerek süre kazanıldığını belirtmişlerdi. 
     

</TEXT>
</DOC>
