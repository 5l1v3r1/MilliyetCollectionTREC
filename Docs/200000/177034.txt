<DOC>
<DOCNO> 177034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur11.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek değil, bebek bakıcısı... 
</HEADLINE>
<TEXT>

     Keskin zekaları ve aşırı sadakatli oluşuyla dikkat çeken ''Golden Retriever'' cinsi köpeklerin, 1 aylık eğitimle bebeklere bakıcılık da yapabildikleri bildirildi. 
     Av ya da bekçi köpeği olarak bilinen, eğitimcileri tarafından ise ''refakatçi'' ya da ''bakıcı '' olarak adlandırılan ''Golden Retriever''lar , bu özellikleri nedeniyle son 2 yıldır Türkiye'de popüler oldu. 
     İngiliz menşeili olan, adını sarı renkli tüylerinden ve İngilizce ''retrieve vurulan avı geri getirme '' kelimesinden alan, avcılığın yanı sıra arama kurtarmalarda, narkotik operasyonlarında kullanılan bu köpekler, özellikle sorunlu çocuğu ya da bakıma muhtaç bebeği olan ailelerce tercih edilmeye başlandı. 
     Bursa-Mudanya Karayolu üzerindeki Dog House Köpek Üretim Eğitim ve Evcil Hayvan Bakım Çiftliği'nin sahibi, Köpek Eğitimcisi Murat Balcı, golden retrieverlerin saldırma özellikleri bulunmayan, insanlara en yakın, uysal, eğitime en yatkın köpek olduklarını belirtti. 
     Önceleri bu özelliklerinin bilinmemesi nedeniyle rağbet görmeyen köpeklerin, son yıllarda ilgi gördüğünü anlatan Balcı, bebeğin en yaramaz halinde en yakın arkadaşı olan golden retrieverin, çocuk gelişiminde de aileye yardımcı olduğunu savundu. Balcı, ABD'de bebek sahibi olmaya karar veren ailelerin, doğumdan 2 yıl önce retriever aldığını, bebek bakımıyla ilgili eğittiği köpeğin, yeni doğmuş bebeğe refakatçilik yaptığını söyledi. 
     İyi eğitilen köpeğin, adeta bakıcı gibi davrandığını anlatan Balcı, ''Bu köpekler bir bakıcı gibi refakatçisi olduğu bebeği korur, battaniyesini örter, emziğini, biberonunu ağzına verir'' dedi. 
     
     DOKTORLAR ÖNERİYOR 
     Refakat ettiği küçük çocuğun, bahçeden çıkması, banketten inmesi gibi tehlike arzeden durumlarda müdahale eden köpeğin ''keskin zekalı'' olduğunu belirten Balcı, şöyle konuştu 
     ''Bu köpekler çok zeki oldukları için eğitimleri de çok kolaydır. Hatta ailelerin köpek eğitimcilerine ihtiyaçları bile olmayabilir. Zira 1.5 aylıkken satın alınan köpek 1 ayda tuvalet terbiyesi de dahil tüm kuralları öğrenebilir. Ailenin kendi karakterlerine uygun olarak eğitecekleri köpek, gelecekte ailenin bir ferdi gibi davranıyor, sorumluluk ve görevlerini başarıyla yerine getiriyor. Bunu yaparken de ısırma, saldırma gibi zararlar vermiyor. Biraz yaramaz oluşu da evin neşe kaynağı oluyor. Doktorlar, çocuk gelişimine katkı sağladıklarından dolayı özellikle sorunlu çocukları bulunan ailelere golden retriever tavsiye etmeye başladılar. Son 2 ayda golden retriever satın alan 8 aileden 2'si, doktor önerisiyle bu köpeği istediklerini söylediler.'' Balcı, çocuklu ailelerin yanı sıra yaşlıların ve görme özürlülerin tercihinin de golden retriever olduğunu sözlerine ekledi. 
     
</TEXT>
</DOC>
