<DOC>
<DOCNO> 176111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/tamer.html </URL>
<DATE> 2003/08/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Belediyelerden halka kirayla küçük toprak 
</HEADLINE>
<TEXT>

   
   Geçen yaz genel yayın yönetmenimiz Mehmet Yılmaz'ın Sarıyer'deki evinde domates, patlıcan, fasulye ve salatalıkları dallarında görmüş, eşi Işıl'ın sabah bahçeden toplayıp pişirdiği zeytinyağlı fasulyenin, yine bahçenin mahsulüyle yaptığı leziz salatanın tadına doyamamıştık. 
   Önceki sabah büyük bir kuruluşumuzun genel müdürlüğündeki kahvaltılı sohbet toplantısında ev sahipleri beni görür görmez "Masada gördüğün yiyeceklerin tümü, yukarıdaki terasta yetiştirdiğimiz ürünler" deyince, o fasulyenin ve salatanın tadını anımsayıp, ilk anda sahi zannettim. Meğer son günlerdeki köşe yazılarıma atıfta bulunuyorlarmış. 
   Aslında neden olmasın Şirketin sebze - meyve ihtiyacını karşılamak için değil tabii ama, çalışanlar arası diyalog ve kaynaşma adına -yeterli alan varsa- pekala denenebilir. 
   
   Sabancı Üniversitesi'nde 
   Bu arada telefonla arayan Sabancı Üniversitesi Rektörü Prof. Tosun Terzioğlu, üniversitenin Kurtköy'deki kampüsünde, lojmanlarda oturan tüm öğretim üyelerinin ekip - biçebilecekleri 8 - 10'ar metrekarelik toprakları bulunduğundan beni haberdar etti ve ekledi "Çukurova Üniversitesi taa 20 - 25 yıl önce lojmanlarda oturan öğretim üyelerine, ekebilecekleri toprak da vermişti." 
   Yurtdışından e -posta gönderen çok sayıda okurum, sadece üniversitelerde değil, ilkokullarda bile çocukların sebze - meyve yetiştirebilmeleri için özel bir alan ayrıldığından söz ediyorlar. 
   
   Japon ilkokul çocuğu 
   Japonya'da Kagoshima Üniversitesi'nden yazan Orhan Uyan, velilere sesleniyor 
   "Şu anda Japonya'da doktora yapmaktayım. Bu vesileyle ülkemizi tanıtmak amacıyla hemen her hafta bir ilkokula gidip çocukların ülkemizle ilgili sorularını yanıtlıyorum. Japonya'da her ilkokulda küçük de olsa bir sera var. Her yıl belli bir sınıf bu serada sebze ve çiçek yetiştiriyor. Zamanı geldiğinde bu sebzeleri hasat ediyorlar. 
   Türkiye'de devletin her alana para yetiştirmesi mümkün değil. Ama veliler bunun üstesinden pekala gelebilirler. Okul aile birlikleri, küçücük çabalarla öğrencileri okulda toprakla buluşturabilecek küçük bir sera yapamazlar mı " 
   Yakacak odun - kömürü, perdesi, hatta öğretmeni bile bulunmayan ilkokullarımız için değil ama, bilgisayarların bile satın alınabildiği ilköğretim kurumları için pekala düşünülebilir. Hatta betonların arasında bunalan çocukları toprakla buluşturmak için birkaç bilgisayarın eksik alınmasını bile destekleyebilirim. 
   
   Toronto Belediyesi 
   Kanada'dan e - posta gönderen Alphan Erdemir ise, kent halkını toprakla buluşturarak belediyelere de gelir sağlayabilecek bir uygulamaya dikkat çekiyor 
   "Ben de balkonumda salatalık ve domates yetiştiriyorum. Eşimle birlikte çiçeklerin meyveye sebze demek kaba geliyor dönüşmesini hayranlıkla izliyoruz. Toronto'da belediyenin şöyle bir uygulaması var Her semtte küçük bir park kadar alanı 8'er metrekarelik lotlara bölmüşler. Mevsimlik kiraya veriyorlar. Buralarda bir evin ihtiyacını karşılayabilecek kadar sebze yetiştirilebiliyor. Çiçek yetiştiren de var. Hem belediyeler gelir sağlıyor, hem de insanlar kendilerini tatmin edip hoşça vakit geçiriyor." 
   
   Ankara Belediyesi 
   Kanlıca'dan yazan Dr. Bizden Titiz ise Toronto'dakine benzer bir uygulamanın, bizde ne denli zor olduğunun çarpıcı bir örneğini veriyor 
   "Ankara Belediyesi 2 yıl kadar önce Atatürk Orman Çiftliği'nden böyle küçücük bahçeler kiraladı. Önceleri herkes yetişen sebze - meyveden ve mangal sefalarından mutluydu. Ancak halkımızın 'inşaat' ve 'kapalı yer kazanma' hırsı bir süre sonra işi bozdu. Zira herkes önce bir dam, ardından da gecekondu yapmaya başladı o alanlara Sanırım bu nedenle uygulamaya son verildi." 
   Göreceksiniz üniversite öğrencileri, okul aile birlikleri ve sivil toplum örgütleri, yerel yönetimlerle temasa geçerek bu konuya sahip çıkacaklar ve ivme kazandırırken sulandırılmasına da izin vermeyecekler. 
   
      
   
</TEXT>
</DOC>
