<DOC>
<DOCNO> 186085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur30.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Valisi Ermeni Patriği ile görüşmeyi ben de istiyordum 
</HEADLINE>
<TEXT>

     Van Valisi Hikmet Tan, ''Patrik'le görüşmemiz Van'ın inanç turizmi açısından önemli bir görüşme olacaktı'' dedi. 
     Vali Tan, yaptığı açıklamada, Türkiye Ermenileri Patriği Mesrob II'nin ''uçakta yer bulunamadığı'' gerekçesiyle Van'a seyahatinin gerçekleşemediğini belirtti. 
     Vali Tan, 2 gün önce kendilerinden randevu talebinde bulunan Patrik Mesrob II'ye bugün saat 14.00 için randevu verildiğini hatırlatarak, İstanbul Atatürk Havalimanı'nda çıkan sorun nedeniyle Patrik Mesrob II'nin Van ziyaretinin gerçekleşmediğini kaydetti. 
     Patrik Mesrob II'yle görüşmelerinin Van'daki inanç turizminin gelişmesi açısından önemli olacağına değinen Vali Tan, şunları kaydetti 
     ''Bu talihsiz olay bizden kaynaklanmıyor. Biz, Patrik Mesrob II'nin randevu talebini kabul ettik. Patrik'le görüşmeyi ben de istiyordum. Van'ın turizm potansiyelinin ve inanç turizminin canlılık kazanması için kapımız herkese açıktır.'' 
     
</TEXT>
</DOC>
