<DOC>
<DOCNO> 199546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo02.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckenbauer'dan futbolculara yaylım ateş 
</HEADLINE>
<TEXT>

     Bayern Münih Kulübü Başkanı Franz Beckenbauer, bu sezon Bundesliga'da ve Şampiyonlar Ligi'nde oldukça kötü bir performans sergileyen futbolcularını acımasızca eleştirdi. 
     Oyuncularının böyle devam etmesi halinde Bayern için ligin erken bitebileceğini vurgulayan Beckenbauer, "Oyuncular birbirlerini uzun süredir tanıyor, bu demektir ki birlikte uyum halinde oynayabilmeleri lazım, fakat durum berbat. Koşamıyorlar, sahada öylece duruyorlar. Enerji yok, istek yok, hareket yok" diyerek kızgınlığını dile getirdi. Şampiyonlar Ligi A Grubu'nda son maçlara girilirken, Bavyera ekibi Bayern Münih son sırada bulunuyor. Kırmızı-Mavililer Bundesliga'da da lider Stuttgart'ın altı puan gerisinde yer alıyor. 
     
     'Zor kura çektik' 

     Franz Beckenbauer, Euro 2004'e ilişkin olarak Hollanda, Çek Cumhuriyeti ve Letonya ile aynı gruba düşen Almanya'nın zor bir kura çektiğini belirtti. Ünlü Alman futbol adamı, grupta üç takımın favori olduğunu ifade ederek, "Eğer bu gruptan çıkabilirsek, yolumuz açık olur" şeklinde konuştu. Beckenbauer, grupta ilk maçlarını 15 Haziran'da Hollanda ile yapacaklarını hatırlatarak, Almanya ve Hollanda arasında oynanan maçların her zaman büyük çekişmeye sahne olduğunu söyledi. 
     
</TEXT>
</DOC>
