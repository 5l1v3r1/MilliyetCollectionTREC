<DOC>
<DOCNO> 156240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur18.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, Kutan'ın alnını öpüp görevi devraldı... 
</HEADLINE>
<TEXT>

     Saadet Partisi'nin SP 1. Olağan Büyük Kongresi'nde genel başkanlığa seçilen Necmettin Erbakan, bugün düzenlenen törenle görevi Recai Kutan'dan devraldı. 
     Öğle namazını SP Genel Merkezi bahçesindeki Hamidiye Camii'nde kılan Erbakan ve Kutan, daha sonra partililerin sloganları ve alkışları eşliğinde Genel Merkez avlusunda düzenlenen törene katıldılar. 
     Devir-teslim töreninde konuşan SP eski Genel Başkanı Recai Kutan, 1979 yılından bu yana milli görüş davasının başında bulunan Erbakan'ın bugün yeniden milli görüş konvoyunun başına geçeceğini söyledi. 
     Bir fani için en büyük şeref olan genel başkanlık görevini yürüttüğünü ifade eden Kutan, ''Evlatlarıma bırakabileceğim en büyük şeref olan bu görevi muhterem hocama bırakıyorum. İnşallah yüzümüzün akıyla bu görevi davamızın liderine bırakıyorum. Türkiye içinde bulunduğu sıkıntılı durumdan milli görüş sayesinde kurtulacaktır. Elbirliğiyle bu büyük davanın bayrağını en yüksek burçlara takacağız'' dedi. 
     SP Genel Başkanı Necmettin Erbakan da sözlerine besmele çekerek ve 5 yıl boyunca genel başkanlık görevini yürüten Recai Kutan'a teşekkür ederek başladı. Kutan'ın en büyük özelliğinin 'sadakat' olduğuna işaret eden Erbakan, ''Sayın Recai Kutan'a iki cihanda saadetler diliyorum. Kutan, samimiyeti, intizamı ile hiçbir zaman paniklemeden en zor şartlarda bile görevini başarıyla yapmıştır. 5 yıl boyunca engellemelere rağmen bayrağı taşımıştır ve sevapların en büyüğünü kazanmıştır'' diye konuştu. Erbakan, Kutan'a sadece lafla teşekkür etmeyeceğini belirterek, Kutan'ı alnından öperek kutladı. 
     Devir-teslim töreninin ardından Genel Merkez'deki makamına geçen Erbakan, partililerin el öptürerek tebrikleri kabul etti. 
     Burada gazetecilerin sorularını cevaplandıran Erbakan, AK Parti'ye yönelik eleştirilerini sürdürdü. Erbakan, milli görüşle ilgili bir soru üzerine, SP dışındaki tüm partilerin gayri milli görüşçü ve işbirlikçi olduğunu öne sürdü. Bunun kriterlerini dünkü kongrede detaylarıyla ortaya koyduğunu anlatan Erbakan, konuşmasında AK Parti dahil hiçbir partiyi hedef almadığını, sadece AK Parti'nin bir grup yöneticisini hedef aldığını söyledi. Erbakan, ''İfadelerimizde bir parti hedef değildir. Bazı parti yöneticilerini teraziye vurduk'' dedi. 
     Adalet Bakanı Cemil Çiçek'in 'Erbakan iktidar olsaydı bizim kararlarımızın altına imza atardı' yönündeki sözlerinin hatırlatılması üzerine de Erbakan, ''Cemil Çiçek bizim kardeşimizdir. Söylediğini zannetmiyorum. Herşey ortadadır, milletimiz değerlendirir'' değerlendirmesini yaptı. 
     Erbakan, AK Partililer'in kongreye temsilci göndermemesini neye bağladığının sorulması üzerine, ''Bunun tespitini yapmadık. Telgraflarını gördük, memnun olduk. Demokratik hayatta bütün partiler birbirlerinin kardeşidirler. Hataları düşünceleri olabilir. Kardeşlik başka hatalarını tenkit etmek başka'' diye konuştu. 
     Necmettin Erbakan, ''TBMM'de grup kurmayı düşünüyor musunuz ''' şeklindeki bir soru üzerine de, ''İnşallah. Bu çalışmalarımızla Allah'ın lütfuyla her zaman olduğu gibi en büyük grup SP'nin olacaktır. Zamanını Allah bilir'' dedi. 
     
</TEXT>
</DOC>
