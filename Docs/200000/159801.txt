<DOC>
<DOCNO> 159801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur19.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK, AB uyum paketi için Haziran'da özel toplantı yapacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, MGK'nın büyük bir ihtimalle Haziran ayında AB konusunda özel gündemle toplanacağını bildirerek, ''MGK'nın, Türkiye için çok önemli bir proje olan AB sürecini müstakil bir gündemle konuşması kadar tabii birşey olamaz. Bu, devletin tüm kurumları olarak AB davasının ne kadar arkasında bulunduğumuzu gösterir ancak'' dedi. 
     Şahin, TBMM'de gazetecilerin konuyla ilgili sorularını yanıtladı. Adalet Bakanlığı'nca AB Genel Sekreterliği ve Dışişleri Bakanlığı'nın katkıları ile hazırlanan 6. Uyum Paketi'nin Başbakanlığa sunulduğunu anımsatan Şahin, Bakanlar Kurulu'nun sözkonusu paketi gelecek toplantıda ele alabileceğini ifade etti. Şahin, ''Tasarıyı, Bakanlar Kurulu'nda inceleyip tartışmadan Meclis'e sevketmemiz herhalde düşünülemez. Önümüzdeki Bakanlar Kurulu gündemine girebileceğini sanıyorum'' diye konuştu. 
     Mehmet Ali Şahin, '' MGK'da değerlendirilmeden uyum paketinin Meclis'e gönderilmesi mümkün olamadı şeklindeki değerlendirmelere katılıyormuzsunuz '' sorusu üzerine, ''Bu tür değerlendirmeler doğru değil. Tasarı, Başbakanlığa sunulmadan zaten ilgili kurumlarla görüşülüyor, tartışılıyor, daha sonra Başbakanlığa takdim ediliyor. Bu da böyle olmuştur. Kuşkusuz Bakanlar Kurulu'nda da tartışılacaktır. Tasarılar hangi prosedürü izleyerek yasalaşıyorsa bu da öyle yasalaşacaktır'' dedi. 
     ''MGK'nın AB paketi konusunda özel gündemli olarak toplanacağı söyleniyor. Bu doğru mu '' şeklindeki bir soruya Şahin, şu yanıtı verdi 
     
     ''DEVLETİN KURUMLARINDA TEREDDÜT YOK'' 
     ''MGK'nın, Türkiye için çok önemli bir proje olan AB sürecini müstakil bir gündemle konuşması kadar tabii birşey olamaz. Bu, devletin tüm kurumları olarak AB davasının ne kadar arkasında bulunduğumuzu gösterir ancak. O bakımdan bunu farklı yönlere çekmek, sanki AB ile ilgili devletin kurumlarında birtakım tereddütler varmış gibi takdim etmek son derece yanlıştır.'' ''MGK'dan uyum paketi ile ilgili tam destek aldınız mı '' şeklindeki soru üzerine Şahin, ''MGM toplantıları gizlidir ve bu konuda açıklama yapılamaz'' dedi. 
     Mehmet Ali şahin, bir başka soru üzerine, ''büyük bir ihtimalle Haziran ayında MGK'nın özel bir gündemle toplantı yapacağını'' sözlerine ekledi. 
     
</TEXT>
</DOC>
