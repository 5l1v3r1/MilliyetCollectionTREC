<DOC>
<DOCNO> 167953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/ydemirkol.html </URL>
<DATE> 2003/07/08/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Milli forma Turkuaz olmalı 
</HEADLINE>
<TEXT>

     Biliyorum. "Bayrak renginin kullanılmaması yasal sorun çıkarır" diyenler olacaktır. Ama şu bir gerçek ki, zaten ne bundan önce kullanılan tonlar ne bugün hazırlanandaki ton, bayrak kırmızısı. Alın karşılaştırın. Adidas bu tasarımları yaparken TV ve fotoğraf baskısını hesaplayarak yayında tam kırmızıya dönecek tonu tercih ediyordu, ama Nike’da bu da kalktı. Yani rengin tonu zaten matbacılık diliyle yüzde 100 magenta, yüzde 100 sarıyla sağlanan ton değil. Bir adım ötesinde zaten birçok dalda kurallar gereği milli sporcular kırmızı beyaz renkle sahaya çıkamıyorlar. İşte güreş, işte boks. Yani bu öneriye koyu milliyetçi bir eleştiriyle yaklaşacaklar da bunları unutmasınlar. Ayrıca rengin adında Türk olması, rengin kendisinin bayrakta olmasından daha az milli bir yaklaşım da değildir. Yasal bir engel varsa, meclisi de bunlar için seçiyoruz. 
     Bu kapsamdaki önerilerin üzerine gidenler olmuştu. Özellikle Aktüel birkaç hafta üst üste önde gelen tasarımcılara milli takım forması çizdirdi ve az da olsa Adidas kanadında hareketlilik sağlandı. Dünya Kupası için hazırladıkları formalardan biri göğüs bantlı farklı bir tasarımdı diğeri ise maalesef aynı grupta yer aldığımız Çin Halk Cumhuriyeti’yle aynıydı. Hikaye bu. 
     Bugün geldiğimiz nokta ise yine en başı. Baştan söyleyelim Nike federasyona büyük bir para vererek müthiş katkı sağladı, ama herhangi tasarım çalışması yapmış değil. Yapılan hazır tasarımın rengini değiştirmekten ibaret. Bu forma Portekiz’e, Brezilya’ya, Hollanda’ya Belçika’ya, Çek Cumhuriyeti’ne yapılan formaların aynısıdır. Ama bu ülkelerin forma renkleri kendilerine has olduğu için sorun çıkmıyor. Bizim forma renklerimiz ise belki dünyadaki en yaygın renkler olduğu ve özel bir tasarım yapılmadığı için forma sıradanlaşıyor. 
     Şimdi bu işe kafa yormanın vaktidir. Ve görev Nike’dan çok federasyonundur. Bu konuda önce onların harekete geçmesi gerekir. Yeni ya da eski, ama, özgün bir şeyler lazım. 
     Ve Turkuaz beyler. Kendi adınızı verdiğiniz, tüm dünyanın böyle andığı bir renkten daha özgün ne olabilir 
     
     

</TEXT>
</DOC>
