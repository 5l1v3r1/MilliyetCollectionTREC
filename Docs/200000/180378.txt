<DOC>
<DOCNO> 180378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/dunya/dun05.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Bakan Straw Ya takviye ya iflas 
</HEADLINE>
<TEXT>

   LONDRA Milliyet 

   
   İngiltere Dışişleri Bakanı Jack Straw, Başbakan Tony Blair'e gönderdiği gizli bir notta, "Ya Irak'a daha fazla asker gönderelim, ya da hem ABD, hem de İngiltere olarak stratejik bir iflası kabul edelim" dedi. 
   Daily Telegraph'a göre, halen Irak'ta bulunan asker sayısının yeniden yapılanmayı sağlamaya yetmediği uyarısında bulunan Straw, gönderilecek 5 bin kişilik bir takviyenin hem güvenliğin sağlanmasında, hem de İngiltere'nin kararlılığının sergilenmesinde önemli rol oynayacağını belirtti. Straw, "ABD de halen 150 bin olan asker sayısını artırmaya ikna edilmeli" dedi. 
   Straw, Irak'ta güvenlik konusunda Ramazan ayından önce gözle görülür bir ilerleme sağlanması gereğini de vurguladı. İngiltere Savunma Bakanı Geoof Hoon'un da, Irak'taki güvenlik koşullarının giderek kötüleşmesi üzerine İngiliz askerlerinin durumunun gözden geçirilmesini istediği bildirildi. Savunma Bakanlığı açıklamasında, Hoon'un, Irak'taki operasyonlar için gerekli olan asker desteği ve kaynak temini konusunda çalışma yapılmasını talep ettiği belirtildi. 
   
   
</TEXT>
</DOC>
