<DOC>
<DOCNO> 182105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun11.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Kaplan için Türkiye'den işkence garantisi istiyor 
</HEADLINE>
<TEXT>

     Almanya İçişleri Bakanı Otto Schily, yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'dan işkence ile ifade alınmayacağı ve bu tür ifadelerin kendisine karşı kullanılmayacağı konusunda İçişleri Bakanı Abdülkadir Aksu'dan güvence almak istediğini söyledi. 
     Schily, Alman Der Spiegel dergisine yaptığı açıklamada, ''Kaplan'ın sınır dışı edilmesi konusunda Türk meslektaşımla görüşeceğim. Kaplan'dan işkence ile ifade alınmayacağı ve bu tür ifadelerin kendisine karşı kullanılmayacağı konusunda güvence almak istiyorum'' dedi. 
     Kaplan'ın Türkiye'ye iade edilmesinin şart olduğunu belirten Schily, ''Kaplan'ı sınır dışı edemezsek, bu devletimizin zayıflığının sembolü haline gelebilir. Bu kişiyi sınır dışı edemezsek demokrasi kendini koruyamıyor demektir. Daha ne kadar şeye müsaade edeceğiz '' şeklinde konuştu. 
     ABD'nin teröre karşı mücadeledeki uygulamalarını da eleştiren Schily, ABD'nin bazı terör zanlılarını mahkemeye çıkarmadan uzun süre hapis tuttuğunu, bunun da uluslararası hukukun temel ilkelerine aykırı olduğunu belirtti. 
     Schily, terör zanlılarının, avukat tahsis edilmeden Küba'daki Amerikan üssünde tutulmalarının kabul edilemeyeceğini kaydetti. 
     Avrupalıların Irak'ta daha fazla askeri çaba harcamalarını isteyen ABD Başkanı George W. Bush'u da eleştiren Schily, Almanya'nın Irak'a asker göndermeyeceğini, sadece sivil yardım yapacağını tekrarladı. 
     Teröristleri maddi olarak destekleyen kuruluşların kapatılması için mücadelelerini yoğun şekilde sürdüreceklerini ifade eden Schily, Almanya'da radikal dinci Hamas örgütü için para toplayan El Aksa örgütünün yasaklanması için her türlü çabayı harcayacağını söyledi. 
     
</TEXT>
</DOC>
