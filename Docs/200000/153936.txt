<DOC>
<DOCNO> 153936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/yazar/akyol.html </URL>
<DATE> 2003/05/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İran tecrübesi 
</HEADLINE>
<TEXT>

     İran Dışişleri Bakanlığı Araştırma Dairesi Genel Müdürü Kazım Sejadpur ve Bakanlık Müsteşarı Gasımzade ile Başkonsolos Behmen Hüseyinpur'la konuşuyoruz. 
     Özetle "Amerika gitsin, demokratik bir Irak kurulsun" diyorlar. 
     Bu, Irak'ta Şii iktidarı ve İran nüfuzu demek olmaz mı 
     Sejadpur, İran'la Iraklı Şiiler arasında sempati bağı olduğunu belirterek özetle diyor ki 
     - İran İran'dır, Irak da Irak... Elbette dini inançlarda müşterek olmak çok önemli ama tek belirleyici din değildir. Iraklı Şiilerin kendi milli Arap kimliği vardır. 
     Dahası, Sejadpur, bireylerin ve toplumların davranışlarında "ekonomik gelişme farkı, milli kimlik, sosyal şartlar, tarih gibi birçok faktörün rol oynadığını", dinin tek etken olmadığını söylüyor. 
     
     IRAKLI ve İranlı Şiilerin dini doktrin farklarını sordum. Mesela "Velayeti fakih" doktrini İran'da çok önemli ama Iraklı Şiiler'de öyle değil. 
     Bu soruma Gasımzade cevap verdi, elbette doktrin farkları bulunduğunu, çünkü "tarihi tecrübelerin farklı olduğunu" söyledi, örnekler verdi. 
     Şiilikte çok önemli olan "Mercii Taklid" meselesi... Yani görüş ve fiillerini "taklid" etmek gereken en üstün "ruhani merci" konumundaki Şii din büyüğü... Mesela Hamaney böyle. 
     Gasımzade'nin sözleri 
     - Şiilik'te Papa gibi tek üstün ruhani otorite yoktur. İran'da Hamaney bir 'mercii taklid'dir ama onun gibi on civarında 'mercii taklid' daha vardır. 
     Irak'ta da öyle. Şiiler ortak simgeleri yüceltiyorlar ama değişik ruhani liderler etrafında değişik gruplar var, 'sıkılmış yumruk' değiller. 
     Sejadpur, "biz daha ılımlıyız" diyor. 
     
     HUMEYNİ zamanındaki devrimci ve militan Şiilikten ne kadar farklı 
     Ilımlılığı yücelten, dinin önemini vurgulamakla birlikte ekonomi, tarih, milli aidiyet, sosyal gelişme gibi dünyevi seküler faktörleri vurgulayan bir anlayış 
     İran'da güçlenen, artık reform ve demokrasi dinamikleridir. 
     Politik gerilim Irak'ta yaşanmakta olduğu için, Şii grupların ve muhtemelen de Arap milliyetçiliğinin yeniden militanlaşmasını belki Irak'ta göreceğiz. 
     Sosyal ve siyasi süreçleri dine indirgemek hem dincilerin, hem laikçilerin ortak hatasıdır. Aynı "tek faktörlü düşünce" madalyonun iki yüzü... 
     Din yolundan veya Atatürk yolundan uzaklaştığımız için geri kaldığımız, "yola girsek" şahlanacağımız iddiası eşit derecede yanlıştır. 
     Hayat geliştikçe bilimlerin alanı genişliyor bir tıbbı, bir hukuku, bir ekonomiyi yüz yıl öncesiyle karşılaştırın... 
     Din ise insan ruhunun hem ontolojik hem sosyal aidiyet ihtiyacıyla ilgili bireysel ve sosyal bir alan... 
     Bizdekiler gibi laiklik adına dini sırf vicdan meselesi sayıp toplumsal alandan kovmaya kalkmak da, İran'dakiler gibi, dinin her alanı kapsayıp her şeye çözüm getireceğini sanmak... İkisi de yanlış. 
     NOT BİNGÖL depremini, zihnimizdeki bilimsel alanın darlığından doğan bu faciayı yarın yazacağım. Özellikle de çocuklar, "hele sizler, hele sizler..." 
     
     





</TEXT>
</DOC>
