<DOC>
<DOCNO> 177096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/siyaset/siy01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, hükümeti uyarmış 
</HEADLINE>
<TEXT>
   'Meclis karar vermeden ABD'ye söz vermeyin' 
   Cumhurbaşkanı'nın hükümete 1 Mart tezkeresini hatırlatarak, "Önce Meclis'in kararı belli olsun, ondan sonra diğer konuları görüşürsünüz" dediği ortaya çıktı 
   SERPİL ÇEVİKCAN 

   
   ABD'ye gönderdiği sualnameye Washington yönetiminden "Gayri resmi temaslar sürebilir, ancak önce parlamento karar vermeli" yanıtını alan hükümetin, Cumhurbaşkanı Ahmet Necdet Sezer tarafından da erken taahhütte bulunmama konusunda uyarıldığı ortaya çıktı. 
   Kulislere yansıyan bilgilere göre, reddedilen 1 Mart tarihli tezkere sürecinde izlenen yöntemin ve yapılan bazı yanlışların Türkiye'yi iç kamuoyunda ve ABD'ye karşı zor durumda bıraktığı görüşünde olan Sezer, hem son yapılan Irak zirvesinde, hem de çeşitli temaslarda aynı yanlışın tekrarlanmaması konusunda uyarıda bulundu. Sezer, "Meclis'ten karar almadan ABD'ye taahhütte bulunmak yanlış. Geçtiğimiz sefer izlenen yöntemin sonuçlarını hep birlikte yaşadık. Bu yanlıştı. Önce Meclis'in kararı belli olsun, ondan sonra diğer konuları görüşürsünüz" dedi. 
   
   MGK'da yineleyecek 
   Sezer, bu kadar önemli bir kararda karşı tarafı herhangi bir karar almadan beklenti içine sokmanın yanlışlığını vurgularken, reddedilen 1 Mart tezkeresini anımsatarak, "Bu, Türkiye'nin itibarı bakımından iyi olmadı" görüşünü dile getirdi. 
   Türkiye'nin önemli müttefiki olan ABD ile ilişkilerine dikkat çeken Sezer'in, Irak'a asker gönderilmesine ilişkin değerlendirmelerini yarın yapılacak Milli Güvenlik Kurulu toplantısında yineleyeceği öğrenildi. Sezer'in, bilinen çekincelerini sıraladıktan sonra son kararı verecek Meclis'in görüşünün esas alınacağını söyleyeceği ifade edildi. Sezer'in MGK sonrasındaki süreçte de görüşlerinin polemik konusu yapılmasına izin vermeyeceği öğrenildi. 
   Yarınki MGK'da Dışişleri Bakanlığı'nın ABD ile yürütülen gayri resmi temaslar ve Irak'taki son durum ile ilgili, Genelkurmay Başkanlığı'nın da yürütülen hazırlıklara ilişkin bilgi sunacağı kaydedildi. 
   
   
</TEXT>
</DOC>
