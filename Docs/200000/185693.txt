<DOC>
<DOCNO> 185693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/spor/spo07.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maymun Adası 
</HEADLINE>
<TEXT>

      NEVSAL ELEVLİ 

   
   İngilizler sus pus 
   İNGİLTERE'NİN başkenti Londra'da sekiz ünlü Premier Lig oyuncusunun karıştığı tecavüz olayı nedeniyle başlatılan "Safir operasyonu" genişledi ancak herkes isimlerin ortaya çıkmaması için yoğun çaba gösteriyor. Olayın yaşandığı Londra Park Lane'deki Grosvenor House adlı lüks otelin üçüncü katını kapayan Scotland Yard, odadaki içki bardaklarını ve oyunculara ait olduğu kabul edilen kıl örneklerini topladı. 
   
   Görevli yalanlamadı 
   TİMES, otelden bir sözcünün, "Böyle bir olayın burada olup olmadığını ne kabul edebiliriz, ne de reddedebiliriz" sözlerine de yer verdi. Olayın 12 saat sürdüğünü söyleyen genç kız, Londra'nın merkezindeki Marylebone polis istasyonuna bir erkek arkadaşı ile birlikte giderek ifade verdi. Davayı takip edecek olan avukatlardan biri de "Futbolcular suçlu bulunursa beş yıl hapis cezası alabilirler" dedi. 
   
   Milli maç düşünülüyor 
   THE Sun, oyuncuların video kamerayla çekilmiş görüntülerinin karartılmış halini yayınladı. Sekiz oyuncudan ikisinin milli futbolcular Newcastle'lı Kieon Dyer ve Arsenal'li Ashley Cole olduğu iddiası ise ortalığı karıştırdı. Türkiye maçını düşünen İngilizler, futbolcuların ismini son derece gizli tuttup, adeta "Görmedim, duymadım, bilmiyorum" diyerek üç maymunu oynuyor. 
   
   
</TEXT>
</DOC>
