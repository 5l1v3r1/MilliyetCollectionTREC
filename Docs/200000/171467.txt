<DOC>
<DOCNO> 171467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur29.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüze uğrayan kız "Kanun ceza vermezse ben vereceğim" 
</HEADLINE>
<TEXT>

     Samsun'un Tekkeköy İlçesi'nde komşusunun kızını kaçırıp tecavüz ettiği iddiasıyla tutuklanan kişinin yargılanmasına başlandı. 
     Samsun 2. Ağır Ceza Mahkemesi'ndeki duruşmada, İstasyon Mahallesi'nde yaklaşık 2 ay önce komşusunun kızı A.K.'yi 17 kaçırıp tecavüz ettiği iddiasıyla tutuklanan evli, 2 çocuk babası Bayram Şekeroğlu 34 ile kendisine yardımcı olduğu ileri sürülen Muhammet Turhan 33 hazır bulundu. 
     Şekeroğlu, A.K.'yi zorla kaçırmadığını öne sürerek, ''Kendisini seviyorum. Ona, boşanıp, kendisiyle evlenmek istediğimi ve kaçıracağımı söyledim. Kabul etti ve kendi isteğiyle ilişkiye girdim. Suçsuzum'' dedi. Diğer sanık Turhan da hakkındaki suçlamayı kabul etmeyerek, tahliyesini istedi. 
     Tecavüze uğrayan A.K. ise sanık tarafından tehdit edilerek ormanlık araziye götürüldüğünü ve tecavüze uğradığını belirterek, ''Kanun onun cezasını vermezse, ben vereceğim. Kimsenin yüzüne bakamıyorum'' dedi. 
     Turhan tutuksuz yargılanmak üzere serbest bırakılırken, duruşma ertelendi. 
     
</TEXT>
</DOC>
