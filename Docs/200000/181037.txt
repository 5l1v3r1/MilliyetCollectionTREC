<DOC>
<DOCNO> 181037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko19.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın sektörü İstanbul'da buluşacak... 
</HEADLINE>
<TEXT>

     Uluslararası Mücevher, Altın, Gümüş Takı, Saat ve Ekipman Fuarı Gold İstanbul 2003 , 13-17 Eylül tarihleri arasında, sektör temsilcilerini İstanbul'da buluşturacak. 
     TÜYAP'ın İstanbul Kuyumcular Odası'nın desteğiyle düzenlediği Gold İstanbul 2003'e, 20 ülkeden 300 firma ve 1000 kadar firma temsilcisinin katılması bekleniyor. 
     Mücevher, makine ve yan sanayi, güvenlik ekipmanları, altın, gümüş, inci ve aksesuar çeşitlerinin sergileneceği, takı konusundaki son trendlerin yer alacağı fuarın hedefi, ''Türkiye kuyumculuk sektörünün dünya liderliği hedefini pekiştirmek'' olarak belirlendi. 
     İstanbul Kuyumcular Odası İKO Başkanı Alaattin Kameroğlu, yaptığı açıklamada, fuarın iç piyasada büyük şehirlere, dış piyasaların ise tamamına yönelik olacağını kaydetti. 
     Özellikle yurtdışı alıcıların fuara yoğun ilgi göstereceğini umduklarını dile getiren Kameroğlu, ''Çünkü ihracat rakamlarıyla dünya ikincisi olan Türk kuyumculuğu artık aranan bir sektör olma yolundadır'' dedi. 
     Türkiye'de son yıllarda dünya lideri İtalya ile yarışabilecek kalitede üretim yapıldığını ifade eden Kameroğlu, açıklamasında şu görüşlere yer verdi 
     ''Sektörümüz, İtalyan kuyumculuk sektörünü ürkütecek düzeyde rakip olmaya başlamıştır. Gold İstanbul 2003'ün bu yıl sağlayacağı başarı, 2004'de gerçekleştirilecek fuarı daha çok katılımcı ve yabancı ziyaretçinin olduğu bir fuar haline getirecektir. 
     En önemli hedefimiz, özellikle küçük ve orta ölçekli ihracatçı firmalarımızı yurtdışı alıcılarla buluşturmak ve Türk kuyumculuğunu daha ileri bir noktaya taşıyarak dünya birincisi yapmaktır.'' 
     
</TEXT>
</DOC>
