<DOC>
<DOCNO> 186693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/siyaset/siy04.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyan Demokratlar formül peşinde 
</HEADLINE>
<TEXT>

   
   Türkiye'nin AB üyeliğine en soğuk bakan grup olarak bilinen Alman Ana Muhalefeti Hıristiyan Demokratlar Birliği CDU , Erdoğan'a yakın kurmayların temasları sonrasında yumuşamış görünüyor. Ancak bu kulis faaliyetinin basına yansımayan bölümlerinde bir seçim maratonunun içinde olan CDU'nun asıl merak ettiği şeyin, AKP'nin seçim zaferine nasıl ulaştığı olduğu ortaya çıktı. Kulislere yansıyan bilgilere göre birliğin başkanı Angela Merkel ve kurmayları AKP'lilere, "Yüzde 35 oyu nasıl alabildiniz " yönünde birçok soru yönelttiler. AKP'lilerin yanıtı ise, "Biz herkesin partisiyiz. Din partisi değiliz. Din bir partinin içine sığmaz. Herkesi kucakladık" oldu. AKP'nin sırrını öğrenmek isteyen Malezya Başbakanı Mahatir Muhammed de, lideri olduğu partinin kongresine AKP'li bir grup ismi davet etti. CDU'dan bir grup 15 Ekim'de, Angela Merkel de şubat ayında Türkiye'ye geliyor. AKP yönetimi AB ülkelerinden birçok lider ismi de 12 Ekim'deki kongreye davet etti. Bunların arasında İtalya Başbakanı Silvio Berlusconi de yer alıyor. 
</TEXT>
</DOC>
