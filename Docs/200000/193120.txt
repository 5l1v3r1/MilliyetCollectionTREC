<DOC>
<DOCNO> 193120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur19.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı Prof. Gürüz 2004 ÖSS klavuzu uygulanacak... 
</HEADLINE>
<TEXT>

     YÖK Başkanı Prof. Dr. Kemal Gürüz, 2004 Öğrenci Seçme Sınavı ÖSS kılavuzlarının YÖK Genel Kurulu tarafından onaylanmasının ardından başlayan tartışmayla ilgili olarak, ''Şu andaki YÖK'ün uygulaması açıktır. Bu kılavuz uygulanacaktır'' dedi. 
     Prof. Dr. Gürüz, CHP Genel Başkanı Deniz Baykal'ı, parti genel merkezinde ziyaret ederek, yaklaşık bir saat görüştü. 
     Görüşmenin ardından gazetecilerin sorularını yanıtlayan Prof. Dr. Gürüz, Baykal'ı genel başkanlığa seçilmesinden dolayı kutladığını söyledi. 
     Prof. Dr. Gürüz, Baykal'a yükseköğretimin durumu hakkında bilgi sunduğunu ve bu konuda karşılıklı görüş alışverişinde bulunduklarını kaydetti. 
     2004-ÖSS kılavuzunun hazırlanması konusunun gündeme gelip gelmediğinin sorulması üzerine Prof. Dr. Gürüz, bu tür spesifik konular üzerinde durmadıklarını bildirdi. 
     Bir gazetecinin, ''Milli Eğitim Bakanı'nın, '2004 ÖSS kılavuzuna bir hüküm konularak, Haziran ayına kadar katsayıların değişeceğini ve meslek liseleri üzerindeki kabusun ortadan kalkacağı yönünde açıklaması var'' demesi üzerine Prof. Dr. Gürüz, ''Ne diyebilirim ki burası demokratik bir ülke. Şu andaki YÖK'ün uygulaması açıktır. Bu kılavuz uygulanacaktır. İleride ne olur bilemem, onu da düşünürüz'' dedi. 
     Prof. Dr. Gürüz, ''Bu ibare konabilir mi '' sorusuna, ''Bunlar hep rutindir. Bugüne kadar ne konmuşsa... Ama artık bellidir. 1,5-2 milyon öğrenci buna göre hazırlanıyor. Ben bir değişiklik görmüyorum ufukta'' karşılığını verdi. 
     
</TEXT>
</DOC>
