<DOC>
<DOCNO> 199210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yazar/zbirand.html </URL>
<DATE> 2003/12/02/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Gelin, birlikte yeni sayfa açalım 
</HEADLINE>
<TEXT>

   
   Türkiye'nin önünde yepyeni bir dönem açılıyor. Koşullar bizi öylesine bir noktaya getirdi ki, yöneticilerimiz biraz akıllı hareket ettikleri taktirde, Türkiye nihayet uçuşa geçebilecek. 
   Yıllardan beri neredeyse 70 yıldır Türkiye'den söz edenler hep "pistin başında kalkışa hazır ülke" derlerdi. Hep "geleceği olan ülke" diye söz edilirdi. Bir türlü "kalkışa geçemeyen", bir türlü "geleceğini yaşayamayan" bir ülke olarak kaldık. Herkes birden hızla gelişti. Biz ise, mehter takımı gibi iki ileri, bir geri gide gele, bir türlü "kalkışımızı" tamamlayamadık. 
   İlk defa bu fırsatı yakalamak üzereyiz. 
   - Görüşlerimi beğenir veya beğenmeyebilirsiniz, ancak uzun süredir ilk defa tek hükümet yönetimi var. Kararlar, geciktirilmeden alınıyor. Koalisyon dönemlerindeki gibi, devlet parsellenmiyor. Pazarlıklar arasında boş yere zaman kaybına uğranılmıyor. 
   - Avrupa Birliğinin kapılarını zorluyoruz. AB'de ilk defa kapıları kapalı tutamayacağının işaretlerini veriyor. Türkiye'ye de bir yer bulunabileceğini, söylüyor. Ankara'ya bakışı giderek değişiyor. Hele AKP hükümetine yaklaşımı hergeçen gün biraz daha olumlulaşıyor. 
   - Irak'ın işgali tüm risklerine rağmen- Türkiye'nin lehine işliyor. Hem ekonomik yönden, hem de siyasi açıdan Uluslararası alandaki ağırlığı artıyor. Hem Washington, hem de Brüksel ile ilişkileri hızla rayına oturuyor. 
   
   BU AVANTAJLARDAN YARARLANMAMIZ GEREKİR 
   Yukarıda saydıklarım hiçbir zaman kolay kolay yakalanabilinecek avantajlar değillerdir. 
   İşte şimdi, bu avantajları somutlaştırmak ve lig atlamak için kullanma zamanıdır. 
   Nasıl yapabiliriz 
   Birbirimizle kavga etmeyelim, hata etmeyelim, doğru adımlar atalım, yeter. 
   Önümüzdeki 13 ay süresince, bir yumruk gibi birleşip hareket ettiğimiz taktirde, önümüzde kimse duramayacaktır. 
   Sadece 13 ay... 
   13 ay sonra, başarılabilindiği taktirde Türkiye uçağı kalkışa geçecek, pistin başında beklemek yerine, motorlarını tüm gücüyle işletecek ve hareketlenecek. Bundan sonra da artık pistin sonunda durmak yok. Türkiye uçağı burnunu kaldırdı mı, bu iş tamam demektir. 
   Ben şahsen heyecan içindeyim. 
   Çok ümitliyim... 
   Galiba bu defa başarabileceğiz. 
   
   AB, DAHA TUTARLI DAVRANMAK ZORUNDA    Bir açıdan bakarsanız, AB ülkelerini bir oranda haklı görebilirsiniz. İstanbul'da bombalar patlamıştır ve İngiltere-Danimarka gibi ülkeler vatandaşlarını uyarmakla görevli olduklarını söyleyebilirler. Eğer yapmazlarsa, yeni bir patlama durumunda kamuoyuna karşı sorumlu olabileceklerini düşünebilirler. 
   UEFA'da aynı tutum içinde hareket edip, "bu sorumluluğu alamayız" diyebilir ve maçları tarafsız sahalara çekebilir. 
   Ancak madalyonun bir de öbür yüzü var. 
   Bu tutum teröristler karşısında hepimizin boyun eğdiğimizin açıkça gösterilmesidir. Teröristin istediğini elde etmesidir. 
   Ne acıdır ki, Avrupa'nın teröre karşı henüz ortak bir tutumu yok. Hala her ülkenin kendi anlayışına göre bir politika var. Siyasi iktidarlar hala iç politikalarını gözeterek adım atıyorlar. 
   İşte Avrupa'nın en zayıf yanı bu. 
   Ortak politikalar saptayamamak. 
   Bu yaklaşım Türkiye'yi uzaklaştırmak veya cezalandırmak için değil, kendi iç tutursızlıklarından kaynaklanıyor. Bir türlü de bu zayıflıklarını gideremiyorlar. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
