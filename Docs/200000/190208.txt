<DOC>
<DOCNO> 190208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo17.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Arzuman yorumu Oyunu güzelleştirdi .. 
</HEADLINE>
<TEXT>

     Bursaspor Teknik Asbaşkanı Nurettin Karayaka, ''Fenerbahçe karşısında gol noktalarında biraz daha becerikli olsak sonuç farklı olurdu'' dedi. 
     Karayaka, kart cezalısı Junior, sakatlıkları bulunan Ömer ve Sertan gibi tecrübeli oyunculardan yoksun çıktıkları maçta çok iyi futbol oynadıklarını, galibiyeti kaçıran tarafın kendileri olduğunu söyledi. 
     Bursaspor'un sergilediği futbolun taraflı tarafsız herkes tarafından beğenildiğini ve takdir edildiğini anlatan Karayaka, ''Fenerbahçe karşısında gol noktalarında biraz daha becerikli olsak sonuç farklı olurdu. Futboldan çok memnunuz. Yağmur altında bizi coşkuyla destekleyen taraftarlarımıza galibiyet tattıramadığımız için üzgünüz'' diye konuştu. 
     Karayaka, Teknik Direktör Gheorghe Hagi'nin takımı her geçen gün çok daha iyi bir konuma getirdiğini, artık 25 kişilik kadroda yer alan tüm oyuncuların her an ilk 11'de oynayacak kapasiteye geldiğini belirterek, şunları söyledi 
     ''Daha önce söylemiştim, tam olarak hazır olabilmemiz için 9-10 haftaya ihtiyacımız var. Geçiş dönemini atlattık. Bundan böyle herkes bambaşka bir Bursaspor izleyecek. Hocamıza ve futbolcularımıza güvenimiz tam. Çıkış devam edecek. Artık Bursaspor puan sıralamasında hak ettiği yere yükselecektir.'' 
     
     OYUN GÜZELLEŞTİ 
     Fenerbahçeli yöneticilerin maçın ardından hakemi eleştirmelerine anlam veremediklerini kaydeden Karayaka, ''Hakem oyunu güzelleştirdi'' dedi. 
     Karayaka, herkesin eleştiri yaparken daha objektif davranması gerektiğine işaret ederek, şöyle devam etti 
     ''Kaleciler hatalı gol yiyor, santrforlar da zaman zaman inanılmaz goller kaçırıyor. Bunlarda nasıl kasıt aramıyorsak, hakem hatalarında da kasıt aramamak lazım. Maç çok zevkli geçti. Bunda hakem İsmet Arzuman'ın iyi yönetimi de etkili oldu. Oyunu fazla durdurmadı. Eleştiri yaparken, önce kendi hatalarımıza bakmalıyız.'' 
     
</TEXT>
</DOC>
