<DOC>
<DOCNO> 172573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko39.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da tüketim düşüyor, ticaret değişiyor... 
</HEADLINE>
<TEXT>

     Tüm dünyadaki ekonomik krizin etkisi ve Euro para birimiyle gelen pahalılıktan dolayı İtalya'da tüketim düşerken bu zamana kadar Ağustos aylarında dükkanlarını kapalı tutan İtalyanlar, bu kez dükkanları açık tutmayı tercih ediyor. 
     İtalya'daki dükkan sahipleri konfederasyonu ''Confesercenti''nin verdiği bilgilerde, Ağustos ayında dükkanların yüzde 70'inin açık tutulmasının beklendiği ifade edildi. 
     Ağustos ayını tamamiyle tatil ayı olarak geçiren İtalya'da, 9 yıl önce aynı ayda sadece dükkanların yüzde 38'inin açık tutulduğu bildirildi. 
     Confesercenti Başkanı Marco Venturi, ''Dükkanların açık tutulacak olmasına en önemli sebepler olarak, özellikle bazı sektörlerde tüketimde yaşanan ciddi kriz ve İtalyanların artık tatil alışkanlıklarının değişmesini gösterebiliriz. Ağustos aylarında şehirler eskisi gibi ıssız değil'' dedi. 
     Her yıl kış ve yaz aylarının ortalarında yapılan indirimlerde bu yaz beklenen verimi alamadıklarını kaydeden Venturi, 2004 yılından itibaren tüketimdeki düşüşün duracağını savundu. 
     
</TEXT>
</DOC>
