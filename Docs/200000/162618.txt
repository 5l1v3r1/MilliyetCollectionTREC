<DOC>
<DOCNO> 162618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yasam/yas03.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mermi izi' geçmişi karıştırdı 
</HEADLINE>
<TEXT>

Yıldıray Fidan, geçirdiği kaza sonrası vücudundaki mermi izlerini görünce, 38 yaşında gerçek ailesinin peşine düştü 
     MURAT SANDIKÇI Samsun DHA 

     Samsun'da Yıldıray Fidan 38 , geçirdiği kaza sonrası vücudunda mermi izi olduğunu öğrenince, ailesi diye bildiği kişilerin gerçek ailesi olmadığı şüphesiyle duvarlara ilan yapıştırarak yardım aramaya başladı. Turist rehberliği yapan Fidan, Kasım 2002'deki trafik kazasından sonra çekilen filmlerde vücudundaki izlerin mermi izi olduğunu öğrendi. Almanya'daki babasıyla İstanbul'daki annesi ve kardeşlerinden yanıt alamayan Fidan, nüfusta yaptığı araştırmalardan da sonuç alamadı. Şüpheye kapılan Fidan, duvarlara "Sevenlerimi ve sevdiklerimi arıyorum" başlıklı ilanları yapıştırarak, geçmişiyle ilgili bilgisi olanların kendisine ulaşmasını istedi. 
     6 kardeşi olduğunu belirten Fidan, "Şüpheyle yaşayamam. Hem annem Nigar Coşkuner hem de babam Seyit Fidan başka birileriyle evlendi. Kan testi için aileme dava açacağım. Ailem bildiğim kişiler beni fidye amaçlı kaçırmış olabilir" dedi. 
     

</TEXT>
</DOC>
