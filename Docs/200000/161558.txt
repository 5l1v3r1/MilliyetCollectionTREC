<DOC>
<DOCNO> 161558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur22.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, Tarım Bakanı için köylüden özür diledi 
</HEADLINE>
<TEXT>

     Tarım ve Orman Bakanı Sami Güçlü'nün "İnsanoğlunun gözünü kara toprak doyurur" sözlerinin yankıları sürüyor. Başbakan Erdoğan, partisinin yaşadığı sıkıntılar üzerine Konya'da köylüden özür diledi. 
     Erdoğan, Selçuklu Adnan-Hadiye Sürmegöz İlköğretim Okulu'nun temel atma törenine de katıldı. 
     Erdoğan'ın tören alanına gelişinde ilköğretim okulu öğrencileri ''Bu sevgi dünyaya destan olacak'' diye tezahüratta bulundular, ''Beraber yürüdük biz bu yollarda'' şarkısını söylediler. 
     Törende, daha sonra, Konya Çimento Anadolu Güzel Sanatlar Lisesi öğrencisi Nilay Türksezer, şarkılar söyledi. 
     Başbakan Erdoğan, Türksezer'in söylediği ''Beraber yürüdük biz bu yollarda'' şarkısına eşlik etti. 
     Erdoğan, törende yaptığı konuşmada, eğitim seferberliği çalışmaları başlattıklarını belirterek, Türkiye'de hala 100'ü aşkın öğrencinin bulunduğu sınıfların ve üçlü öğretim yapılan okulların olduğunu söyledi. 
     
     BAKAN ADINA ÖZÜR 

     TBMM'de kabul edilen ilgili yasanın ardından Türkiye'nin dünya pazarlarına açılmasında farklı bir heyecan yaşanacağını kaydeden Erdoğan, konuşmasında Tarım ve Köyişleri Bakanı Sami Güçlü'nün tartışmalara neden olan açıklamalarına da değindi. 
     Erdoğan, şunları söyledi 
     ''Günlerden beri bazı medya gruplarında ve bazı siyasi düşünce gruplarında özellikle Tarım Bakanımızı hedef alan yayınlar var. İfadesinde bazı yanlışlar olabilir, ben bu ifadeden dolayı sevgili Bakanım adına da özür dilerim. Ancak, şunu söylemek isterim, buğdayda verilen fiyatı az görenler var. Buradaki artış yüzde 41'dir. Yüzde 41 artışa çok az derken Türkiye'nin imkanları nedir, bunu da bir düşünmemiz lazım. Bir diğer taraftan da çiftinin hapse girmesini ortadan kaldırdığımızı, borçlarını yeniden yapılandırarak onu faizden kurtardığımızı niçin düşünmüyoruz. Mazotun fiyatının yüzde 35 indirilerek ucuzlatılmasını niçin konuşmuyoruz.'' Halkın her zaman çıkarını düşünmediğini, doğruyu teslim ettiğini ve bu nedenle zulmedenleri 3 Kasım'da sandığa gömdüğünü belirten Erdoğan, seçim meydanlarında, ''Bizden bir yıl bir şey beklemeyin'' dediğini söyledi. 
     
     ''TURŞUSUNU KURACAK DEĞİLİZ'' 

     Böyle söylediği halde mazotta indirim, emekli maaşlarına zam yapıldığını, çiftçi borçlarının yeniden yapılandırıldığını anlatan Erdoğan, şöyle konuştu 
     ''Türkiye iyi yolda. Biz size güveniyoruz. Siz de hükümetinize, devletinize güvenin. Şundan hiç endişeniz olmasın. Ne kadar fazla kazanırsak bu size o kadar fazlasıyla yansıyacaktır. 
     Hiçbir zaman elde ettiğimiz imkanların turşusunu kuracak değiliz. Bu, size gelecek, size yansıyacak. İç borç stokunu erittiğimiz oranda halkımızın refahını yükselteceğiz.'' Milli Eğitim Bakanı Hüseyin Çelik ise eğitime yönelik projelerini anlatarak, ezberci eğitim sistemini ortadan kaldıracaklarını söyledi. 
     Çelik, müfredatın ve ders kitaplarının öğrenciyi edilgen olmaktan kurtaracak şekilde yenileneceğini belirtirken, öğretmenlerin özlük haklarında da iyileştirmeler sağlanacağını kaydetti. 
     Törende, daha sonra, Başbakan Erdoğan, okulun yapımını üstelenen Adnan Sürmegöz ve arsa tahsis eden Konya Büyükşehir Belediye Başkanı Mustafa Özkafa'ya birer plaket verdi. 
     
</TEXT>
</DOC>
