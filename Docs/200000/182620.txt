<DOC>
<DOCNO> 182620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun01.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu Refah'a girdi... 
</HEADLINE>
<TEXT>

     İsrail askerlerinin, tanklar ve buldozerlerle Gazze Şeridi'nin güneyindeki Refah'a girdiği bildirildi. 
     Filistinli güvenlik kaynakları, Mısır sınırı yakınlarında, Filistin özerk topraklarında bulunan kente birkaç yüz metre kadar giren askerlerin burada 2 evi yıktığını duyurdu. 
     
     ARAFAT'IN ÖLDÜRÜLMESİ BARIŞIN SONU OLUR 

     Filistin lideri Yaser Arafat'ın öldürülmesinin, Ortadoğu barış sürecinin sonu olacağı bildirildi. 
     BM Güvenlik Konseyi'nin açık oturumunda konuşan Filistin gözlemcisi Nasır El Kidva, ''Arafat'ın öldürülmesi ya da sürgüne gönderilmesi, kanunsuz ve sağlıksız bir davranıştır. Böyle bir girişim Filistin yönetiminin sonu olacağı gibi, Ortadoğu barış sürecinin de sonu olacaktır'' dedi. 
     El Kidva, kendisinden sonra söz alan İsrail temsilcisi Dan Gillerman'ın sözlerine sinirlenerek salonu terketti. 
     Bu arada Filistinliler, Güvenlik Konseyi'nden, Arafat'ın güvenliğinin sağlanmasını ve sürgüne gönderilmesinin önüne geçilmesini istediler. 
     
     DAHA FAZLA KAN DÖKÜLEBİLİR 

     Toplantının başında konuşan BM Ortadoğu temsilcisi Terje Roed-Larsen de, ''Filistin-İsrail barış sürecinin çıkmaza girdiğini'' belirterek ''gelecekte daha fazla kan dökülmesinden korktuğunu'' söyledi. 
     ABD temsilcisi John Negroponte de yaptığı konuşmada, ''Ortadoğu'ya barış getirilmesi konusunda tüm tarafların sorumluluğu bulunduğunu, ancak birinci önceliğin terörün durdurulması olduğunu'' vurguladı. 
     Bu arada, Konsey üyelerine dağıtılan bir karar tasarısında ''terör, tahrik ve yıkım dahil her türlü şiddet eylemine son verilmesi iki tarafın da barış planını uygulamak için çaba harcaması ve Filistin devletinin 2005 yılında kurulması'' talep edildi. 
     Konsey üyeleri, geçen Cuma yayımladıkları bildiriyle, ''Arafat'ın sürgüne gönderilmesinin çözüme yardımcı olmayacağını'' belirtmişler ve ''bu yola başvurulmamasını'' istemişlerdi. 
     
     SÜRGÜNDEN ENDİŞE DUYUYORUZ 

     Öte yandan, Türkiye, İsrail'in, Filistin lideri Yaser Arafat'ı sürgüne gönderme kararından ciddi endişe duyduğunu bildirdi. 
     Türkiye'nin BM nezdindeki Daimi Temsilci Yardımcısı Altay Cengizer, Güvenlik Konseyi'nde, Filistin sorununu da içeren ''Ortadoğu'daki Durum'' başlıklı bir konuşma yaptı. 
     Cengizer, İsrail-Filistin çatışmasının şu an içinde bulunduğu durum nedeniyle, iki tarafın da her zamankinden daha sorumlu davranmaları gerektiğini vurguladı. 
     Altay Cengizer, Türkiye'nin, İsrail'in Arafat'ı sürgüne gönderme kararından dolayı ciddi kaygı taşıdığını ve uluslararası toplum ile BM Genel Sekreteri Kofi Annan'ın İsrail'i bu kararından vazgeçmesi yönünde uyardıklarını hatırlatarak, Türkiye'nin, İsrail'in bu kararının tüm bölgede istikrarı tehlikeye düşürebilecek gelişmeleri tetiklemesinden endişe ettiğini bildirdi. 
     Filistin-İsrail anlaşmazlığının, uluslararası toplumun desteği olmadan çözülebilecek bir konu olmadığını ifade eden Cengizer, ayrıca bu anlaşmazlığın bölgedeki kadar küresel istikrarı da bozabilecek yanları bulunmasından ötürü, sadece taraflara değil, uluslararası topluma da Irak konusunda olduğu gibi ağır sorumluluk yüklediğini ifade etti. 
     Cengizer, İsrailli sivillere karşı girişilen terörist saldırıların Türkiye tarafından en sert biçimde kınandığını belirterek, Filistin Yönetimi'nin şiddeti durdurmak için gerekli önlemleri almakla sorumlu olduğunu kaydetti. 
     Diğer yandan, İsrail tarafından terörle mücadelede uygulanan yöntemlerin düşmanlığı körüklediğini ve bundan vazgeçilmesi gerektiğini belirten Cengizer, iki devletin yanyana yaşamasını sağlayacak ''yol haritası'' barış önerisinin amacına, her iki tarafın da karşılıklı sorumluluklarını tam bir kararlılıkla yerine getirmeleriyle ulaşılabileceğini vurguladı. 
     
</TEXT>
</DOC>
