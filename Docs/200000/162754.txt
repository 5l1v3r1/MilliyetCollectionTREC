<DOC>
<DOCNO> 162754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo19.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor dergisi çıkıyor... 
</HEADLINE>
<TEXT>

     Trabzonspor Kulübü Genel Koordinatörü İsmail Yavuz, 15 Haziran'dan itibaren Trabzonspor Dergisi'nin satışa çıkarılacağını söyledi. 
     Yavuz, Trabzonspor Dergisi'nin ulusal bir dergi olduğunu ve tüm gazete bayilerinde satışa sunulacağını belirterek, ''Böylece tüm Türkiye'deki taraftarlarımızla daha iyi bir iletişim sağlayacağız'' dedi. 
     3 ay önce derginin çıkarılması konusunda yönetim kurulu olarak karar aldıklarını dile getiren Yavuz, ''Kulübün böyle bir yayın organının olmaması yıllardır süren bir eksiklikti. Derginin yayınlanmasıyla bu eksikliği gidermiş olacağız. Bu dergiyle kendimizi daha iyi tanıtma fırsatı bulacağız ve taraftarlarımızla da bütünleşmiş olacağız'' diye konuştu. 
     Yavuz, Trabzonspor'un maddi durumunun her geçen gün iyiye gittiğini de ifade ederek, ''Bankalardan talep ettiğimiz kredilere onay gelmiştir. İhtiyacımız olduğu takdirde bunu kullanacağız'' dedi. 
     
</TEXT>
</DOC>
