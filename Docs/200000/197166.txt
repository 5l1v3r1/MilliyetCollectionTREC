<DOC>
<DOCNO> 197166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun15.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Son bir kez gitti oraya ve dönmedi 
</HEADLINE>
<TEXT>

   SEMRA KARDEŞOĞLU 
   
   İstanbul'daki saldırıların genç kurbanlarından biri de, İngiliz Başkonsolosluğu'nun kafeteryasını işleten Nadide Demirbozan oldu. Dört yıllık evli ve üç yaşında bir kız çocuğu annesi olan Demirbozan'ı ölüm konsolosluktaki son iş gününde yakaladı. Saldırı eğer bir gün sonra gerçekleşmiş olsaydı genç kadın bugün sevdikleriyle birlikte olacaktı. Demirbozan, eşi Ergun Kuru ile başka bir işyeri açarak, işletmesini dört ay önce aldığı konsolosluktaki kafeteryayı bırakmaya karar verdi. 
   
   'Gitmem gerekiyor' dedi 
   Galatasaray Lisesi'nin hemen yanında bir yer kiralayan çift, yeni işyerine, kızları Zeynep'ten esinlenerek, "Zeyno Cafe" adını verdi. Kısa sürede tüm çalışmalar tamamlandı. Kafenin açılışının gelecek hafta yapılması planlandı. 
   Demirbozan, perşembe günü son kez konsolosluğun bahçesindeki her yanı camla kaplı kafeteryasına doğru yola çıktı Çukurcuma'daki evinden. Kızı Zeynep'i annesine bıraktı. Yakınları, "Bugün son gün, gitmesen de olur" dedilerse de, "Gitmem gerekiyor, işleri toparlamam lazım" dedi. 
   
   Morgda olamaz 
   Birkaç saat sonra Beyoğlu bomba sesleriyle sarsıldı. Saldırının İngiltere Başkonsolosluğu'na yapıldığını duyan yakınları hastanelere koştu. Yaralı listelerinde aradılar ismini. Morga bakmaya ise akşam geç saatlere kadar cesaret edemediler. Oysa Nadide, olay sırasında ölmüştü. 
   
   
</TEXT>
</DOC>
