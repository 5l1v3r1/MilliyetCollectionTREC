<DOC>
<DOCNO> 161301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur07.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesöre, "Köşk önünde soyunan hatun" diyen profesöre ceza 
</HEADLINE>
<TEXT>

     Tartıştığı meslektaşına ''Köşk önünde şöhret olmak için soyunan hatun'' benzetmesi yapan Ondokuz Mayıs Üniversitesi OMÜ Tıp Fakültesi'nde görevli Prof. Dr. Sait Bilgiç, 1.5 milyar lira tazminat ödemeye mahkum oldu. 
     Samsun 2. Asliye Hukuk Mahkemesi'nde görülen davada, aralarında geçen bir tartışma nedeniyle aynı bölümde görevli Prof. Dr. Cem Kopuz'la ilgili sözleri nedeniyle hakkında tazminat davası açılan Prof. Dr. Sait Bilgiç'in sözleri, mahkeme tarafından ''kişiliğe yönelik saldırı'' olarak nitelendirildi. 
     Meslektaşı hakkında, ''Geçmiş yıllarda köşkün önünde şöhret olma amacıyla soyunan hatunlar çıktı ve bu taklitçilerden birinin de bilim adamı olarak bizim aramızdan çıkmış olması beni derinden üzdü. Bu kavgada hiç bir çizik almadan çıkmış kişinin, adliye önünde tiyatro oyuncularını dahi kıskandıracak derecede çirkin bir senaryoyu iyi bir oyuncu gibi oynaması da..'' şeklinde nitelendirmelerde bulunan Prof. Dr. Sait Bilgiç, bu açıklamaları nedeniyle 1.5 milyar lira tazminat cezasına çarptırıldı. 
     OMÜ Tıp Fakültesi Anatomi Anabilim Dalı'nda görevli öğretim üyeleri Prof. Dr. Sait Bilgiç ile Prof. Dr. Cem Kopuz arasında yaklaşık 4 yıl önceki bir sınavda görev alma konusunda tartışma çıkmış ve Prof. Dr. Kopuz, Prof. Dr. Bilgiç'in kendisine saldırdığı iddiasıyla Cumhuriyet Savcılığı'na başvurmuştu. 
     
</TEXT>
</DOC>
