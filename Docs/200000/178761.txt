<DOC>
<DOCNO> 178761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur04.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum yeri 'Ordu Vapuru'... 
</HEADLINE>
<TEXT>

     Karadeniz'e sefer yapan Türkiye Denizcilik İşletmeleri'ne ait ''Ordu Vapuru''nda dünyaya gelen Mehmet Uzunoğlu'nun nüfus kağıdında, doğum yeri ''Ordu Vapuru'' yazıyor. 
     İstanbul'da muhasebecilik yapan Uzunoğlu, 12 Temmuz 1951'de, Karadeniz seferini yapan ''Ordu Vapuru'' ile Giresun'a giderken, fırtına nedeniyle annesinin kendisini vaktinden birkaç gün önce vapurda dünyaya getirdiğini söyledi. 
     Doğumunun vapurda olması nedeniyle nüfus cüzdanında doğum yeri kısmına ''Ordu Vapuru'' yazıldığını belirten Uzunoğlu, ''Doğum olan vapurlara beyaz bayrak asılırmış. Giresun Limanı'nda bizi karşılamak için bekleyen amcam, vapurun direğinde beyaz bayrak olduğunu görünce benim dünyaya geldiğimi anlamış'' dedi. 
     Doğum yeri konusunda çoğu zaman zorluklarla karşılaştığını belirten Uzunoğlu, şöyle devam etti 
     ''Askerliğimi yapana kadar doğum yerim ile ilgili bir konuda olumsuzluk yaşamadım ancak, askerliğimi yaptıktan sonra sık sık olumsuzluklarla karşı karşıya kaldım. Bu olumsuzluklar en çok banka ve devlet dairelerinde karşıma çıktı. Bana doğum yerimi sorduklarında Ordu Vapuru deyince, bana hangi ile bağlı, ilçe mi, nahiye mi diye sordular. Ya da doğum yerimi Ordu olarak yazdılar. Bundan 15 yıl önce Giresun'dan bana bir koli gönderilmişti. PTT memuru, doğum yerinden dolayı bana koliyi vermedi, muhtardan nüfus cüzdanı suretiyle ikametgah kağıdı getirmemi istedi. Onları götürerek koliyi alabildim. Bu tür sorunlarla 32 yıldır mücadele ediyorum. Doğum yerim Ordu Vapuru, ama nüfus kütüğüm Giresun'da bulunuyor.'' Mehmet Uzunoğlu, vapurda dünyaya gelmesinin kendisini adeta denizle bütünleştiğini de kaydederek, ''Denize tutkunum. Denizden uzak bir yerde herhalde yaşayamam. Hava rüzgarlı da fırtınalı da olsa İstanbul'da ulaşım için genellikle deniz yolunu kullanıyorum. Çünkü, denizde büyük huzur buluyorum. Deniz ürünlerini yemeyi de çok seviyorum'' diye konuştu. 
     
</TEXT>
</DOC>
