<DOC>
<DOCNO> 185463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/yasam/yas01.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de 'Japon işi' kriz 
</HEADLINE>
<TEXT>

   Tam 400 Japon turist, 500 Çinli hayat kadınıyla 'tarihi bir günde' grup seks partisi yapınca, iki ülke arasında diplomatik kriz çıktı 
      DIŞ HABERLER SERVİSİ 
   
   Çin'de, Guandong eyaletinin Zhuhai kentindeki beş yıldızlı bir otelde 400 Japon turistin 500 Çinli hayat kadınıyla yaptığı üç günlük seks partisi, ortalığı karıştırdı. 
   Olayla ilgili tutuklamalar yapılırken, Zhuhai Uluslararası Konferans Merkezi isimli otel de, skandal sonrası kapatıldı. Grup seks partisinin son günü, Japonya'nın Çin'i işgal ettiği 18 Eylül'ün yıldönümüne denk geldiği için de, iki ülke arasında diplomatik kriz çıktı. Olay, internet sitelerinde 'ulusal ayıp' olarak nitelendirilirken, kapanan otelin bir müdürü, Japonların 18 Eylül'de otelin lobisine Japon bayrağı asma girişimini de engellediklerini söyledi. 
   Çin Dışişleri Bakanlığı sözcüsü Kong Quan da, olayı 'iğrenç' olarak niteledi ve Çin'deki yabancıların ülke yasalarına uymak zorunda olduklarını belirtip Japonya hükümetinden vatandaşlarını 'eğitmesini' istedi. 
   
   Lobide bile... 
   Olaya geniş yer veren gazetelere göre, yüzlerce kişilik grup seks partilerine katılan Japon erkekler, 16 - 37 yaş arasındaydı. 16 Eylül'de başlayan partide, bazı Japonlar otel lobisinde bile kadınlarla olurken, bazıları da asansörleri tercih etti. Guandong eyaleti polis sözcüsü, olayla ilgili tutuklananlar arasında Japon olup olmadığını bilmediğini söyledi. Sözcü, açılan kapsamlı soruşturmanın sürdüğünü bildirdi. Çin Komünist Partisi internet sitesindeki tartışmaya katılan bazı kişiler ise, 'olayın siyasileştirilmemesini' istedi. 
   Bu kişilerden biri, Zhuhai kentine kaç Çinlinin 'gerçekten iş için' gittiğini sordu. 
   
   
</TEXT>
</DOC>
