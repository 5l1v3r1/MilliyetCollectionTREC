<DOC>
<DOCNO> 162914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun27.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye, Kıbrıs konusu AB perspektifi içinde ele almalı" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye'nin Kıbrıs konusunu AB perspektifi çerçevesinde ele alması gerektiğini'' söyledi. 
     Papandreu, Cumhurbaşkanı Kostis Stefanopulos ile, dış politikadaki gelişmelerin ele alındığı bildirilen görüşmesinin ardından gazetecilere açıklama yaptı. 
     ABD Dışişleri Bakanlığı Kıbrıs Özel Koordinatörü Thomas Weston ile dün Atina'da yaptığı görüşmeye değinen Papandreu, Weston'un, BM Genel Sekreteri Kofi Annan'ın AB ile işbirliği içinde Kıbrıs sorununu çözmeye yönelik çabalarını desteklediği yolundaki ABD'nin mesajını ilettiğini belirtti. 
     Başbakan Recep Tayyip Erdoğan'ın, Yunan savaş uçaklarının Türk savaş uçaklarını uluslararası hava sahasında taciz ettiklerine ilişkin açıklamasını konu alan soruları da yanıtlayan Papandreu, ''Biz Türk tarafından uçuş planlarını sunmasını istiyoruz. Böylece, ortada gerçekten bir yanlış anlaşılma ya da gerçekten taciz olayı varsa, ortaya çıkacaktır'' dedi. 
     Ankara ve Atina'nın, Dışişleri Bakanlıkları siyasi direktörlerine, Ege'de karasuları, hava sahası ve benzeri konuları, sorunların aşılmasına yönelik olarak uluslararası hukuk çerçevesinde görüşmeleri talimatını vermiş olduklarını kaydeden Papandreu, ''Bu, tehlikeli bir konu. Bir kaza trajediye yol açabilir ve Türk-Yunan ilişkilerinde, Kıbrıs sorununun çözümü ve Yunanistan'ın Türkiye'nin AB yoluna destek verme çabalarının söz konusu olduğu bu dönemde, büyük gerginlik yaratabilir'' diye konuştu. 
     Bu arada, Yunanistan Dışişleri Bakanlığı sözcüsü Panos Beglitis, Başbakan Erdoğan'ın yaptığı açıklamanın ''yeni bir unsur taşımadığını'' söyledi. 
     Beglitis, yaptığı basın toplantısında, Türkiye'nin AB'ye aday bir ülke olarak ''kurallara uyması gerektiğini'' belirtti. 
     Gazetecilerin, Türk savaş uçaklarının ''ihlallerinin'' 6-10 mil arasında meydana gelip gelmediğine ilişkin sorularını da yanıtlayan Beglitis, ''Yunan hava sahası ihlallerinin bazen 6-10 mil arasında bazen de 6 milin altında gerçekleştiğini, ayrıca Türk savaş uçaklarının zaman zaman Yunan adaları üzerinden geçiş yaptıklarını'' kaydetti. 
     Beglitis, NATO'nun yeniden yapılanması çerçevesinde gerçekleştirilen düzenlemelerin Yunanistan açısından olumlu olduğunu da vurguladı. 
     
</TEXT>
</DOC>
