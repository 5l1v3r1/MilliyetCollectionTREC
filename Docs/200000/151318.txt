<DOC>
<DOCNO> 151318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun24.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Türkiye, Irak'ın yeniden yapılanmasını görüşecek 
</HEADLINE>
<TEXT>

     Fransa Dışişleri Bakanı Dominique de Villepin ile Başbakan Yardımcısı ve Dışişleri Bakanı Abdullah Gül'ün yarın yapacağı görüşmede, öncelikle Irak'ın yeniden yapılanması konusunun ele alınması bekleniyor. 
     De Villepin ile Gül, savaştan sonra Irak'ın idari yapılanması, imarı ve bu ülkeye yapılacak insani yardımlar konusunu çalışma yemeğinde ele alacaklar. 
     Görüşmede, Irak dışında Türkiye-AB ilişkileri ve Kıbrıs konusuyla birlikte ikili ilişkiler de gündeme gelecek, ikili ilişkilerin siyasi ve ekonomik alanlarda geliştirilmesi olanakları gözden geçirilecek. 
     ABD'nin askeri müdahalesine karşı çıkan Fransa, Almanya ve Rusya ile birlikte, Irak'ın yeniden yapılanmasında BM'nin merkezi rol oynamasını ısrarla savunuyor. 
     Dominique de Villepin, Nisan ayı başında Brüksel'de yapılan NATO toplantısı sırasında Gül ile yaptığı görüşmede, en kısa zamanda Ankara'yı ziyaret etme arzusunu dile getirmişti. 
     Fransa Parlamentosu'nun, iki yıl önce sözde Ermeni soykırımını tanıyan bir yasayı kabul etmesi, iki ülke arasındaki ilişkilerde gerginlik yaratmıştı. 
     Türkiye, Fransa'nın bu yasayı kabul etmesini protesto amacıyla, dönemin Paris Büyükelçiesi Sönmez Köksal'ı ''istişarelerde bulunmak'' üzere bir süre Ankara'ya çağırmıştı. 
     





</TEXT>
</DOC>
