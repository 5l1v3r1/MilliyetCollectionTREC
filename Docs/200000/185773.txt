<DOC>
<DOCNO> 185773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko10.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldatıcı indirimlere dikkat 
</HEADLINE>
<TEXT>

     Tüketicileri Koruma Derneği TÜKDER Genel Başkan Yardımcısı Fikri Karagöz, mevsim sonu nedeniyle yapılan indirimli satışların bir bölümünün aldatıcı olduğunu bildirdi. 
     Karagöz, düzenlediği basın toplantısında, son günlerde kendilerine ulaşan şikayetlerin, tüketicileri aldatmaya yönelik, mevsim sonu indirimleri üzerinde yoğunlaştığını söyledi. 
     Bazı işyerlerinin, ürünlerin sezon fiyatlarına, yüzde 50 ilave ederek, bunun üzerinden indirim yaptığına dikkati çeken Karagöz, ''Örneğin mevsim başında, fiyatı 50 milyon lira olan bir ürünün fiyatı, mevsim sonunda etiket üzerinde 75 milyon liraya çıkarılıyor. Daha sonra yüzde 50 indirim uygulanarak 35-40 milyon liraya satılıyor. Yüzde 50 indirim bunun neresinde Bu, bilerek tüketiciyi aldatmaktır'' dedi. 
     Karagöz, sanayi ve ticaret odaları ile esnaf odalarına bildirimde bulunarak, gerçek anlamda indirimli satış yapan işyerlerinin de bulunduğunu ve onları takdirle karşıladıklarını ifade ederek, tüketicileri dikkatli olmaları konusunda uyardı. 
     
     YÖNETMELİK AÇIK 
     Tüketicilerin Korunması Hakkındaki Kanun'un ''Etiket, Tarife ve Fiyat Listeleri Yönetmeliği'nin 9. maddesinin, etiket ve listelerin biçim ve kapsamı hakkında son derece açık olduğuna işaret eden Karagöz, şunları kaydetti 
     ''Etiketlerin ve listelerin kare, dikdörtgen, daire ve benzeri geometrik bir şekilde olması gerekir. Bunların kolaylıkla görülebilir boyutlarda, üzerindeki rakam ve harflerin okunabilir, düzgün, eksiksiz, gerçeğe uygun, yeterli büyüklükte ve başka rakam, kelime ve işaretlerle karışıklığa neden olmayacak görünüşte olması, yanıltıcı ve aldatıcı bilgiler içermemesi zorunludur. 
     Etiketlerin, tüketiciler tarafından kolaylıkla görülebilecek ve hangi mala ait olduğu açıkça belli olacak şekilde konulması gerekir. Etiket ve listelere satış fiyatlarının, 'Türk Lirası' veya kısaca 'TL' şeklinde yazılması zorunludur. Fiyat, peşin ve tüm vergiler dahil satış fiyatıdır. Bu fiyat ile kasa fiyatı arasında fark olması durumunda tüketici lehine olan fiyat uygulanır. İndirime giren mal ve hizmetlerin etiketinde, indirimden önceki satış fiyatıyla birlikte ayrıca gösterilmesi zorunludur.'' Karagöz, işyerlerinin etiket, tarife ve fiyat yönetmeliğine uymak zorunda olduklarını vurgulayarak, belediyelerin, bu yönetmeliği uygulamayan işyerleri hakkında yasal işlem yapması gerektiğini sözlerine ekledi. 
     
</TEXT>
</DOC>
