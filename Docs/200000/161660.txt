<DOC>
<DOCNO> 161660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun15.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı'ndan diplomatlara Çok fazla içmeyin... 
</HEADLINE>
<TEXT>

     Almanya Cumhurbaşkanı Johannes Rau, Berlin'de görev yapan diplomatlar için bir davet verdi. 
     Rau, Berlin'deki cumhurbaşkanlığı konutu olan Bellevue Sarayı'nın bahçesinde dün akşam verdiği davette yaptığı konuşmada, Almanya'nın en önemli şarap bölgelerinden olan Rheinland-Pfalz eyaletini tanıtarak, buradan davet ettiği bağ sahipleri ile Alman şarabının kalitesini herkese göstermek istediklerini söyledi. 
     Neşeli olmasıyla dikkatleri çeken Rau, ''Çok fazla içmeyin. Tabii ki ülkelerinizde Alman şarabını anlatmanızı istiyorum. Ama konuşmaya gücünüz olmalı'' diyerek espri yaptı. 
     Rau ve eşi, masaları dolaşarak tek tek misafirlerine ''Hoş geldiniz'' dedi ve kendileriyle sohbet etti. 
     Davete katılan Rheinland-Pfalz eyaleti Başbakanı Kurt Beck ve tanınmış oyuncu Mario Adorf da Alman şaraplarının kalitesi üzerine konuşmalar yaptılar. 
     
</TEXT>
</DOC>
