<DOC>
<DOCNO> 167632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun18.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Filistin Halk Direniş Komiteleri" de ateşkese katıldı 
</HEADLINE>
<TEXT>

     Filistinli silahlı gruplardan ''Filistin Halk Direniş Komiteleri'' de geçici ateşkese katıldığını açıkladı. 
     Komite tarafından yayımlanan bildiride, ''İsrail'in Filistinli mahkumları serbest bırakması, suikastlara son vermesi, Arafat'a uygulanan ablukanın kaldırılması, Filistin bölgelerine yönelik askeri operasyonların durdurulması ve yeni Yahudi yerleşim bölgeleri kurmaması koşuluyla 3 aylık ateşkese uymayı kabul ediyoruz'' ifadesine yer verildi. 
     Filistin güvenlik güçleri, komite üyesi çok sayıda kişiyi, Perşembe günü, Gazze Şeridi'nin güneyindeki Kfar Darom Yahudi yerleşim bölgesine roket saldırısı düzenleyerek ateşkesi ihlal ettikleri gerekçesiyle tutuklamıştı. 
     ''Filistin Halk Direniş Komiteleri'', aralarında El Fetih, Hamas ve İslami Cihad'ın da bulunduğu Filistinli çeşitli örgütleri biraraya getiren bir hareket. 
     Hamas, İslami Cihad, El Fetih ve Filistin Demokratik Kurtuluş Cephesi, 29 Haziran'da İsrail'e karşı şartlı geçici ateşkes ilan etmiş, ertesi gün de El Aksa Şehitleri Tugayları ateşkese katıldığını ilan etmişti. 
     
</TEXT>
</DOC>
