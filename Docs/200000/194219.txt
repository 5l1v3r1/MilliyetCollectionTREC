<DOC>
<DOCNO> 194219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko02.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK yöneticileri hakkında soruşturma... 
</HEADLINE>
<TEXT>

     Ankara Cumhuriyet Başsavcılığı, Şekerbank'ta 166 bin 498 dolarlık hesapta yapılan usulsüz işlemleri açıklığa kavuşturmayarak, görevlerini ihmal ettikleri iddiasıyla 2 BDDK murakıbı hakkında 3'er yıla kadar hapis istemiyle dava açtı. 
     Başsavcılık, soruşturma kapsamında BDDK Başkanlığı'ndan istifa eden Engin Akçakoca, BDDK Başkan Yardımcısı Teoman Kerman ve Murakıp Kurulu Başkanı Abdulhalik Berber hakkında ise takipsizlik kararı verdi. 
     Ankara Cumhuriyet Savcısı Abdullah Ayhan Şan, hesap sahibi Şükran Köse'nin şikayeti üzerine başlattığı soruşturmayı tamamladı. 
     Ankara Nöbetçi Asliye Ceza Mahkemesi'ne açılan davanın iddianamesinde, Köse'nin şikayetlerine yer verildi. 
     İddianameye göre Köse, 25 Aralık 2002 tarihli şikayet dilekçesinde, Şekerbank Merkez Şubesi'nde 1997 yılında 166 bin 498 dolar tutarında hesap açtırdığını belirtti. Köse, 16 Ocak 2002 tarihinde vekilleri aracılığıyla parasını çekmek istediğinde, hesabın Şekerbank Off Shore Kıbrıs Şubesi'ne ait olduğu gerekçe gösterilerek talebin reddedildiğini bildirdi. 
     Konunun BDDK tarafından incelendikten sonra Ankara DGM'de dava açıldığını anlatan Köse, söz konusu dolar hesabının başka bir hesabıyla aynıymış gibi rapor düzenlendiğini ve BDDK yetkililerinin Şekerbank yetkililerinin beyanları doğrultusunda hareket ettikleri ileri sürdü. 
     Bankalar Kanunu uyarınca ilgili bakanlığa başvurulduğu ve soruşturma izni alındığı anlatılan iddianamede, konunun, 24 Nisan 2002 tarihinde intikal ettiği BDDK'da Yeminli Murakıplar Kurulu Başkanlığı'na havale edildiği ifade edildi. 
     İddianamede, kurul başkanı Berber'in görevlendirdiği murakıplar Kadir Aslan ve İhsan Uğur Delikanlı'nın, banka kayıtlarının asılları yerine fotokopileri üzerinde inceleme yaptıkları, hesabın asıl kayıtlarının tutulduğu KKTC'de araştırma yapmadıkları, imzaların Şükran Köse'ye ait olup olmadığını araştırmadıkları, DGM'deki davaya konu hesapla döviz hesabını aynı hesaplarmış gibi rapor düzenledikleri belirtildi. 
     
     ''TİTİZ DAVRANMADILAR'' 

     Aslan ve Delikanlı'nın, sıfırlanmış olduğuna dair görüş belirtilen 166 bin 498 dolar tutarındaki hesap akıbetine açıklık getirmedikleri ifade edilen iddianamede, ''Görevlerini, mevzuatın kendilerine tanıdığı yetki çerçevesinde eksiksiz yapmakla yükümlü sanıkların, incelemeleri sırasında gerekli titizliği göstermeyip eksik rapor düzenledikleri ve bu eylemlerinden müştekinin zarar gördüğü sonucuna ulaşılmıştır'' denildi. 
     İddianamede, Aslan ve Uğur'un eylemlerine uyan Türk Ceza Kanunu'nun TCK ''görevi ihmal'' başlıklı 230. maddesinin 2. fıkrası uyarınca 6'şar aydan 3'er yıla kadar hapis cezasına çarptırılmaları talep edildi. 
     Bu arada, Savcı Abdullah Ayhan Şan, soruşturma kapsamında eski BDDK Başkanı Engin Akçakoca, soruşturma nedeniyle görevinden el çektirilen BDDK Başkan Yardımcısı Teoman Kerman ve Murakıplar Kurulu Başkanı Abdulhalik Berber hakkında olayda sorumlulukları bulunmadıkları gerekçesiyle takipsizlik kararı verdi. 
     
</TEXT>
</DOC>
