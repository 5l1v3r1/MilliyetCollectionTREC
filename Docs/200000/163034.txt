<DOC>
<DOCNO> 163034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur41.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni tüketici yasası neler getiriyor 
</HEADLINE>
<TEXT>

     Tüketiciyi Koruma Derneği TükoDer Başkanı Mehmet Sevim, yarın yürürlüğe girecek olan Tüketicinin Korunması Hakkında Kanun'un takipçisi olacaklarını bildirdi. 
     Kadıköy'deki Dernek Merkezi'nde basın toplantısı yapan Sevim, yarın yürürlüğe girecek yasayla, tüketicilerin günlük yaşantısında önemli değişikliklerin olacağını söyledi. 
     Sevim, yasanın tüketici hakları açısından dönüm noktası olduğunu vurgulayarak, şunları kaydetti 
     ''Artık belediyelerin hatalı yaptığı kaldırımdan zarar gören tüketiciler, belediyeden tazminat isteyebilecektir. 
     Elektrik, su, enerji, ulaşım, haberleşme gibi kamusal hizmet veren kuruluşlar, bankalar ve birçok alanda uygulanan ve tek taraflı, tüketici aleyhine hükümler içeren karınca duası gibi yazılan sözleşmeler tarihe karışıyor. Bu sözleşmelere dayanarak hiçbir hizmet karşılığı olmadığı halde alınan keyfi ücretler de artık alınamayacak. Tek taraflı sözleşmelere dayanarak anormal boyutlarda uygulanan temerrüt faizleri de artık yüzde 30'u aşamayacak.'' Sevim, Tüketici Yasası'na, öncelikle kamusal alanda hizmet veren kuruluşlar ile yerel yönetimlerin uyması gerektiğini belirterek, tüketicileri, yasaya uygun davranmayan bu kuruluşlara karşı duyarlı olmaya çağırdı. 
     Tüketicilerin herhangi bir sorunla karşılaşmaları durumunda derneklerine başvurabileceklerini de ifade eden Sevim, ''Dernek olarak yasanın takipçisiyiz'' dedi. 
     Tüketiciler Birliği Başkanı Bülent Deniz de, yaptığı yazılı açıklamada, gerçekleştirilen yasa değişikliği ile tüketicinin korunma anlayışının genişletildiğini ve tüketici haklarında uluslararası standartlarda düzenlemeler yapıldığını söyledi. 
     Deniz, ''1995 yılındaki ilk Tüketici Yasası ile birlikte birinci miladı yaşamıştık. Şimdi ise 14 Haziran, tüketicinin ikinci miladıdır'' dedi. 
     Tüketiciler Derneği'nden yapılan yazılı açıklamada da, Yeni Tüketici Yasası hakkında bilgi sahibi olmak isteyen vatandaşların derneğin ''www.tuder.net'' adlı internet adresinden bilgi alabilecekleri kaydedildi. 
     
</TEXT>
</DOC>
