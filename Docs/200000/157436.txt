<DOC>
<DOCNO> 157436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/bila.html </URL>
<DATE> 2003/05/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Rahşan'sız kurultay 
</HEADLINE>
<TEXT>

     GATA Hastanesi'nde tedavisi süren Rahşan Ecevit, DSP'nin Gençlik Kurultayı'na gelememişti. Doktorları buna izin vermediler. 
     Ankara Atatürk Spor Salonu'nda Bülent Ecevit'in eşsiz görünmesi alışılmadık bir durumdu. Bülent Ecevit, konuşmak üzere ayağa kalktığında gözler, onun terini silen, kravatını, gömleğini düzeltip kontrol eden, kürsüye yürümesine yardımcı olan Rahşan Ecevit'i aradı... 
     Bu kez hasta olan, doktordan izin alamayan oydu... 
     Bu nedenle olsa gerek kurultay salonuna duygusal bir hava hakimdi. 
     Salondaki dev yansıda Ecevitler'in genç görüntüleri belirdikçe, salon uzun alkışlar ve sloganlarla duygusallığını dışa vuruyordu. 
     Rahşan Hanım, özel bir mesaj göndermemişti. Ama, kürsüye çıkan her genç, Rahşan Hanım'a mesaj göndermeyi unutmadı. Genç DSP'liler, onu, "DSP'nin mimarı" diyerek selamladılar. 
     Bu anlarda Bülent Ecevit de duygulandı. 
     Salonda gözyaşlarını tutamayanlar da az değildi... 
     3 Kasım seçimlerine kadar televizyon ekranlarından sık görmeye alıştığımız DSP'li bakanlar, İzmir, Bursa, Eskişehir Büyükşehir Belediye başkanları, eski milletvekilleri Ecevit'in yanında yerlerini almışlardı. 
     Divan başkanlığını Devlet eski Bakanı Erdoğan Toprak'ın yaptığı kurultay organizasyonu başarılıydı. Salon tümüyle doluydu. Sade ve düzenli bir salon görüntüsü vardı. 
     Kurultay kulisinde en çok sorulan soru, Ecevit'in, sonbaharda yapılması planlanan büyük kurultay için nasıl bir mesaj vereceğiydi. Ecevit, büyük kurultaya dönük özel bir mesaj vermedi. Atatürk'ün Gençliğe Hitabesi'nin okunmasıyla açılan gençlik kurultayında, Ecevit de, Atatürk'ün Cumhuriyet'i gençliğe emanet etmesine gönderme yaparak, DSP'li gençlere çağrıda bulundu. 
     Ecevit'in konuşmasında ve salonda öne çıkan siyasi mesaj "ulusal sol"du. 
     "Ulusal demokratik sol", "ırkçı değil ulusalcıyız", "Ben de bir Ecevit'im, demokratik sol kültürü yaşatacağım" pankartları hakimdi. 
     Geçen yıl Bülent Ecevit'in hastalığının, bu yaz Rahşan Hanım'ın rahatsızlığının yarattığı üzüntü, DSP'lilerin gözlerinden okunuyordu. 
     Bu üzüntüyü zaman zaman dağıtan, belki ilk kez kürsüyle tanışan gençlerin ateşli nutukları oldu... 
     
     

</TEXT>
</DOC>
