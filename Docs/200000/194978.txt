<DOC>
<DOCNO> 194978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun02.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Bremer'ı geri çağırdı, Irak'a Karzai modeli geliyor 
</HEADLINE>
<TEXT>

     ABD'nin Irak'taki sivil yöneticisi Paul Bremer, aniden çağrıldığı Washington'da bir dizi üst düzey temasta bulunurken, ABD Başkanı George W. Bush yönetiminin, Afganistan'daki Hamit Karzai hükümeti modeli bir oluşumu Irak'ta Geçici Hükümet Konseyi'nin yerine bir an önce geçirmeyi planladığı belirtiliyor. 
     Beyaz Saray'ın acil çağrısı üzerine, Irak'taki koalisyon güçlerinin parçası olan Polonya'nın Başbakanı Leszek Miller ile görüşmesini iptal ederek Washington'a dönen Bremer, ABD Dışişleri Bakanı Colin Powell, ABD Savunma Bakanı Donald Rumsfeld, ABD Başkanı George W. Bush'un Ulusal Güvenlik Danışmanı Condoleezza Rice ile biraraya geldi. 
     Amerikan Fox News televizyonu, Bremer'ın, ABD Başkanı Bush ve Başkan yardımcısı Dick Cheney ile de görüştüğünü de duyurdu. Pentagon yetkililerine göre, Bremer'ın ziyareti ''rutin'' bir bilgilendirme çerçevesinde gerçekleşiyor. 
     Amerikalı yetkililere göre Bremer, Washington'ın giderek çalışma şeklinden hoşnutsuz olduğu Irak Geçici Hükümet Konseyi'nin GHK durumu ve Irak'ta seçilmiş yeni bir hükümet oluşturulmasının zamanlamasıyla ilgili olarak, Bush yönetimi yetkilileriyle görüşmelerde bulunuyor. 
     Amerikalı yetkililer, 24 üyeli GHK'nın, kendi kendisini organize etmekte yavaş olmasından, belli bir politika oluşturmakta, Iraklılar ile iletişimde başarısızlığından, bağlı bulundukları grubun ve kendilerinin siyasi ve ekonomik çıkarlarını Irak'ın çıkarlarından önde tutmalarından şikayet ediyor. Amerikan basınına göre bazı Amerikalı yetkililer, GHK'yı, ''Irak'ta ilerlemenin önündeki engel'' olarak da niteliyor. 
     GHK'nın, ''elle seçilmiş'' üyeleri, geçen Ağustos ayında göreve gelmişti. Washington'daki yetkililer, o zamandan bu yana geçen süre içinde GHK'nın doğru düzgün toplanmakta bile başarısız olduğunu ve içeriği olan hiçbir iş başarmadığını öne sürüyor. 
     ABD, GHK'nın 15 Aralık'a kadar yeni bir anayasa oluşturmasını öngörüyordu. Ancak bu konuda ilerleme olmaması, Amerikalı yetkilileri endişelendiriyor. 
     Amerikan yönetiminin şu sırada değerlendirdiği görüşün, anayasa oluşturuluncaya kadar, Afganistan'da Hamid Karzai hükümeti model alınarak Irak'ta bir ''geçici hükümet'' oluşturulması olduğu belirtiliyor. 
     
</TEXT>
</DOC>
