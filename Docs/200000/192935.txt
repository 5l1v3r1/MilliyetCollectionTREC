<DOC>
<DOCNO> 192935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/spo01.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Prag alarmı 
</HEADLINE>
<TEXT>

   Beşiktaş camiası, Devler Ligi'nde Çek takımı ile oynayacağı maç öncesinde kenetlendi. Siyah-Beyazlı yönetim, takıma sahip çıktı, motivasyonu artırmak için kesenin ağzını açtı 
      ORHAN YILDIRIM 

   
   'Derbiyi unutun' 
   DEVLER Ligi'ndeki iddiasını sürdürebilmek için Sparta Prag engelini aşması gereken Beşiktaş, zorlu 90 dakika öncesinde tekvücut oldu. Derbide yaşanan olaylar ve kaybedilen iki puan nedeniyle üzgün olan futbolculara yönetim sahip çıktı. Asbaşkan Yıldırım Demirören, tesislerde yaptığı toplantıda, "Her zaman arkanızdayız. Yaşananları unutun, önünüze bakın" dedi. 
   
   Prim motivasyonu 
   İKİNCİ Başkan Hüsnü Güreli, Avrupa'da alınacak olan galibiyetlere ekstra prim verileceğini müjdeledi, çeyrek final için dev bir rakam belirlendiğini söyledi. Menajer Sinan Engin ise, "Prag ve Chelsea maçlarının kazanılması durumunda ödemede farklılıklar olacak. Çeyrek finale kalırsak rakam katlanacak. Final olursa önlerine boş kağıtlar koyacağız" diye konuştu. 
   
   Luce'nin endişesi    Beşiktaş Teknik Direktörü, Sparta Prag sınavı kadar Lazio-Chelsea maçının skorunun da önemli olduğunu söyledi, "Herhalde anlaşıp kolkola çıkarlar" dedi 
   CENGİZ MALGIR 

   Prag'ta kaçan şans 
   MİRCEA Lucescu, Sparta Prag maçı öncesi çarpıcı açıklamalar yaptı. Rumen hoca, Çek takımına yenildikleri maçtan sonra Şampiyonlar Ligi'nde şanslarını zora soktuklarını belirterek, "Prag sınavı kadar bizim için Lazio - Chelsea maçının skoru da önemli. Onlar herhalde anlaşıp kolkola bir üst tura çıkarlar. Grubun son maçında Chelsea ile final oynamak isterdim" dedi. 
   
   'En iyisi biziz' 
   RUMEN teknik adam, Beşiktaş'ı iyi yerlere getirdiklerini de açıkladı. Lucescu şunları söyledi "Aradan iki yıl geçti. Artık gazetelerin ilk sayfalarında, televizyonların ilk haberlerinde biz varız. Türkiye'nin en iyi futbol oynayan, rakiplerini en çok korkutan ekibiyiz. Bunu derbide bir kez daha gösterdik. Onlar sevindi, biz üzüldük. İşte fark bu." 
   
   Zafer sesleri    BEŞİKTAŞ, Ocak ayındaki ara transfer dönemi için girişimlerini hızlandırdı. Siyah - Beyazlılar'ın, Adanasporlu Necati'den sonra Konyaspor formasıyla bu sezon büyük çıkış yapan Zafer Biryol'u gündemine aldığı öğrenildi. Beşiktaş yönetiminin, tecrübeli futbolcu ve kulübüyle temaslara başladığı iddia edildi. 
   
   Sergen'in çilesi    GALATASARAY derbisinde yedek kulübesinde oturan Sergen, sağ karın adalesindeki ağrıların giderek dayanılmaz hal aldığını açıkladı. Yıldız futbolcu, "Depar atamıyorum, koşamıyorum, toplara doğru dürüst vuramıyorum. Zorladığım anda inanılmaz ağrı yapıyor. Bu şekilde top oynamam çok zor. Bu şartlarda yedek olmam çok doğal" dedi. Yıldız futbolcu, Prag maçından sonra tedavi için yurt dışına gidecek. 
   
   Ümraniye kapandı    ŞAMPİYONLAR Ligi'nde yarın Sparta Prag'ı ağırlayacak olan Beşiktaş, kritik maç için dün kampa girdi. Günü tek çalışmayla geçiren Siyah - Beyazlılar'da futbolcuların hırslı çalışması Teknik Direktör Lucescu'nun yüzünü güldürdü. Bu arada Siyah - Beyazlılar'ın rakibi Sparta Prag bugün İstanbul'a gelip kampa girecek. Çek ekibi yarın İnönü Stadı'nda son çalışmasını yapacak. 
   
   
</TEXT>
</DOC>
