<DOC>
<DOCNO> 196200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur42.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM servis aracı bombacısına dava... 
</HEADLINE>
<TEXT>

     İstanbul DGM'de görevli hakim ve savcıları taşıyan servis aracının geçiş güzergahına bomba bırakarak patlattığı öne sürülen İnan Gök ile kendisine yardım ve yataklık ettiği belirtilen sanık hakkında dava açıldı. 
     İstanbul DGM Cumhuriyet Savcısı Mehmet Ergül, terör örgütü DHKP C adına 3 Haziran 2003 tarihinde DGM'de görevli hakim ve savcıları taşıyan servis aracının geçiş güzergahı ile Beşiktaş'taki bir eğlence merkezinin duvarı, İstanbul Hakimevi ve Darphane karşısına bomba konulması eylemlerinin faili olduğu gerekçesiyle yakalanan İnan Gök ile Nadir Akgül hakkında yürüttüğü soruşturmayı tamamladı. 
     Savcı Ergül tarafından hazırlanan iddianamede, örgüt içinde ''bombacı'' olarak görev alan ve 20 Mayıs 2003 tarihinde Ankara Kızılay Ziya Gökalp Caddesi üzerinde bulunan bir kafede eylem hazırlığı içindeyken bombanın infilak etmesi sonucu ölen Şengül Akkurt'un üzerindeki bomba düzeneğini de hazırladığı belirtilen Gök'ün, TCK'nın 146. maddesinde düzenlenen ''Anayasal düzeni silah zoruyla değiştirmeye teşebbüs etmek'' suçundan müebbet ağır hapis cezasına çarptırılması istendi. 
     İddianamede, diğer sanık Nadir Akgül'ün de ''terör örgütü üyelerine yardım ve yataklık yapmak'' 4.5 ile 7.5 yıl arasında hapis cezasına çarptırılması talep edildi. 
     Suçlamalara ilişkin sevk edildikleri İstanbul DGM'de 19 Ekim 2003 tarihinde tutuklanan Gök ve Akgül'ün yargılanmasına, önümüzdeki günlerde DGM'de başlanacak. 
     
</TEXT>
</DOC>
