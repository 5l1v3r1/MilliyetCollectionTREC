<DOC>
<DOCNO> 185758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun26.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın tek müslüman bakanı, başörtüsü yasağını savundu 
</HEADLINE>
<TEXT>

     Fransa'da Bakanlar Kurulu'nun tek Müslüman üyesi, okullarda başörtü yasağını savundu. 
     Kalkınma Bakanı Tokia Saifi, RTL radyosuna verdiği demeçte, ''Okullarda başörtüsüne karşıyım. Bu konuda, 2004 yılında okullarla ilgili yönetmeliğe bir yasak dahil etmemiz gerekir. Başka bir çözüm yok'' dedi. 
     Fransız Bakan, söz konusu yasağın, Hıristiyanlar ve Museviler için dini simgeli kolyeleri de kapsaması gerektiğini belirtti. 
     Cezayirli bir göçmenin kızı olmasının, Fransa'da İslam konusunda çıkan her tartışmada görüşünü dile getirmesini gerektirmediğini kaydeden Saifi, ''Bu yüzden daha önce bu konuda açıklama yapmak istemedim'' dedi. 
     Cumhurbaşkanı Jacques Chirac, laiklikle ilgili uygulamaları araştırmak için Temmuz ayında bağımsız uzmanlardan oluşan bir komisyon kurulmasını kararlaştırmıştı. 
     Komisyon, çeşitli kesimlerle görüşmelerinde okullarda türban yasağına ilişkin görüşleri dinliyor. Komisyonun yılbaşından önce hazırlayacağı raporu, Chirac'a sunması bekleniyor. 
     
</TEXT>
</DOC>
