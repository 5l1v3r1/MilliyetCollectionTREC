<DOC>
<DOCNO> 171274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/guncel/gun20.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Dünyanın sonu karbondan olabilir    Alman bilim adamları, yerkürenin kabuğunun altında yüksek miktarda karbon gazı birikmesi olduğunu ve bir yanardağ patlamasıyla açığa çıkabilecek bu karbonun, bazı türlerin neslinin tükenmesine neden olabileceğini açıkladı. Tübingen Üniversitesi'nden Hans Keppler, karbon birikmesinin bilindiğini ancak miktarın bu kadar fazla olduğunun tahmin edilmediğini söyledi. Keppler, "Rezervin küçük bir kısmının bile açığa çıkması atmosferdeki karbondioksit oranını büyük ölçüde etkileyerek sera etkisi yaratacak. Bu da büyük iklim değişimlerine yol açacak" dedi. 
   
   MEB'den Danıştay kararına itiraz    Milli Eğitim Bakanlığı MEB , yoksul öğrencilerin özel okullarda okutulmasına ilişkin genel düzenleyici işlemin yürürlüğünü durduran Danıştay kararına itiraz etti. Danıştay 8. Dairesi, MEB'in, yoksul öğrencilerin özel okullarda okutulabilmesi için özel öğretim kurumlarına genel bütçeden kaynak aktarılması işlemininin yürürlüğünü durdurmuştu. MEB'in itirazını, adli tatil olduğu için Danıştay İdari Dava Daireleri Genel Kurulu yerine, nöbetçi heyet karara bağlayacak. MEB, fakir öğrencileri özel okullarda okutmak amacıyla 23 Ağustos 2003'te sınav yapmayı planlıyordu. 
   
   Okullarda karartma günleri başlıyor    İzmir'de geçen eylül ayının başında ilköğretim okullarında yaşanan elektrik sorunu yeniden gündeme geldi. Borçları nedeniyle dün 35 okulun elektriğini kesen TEDAŞ, bir hafta içerisinde İzmir'deki tüm ilköğretim okullarını karanlığa mahk m etmeye hazırlanıyor. TEDAŞ İzmir Müessese Müdürü Abdullah Atalay, "Artık hiçbir aboneye ayrıcalık tanınmayacak. Okul da olsa, cami de olsa kullandığı elektriğin bedelini ödeyecek. Borç ödenmediği takdirde okulların elektriği açılmayacak. Biz elimizden gelen iyi niyeti gösterdik" diye konuştu. 
   
   
</TEXT>
</DOC>
