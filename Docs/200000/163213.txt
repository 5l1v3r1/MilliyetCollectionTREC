<DOC>
<DOCNO> 163213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur18.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Balikesir'de deprem fırtınası.. 
</HEADLINE>
<TEXT>

     Balıkesir'in Bigadiç ve Sındırgı ilçelerinde, 24 saat içinde, büyüklükleri 2.9 ile 3.9 arasında değişen 16 yer sarsıntısı meydana geldi. Yetkililer, ''Deprem Fırtınası'' olarak nitelendirdikleri depremlerin bir süre daha devam edebileceğini bildirdiler. 
     A.A muhabirinin aldığı bilgiye göre, merkez üssü Bigadiç İlçesi olan 3.8 büyüklüğündeki depremin meydana geldiği saat 13.28'den bugün saat 12.44'e kadar, bölgede 14'i Sındırgı, 2'si Bigadiç merkezli olmak üzere 16 hafif şiddette deprem kaydedildi. 
     Yöredeki vatandaşların panik yaşamalarına neden olan ve çoğunluğu gece meydana gelen sarsıntıların en büyüğü, bugün saat 12.39'da 3.9 olarak kaydedilirken, en küçük sarsıntı ise saat 01.40'da 2.9 olarak kayıtlara girdi. 
     Boğaziçi Üniversitesi Kandilli Rasathanesi ve Deprem Araştırma Enstitüsü yetkilileri, depremlerin öncü ya da artçı olmadığını, korkulacak bir durum bulunmadığını söylediler. 
     Bu tür depremlere, aynı bölge üzerinde bir süre küçük depremlerin yaşanması anlamına gelen ''deprem fırtınası'' denildiğini kaydeden yetkililer, ''Bu da bir deprem fırtınası. Bu nedenle küçük depremler bir süre devam edebilir'' dediler. 
     Yetkililer, depremlerin ne kadar devam edebileceği yönündeki soruyu da ''Çok kısa süre sonra da bitebilir, ancak 2-3 gün ya da 1 hafta da sürebilir. Bu zamanı önceden belirlemek mümkün değil'' şeklinde yanıtladılar. 
     
</TEXT>
</DOC>
