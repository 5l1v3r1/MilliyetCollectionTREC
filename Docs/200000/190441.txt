<DOC>
<DOCNO> 190441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko23.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
''En iyi 200 şirket'' arasında 4 Türk firması yer buldu 
</HEADLINE>
<TEXT>

     Amerikan Forbes dergisinin belirlediği, ''ABD dışındaki en iyi 200 küçük şirket'' içinde 4 Türk firması yer aldı. 
     Derginin son sayısında yayınlanan listeye, Türk firmalarından Adana Çimento, Anadolu Efes, Mardin Çimento ve Trakya Cam dahil oldu. 
     Forbes'un sıralamasında yer alan firmaların hepsi, yıllık satışları 1 milyar doların altında kalan küçük şirketler. 
     Derginin verilerine göre, Adana Çimento'nun yıllık satış hacmi 89 milyon dolar, net karı 17 milyon dolar, sermayesi ise 4 milyon dolar. Şirketin yıllık büyüme hızının yüzde 47 olduğu belirtildi. 
     Biracılık sektöründe faaliyet gösteren Anadolu Efes'in satışları ise 379 milyon doları, net karı ise 5 milyon doları buluyor. Şirket sermayesinin 1.327 milyon dolar, büyüme hızının ise yüzde 14 olduğu kaydedildi. 
     Mardin Çimento'nun satış tutarı 25 milyon, net karı ise 9 milyon dolar. 79 milyon dolar sermayesi bulunan şirketin büyüme hızı yüzde 36'yı buluyor. 
     Listede yer alan son Türk firması olan Trakya Cam'ın satışları 199 milyon, karı ise 38 milyon dolar. Sermayesi 380 milyon dolar olan şirketin büyüme hızı yüzde 87. 
     Forbes'un listesinde 29 İngiliz de şirketi yer aldı. İngilizler'in yanı sıra Hint firmalarının da bu yıl çok başarılı oldukları bildiriliyor. 
     Bu yılki listede Avustralya'dan 11, Hong Kong'tan 9, Hindistan'dan 18, Almanya, Danimarka, Hollanda, Tayland ve Endonezya'dan 7, İsveç ve Japonya'dan 5, Fransa'dan 14, G.Afrika'dan 6, Kanada'dan ise 12 firma bulunuyor. 
     
</TEXT>
</DOC>
