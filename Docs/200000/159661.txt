<DOC>
<DOCNO> 159661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yazar/uras.html </URL>
<DATE> 2003/05/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ayşe Hanım'a 'özel fon'lar 
</HEADLINE>
<TEXT>

     Kendi başlarına borsada "oynamaya" kalkmaları büyük riskle karşılaşmalarına yol açabilir. Yurtdışından repo hesabı açtırmak, veya Hazine bonosu alıp satmak da güçtür. En iyisi şimdilerde yaygınlaşan yatırım fonlarından katılma belgesi satın alarak işi uzmanına havale etmektir. 
     Yurtdışında yaşayanların yapmaları gereken her şeyden önce dövizlerini Türkiye'ye havale ederek bir bankada hesap açmak, sonra da dövizin fiyatının en uygun olduğuna inandıkları gün dövizden Türk lirasına geçmektir. 
     Bankadaki tasarrufları dövizden Türk lirasına dönüştükten sonra içerideki Ayşe Hanım Teyze'nin yapabilecekleri ile yurtdışındaki Ayşe Hanım'ın yapabilecekleri arasında fark kalmaz. 
     İkisi de bankaya ne istediklerini söyleyecekler, bankanın uzmanları onların isteğine uygun bir yatırım fonu bulacak... 
     1 Ayşe Hanımlar borsaya meraklı ise ve de riskine rağmen borsada şanslarını denemek istiyorlar ise, A tipi endeks fon veya A tipi hisse fon katılma belgesi satın alacak. Borsa endeksi veya borsadaki fiyatlar inip çıktıkça tasarrufları da küçülecek veya artacak... Bu fonların iyisi borsada işler kötü giderken de kazandırabiliyor. Örneğin borsada endeks yüzde 15 gerilerken bir yatırım fonu katılımcılarına yüzde 30 değer artışı sağladı. 
     2 Şimdilerde Hazine bonoları yüzde 25 dolayında reel getiri sağlıyor. Ayşe Hanımlar Hazine bonosunu banka aracılığıyla doğrudan da satın alabilir ama en kolayı B tipi tahvil ve bono fonu katılım belgesi satın almaktır. 
     3 Ayşe Hanımlar paralarının bir bölümünü yüksek faizli repo hesabında değerlendirmek istiyorlar ise B tipi likit fondan katılma belgesi alabilirler. 
     Yatırım fonlarını alıp satmak çok kolaydır. Ayşe Hanımlar hesap açtırdıkları banka şubesine talimat verdiklerinde banka yetkilileri hem onlara tavsiyede bulunur, hem de istedikleri yatırım fonu katılma belgesini alır satar. Likit fonların katılma belgesini gününde paraya çevirmek mümkündür. B tipi tahvil - bono fonlarının parası talimatın verildiği günün ertesinde tahsil edilebilir. 
     Ayşe Hanımların bilmesi gereken şudur Yatırım fonlarının faiz gibi belirli ve sabit bir getirisi yoktur. Paranın bağlandığı hisse senedi, bono veya tahvilin getirisi ve fiyatı inip çıktıkça, yatırım fonu katılma belgesinin değeri de düşer veya artar. Yatırım fonlarının günlük, haftalık, aylık ve yıllık değer değişimi gazetelerin ekonomi sayfalarında tablo halinde her gün yayımlanır. Bu tablolara bakarak Ayşe Hanımların paralarını bağladıkları yatırım fonunun değerindeki değişimini izlemeleri mümkündür. 
     
     

</TEXT>
</DOC>
