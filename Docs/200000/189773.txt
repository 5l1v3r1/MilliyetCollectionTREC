<DOC>
<DOCNO> 189773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/siyaset/siy02.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik'e yargı freni 
</HEADLINE>
<TEXT>

   22 bakanlık müşavirini üç ay süreyle Doğu ve Güneydoğu Anadolu'ya gönderen Bakan Hüseyin Çelik'in işlemi, idare mahkemesince hukuka aykırı bulundu 
      BAHAR ATAKAN Ankara 

   
   Milli Eğitim Bakanı Hüseyin Çelik'in 22 bakanlık müşavirini üç ay süreyle Doğu ve Güneydoğu Anadolu'daki okulları incelemek üzere görevlendirmesini Ankara 11. İdare Mahkemesi, "hukuka aykırı" buldu. Oybirliğiyle yürütmeyi durdurma kararı alan mahkeme, "Kamu görevlisini görevinden fiilen uzaklaştırmak, hizmet gereklerine ters düşen bir sonuç amaçlamamalıdır" ifadesini kullandı. 
   MEB Personel Genel Müdürü Remzi Kaya'nın 22 Temmuz'da Çelik'e sunduğu yazıya göre, bakanlık müşavirlikleri ve müşavirlik daire başkanları, yatılı YİBO ve pansiyonlu PİO ilköğretim okullarındaki sorunları belirleyerek bakanlığa rapor sunmaları için üç aylığına görevlendirildi. Üst düzeydeki müşavirlerin, görevlendirildikleri yerdeki milli eğitim müdürüne bağlı çalışacağı savunulurken, uygulamanın bürokratları emekliliğe zorlamak için yapıldığı ileri sürüldü. 
   Şırnak'taki YİBO ve PİO'ları 1 Eylül'den itibaren incelemek üzere görevlendirilen, Din Öğretimi Genel Müdürlüğü Daire Başkanı'yken bakanlık müşavirliğine atanan Şerafettin Seçer, Ankara 11. İdare Mahkemesi'ne yürütmenin durdurulması istemiyle dava açtı. Seçer, işlemin "bir uzmanlık görevinin uzmanlaşmamış olanlara yaptırılması" niteliğinde olduğunu ve "emekliliğe zorlama, siyasal kadrolaşma" amacıyla yapıldığını öne sürdü. 
   Mahkeme kararında, 657 sayılı Devlet Memurları Kanunu'nda aynı kurum için geçici görevlendirmenin düzenlenmediği belirtilerek, "sürekli bir hizmetin görülmesi naklen atamayı gerektirip, geçici görevlendirmeye başvurulması mümkün değildir" denildi. 
   
</TEXT>
</DOC>
