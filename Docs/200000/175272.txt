<DOC>
<DOCNO> 175272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo06.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Stadyumlar için ideali 2 haftada bir maç... 
</HEADLINE>
<TEXT>

     Türkiye'de son yıllarda futbolda gözlenen yükseliş, bu branşla ilgili bilimsel araştırmaları da yoğunlaştırdı. Uludağ Üniversitesi'nin U.Ü. bir araştırmasına göre, futbol alanlarındaki çim örtüsünün daha sağlıklı ve uzun ömürlü olması için 2 haftada bir maç yapılması gerekiyor. 
     U.Ü. Ziraat Fakültesi Tarla Bitkileri Bölümü Öğretim Elemanı Dr.Uğur Bilgili, ''Futbol Sahası Çim Karışımlarında Çiğnenme ile Azotlu Gübrelemenin Bitki Gelişimi ve Çim Kalitesine Etkileri'' konulu bilimsel araştırma yaptı. 
     Araştırmayı değerlendiren Dr.Bilgili, futboldaki başarının artması için çim futbol alanlarının büyük masraf ve emek harcanarak yapıldığını belirterek, bu alanların istenen yararı getirmesinin, bakım koşullarına ve oyun sıklığına bağlı olarak değiştiğini söyledi. 
     Dr.Bilgili, futbol alanlarının, maç sonrası yeniden eski yapısına kavuşabilmesi için farklı iklim koşullarına dayanıklı çim türlerinin ve karışımlarının tercih edilmesi gerektiğini ifade ederek, çimlerin karşılaşmaların yanısıra biçilmelerinin ardından iyi beslenmelerinin, zeminin sağlıklı olmasında önemli rol oynadığını kaydetti. 
     Araştırmasında, çim alanlarda gübre olarak kullanılan azotun, iklim ve çevre koşullarına uyum sağlayacak dozda uygulanmasının daha iyi sonuçlar verdiğini belirlediğini anlatan Bilgili, çalışması sırasında, futbol sezonuna uygun koşulların yaratıldığı 4 farklı çim sahada gözlem yaptığını bildirdi. 
     Dr.Bilgili, bu alanların, futbolcuların giydiği kramponlar gibi çıkıntıları bulunan 70 kilo ağırlığındaki silindirlerle çiğnendiğini anlatarak, ''Birinci alan ayda bir, ikinci alan haftada bir, üçüncü alan 2 haftada bir silindirle çiğnenirken, dördüncü alana hiç silindir sokulmadı. Araştırma sonucunda, en iyi verim, 2 haftada bir çiğnenen çim sahadan elde edildi'' dedi. 
     
</TEXT>
</DOC>
