<DOC>
<DOCNO> 186517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/guncel/gun03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın, erkeğe de namaz kıldırabilir' 
</HEADLINE>
<TEXT>

   Dr. Fatma Ömeroğlu, "Kadınlar namaz kıldıramaz diye bir şey yok" dedi ve ekledi "Erkeklere de namaz kıldırabilir. Zaten bunun örneği geçmişte var" 
      ASLI ÖKTENER 

   
   Türkiye Diyanet ve Vakıf Hizmetleri Kolu Kamu Görevlileri Sendikası Kadın Komisyonu Başkan Yardımcısı Dr. Fatma Ömeroğlu, kadınların da camilerde namaz kıldırabileceğini söyledi. Haftanın dört günü camilerde vaaz veren Ömeroğlu, "İlahiyat mezunuyum. Eğitim üzerine doktora yaptım. Namaz dışında camilerde kürsüye çıkıp kadınlara vaaz veriyorum. Çocuklarını günümüzün teknolojik şartlarına göre eğitmelerini istiyorum" dedi. 
   Ömeroğlu, "Kadınlar namaz kıldırabilir mi " tartışmalarıyla ilgili de şöyle konuştu "Talep olursa arz olur. Var mı bugün böyle bir talep Kadınlar namaz kıldıramaz diye bir şey yok, kıldırabilir. Hiçbir sakıncası yok. Erkeklere de kıldırabilir. Zaten bunun örneği geçmişte var. Bugün buna ihtiyaç var mı Bu işi yapan erkekler var. Cemaatle kılınan namaz, cuma namazıdır. Eğer ihtiyaç olursa, ben bunu yapabilirim diye talip olurum, gidebilirim." 
   
   YER YOK, GİDEMİYORUZ 
   "Kadınlar cenaze ve cuma namazı kılar mı " diye çok tartışıldığını belirten Ömeroğlu, "Niye kılmasın Kılıyoruz. Eğer biz de varsak, oralarda biz de kenara çekilmiyoruz, kılıyoruz. Kılan birçok arkadaşım var. Kadınlar cuma namazı da kılabilirler. Ancak keşke camilerimiz buna müsait olsa Gitmek istiyoruz ama cuma günleri çok kalabalık oluyor. Yer yok. Bu nedenle gidemiyoruz." 
   Ömeroğlu "alkollü olarak namaz kılınıp kılınamayacağı" konusunda da "Alkol aklı dumura uğratır. Yani işleyişini sekteye uğratır. Kuran'da da bu belirtilir. Namaz esnasında alkollü olunursa namaz bozulur" diye konuştu. Kadın din görevlilileri sayısının artırılması gerektiğine de dikkat çeken Ömeroğlu, şöyle konuştu "Diyanet İşleri Başkanlığı'ndaki 80 bin din görevlisinden 5 bine yakını kadın. İstanbul'da ise 5 bine yakın erkek, 376 kadın var. Kadınlar vaize, Kuran kursu öğretmeni ve uzman olarak görevlendiriliyor." 
   
   
</TEXT>
</DOC>
