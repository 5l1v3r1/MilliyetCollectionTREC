<DOC>
<DOCNO> 180606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur55.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı cinayetinde 7 kişi tutuklandı, yakınlar yürüdü 
</HEADLINE>
<TEXT>

     Erzurum'un Narman İlçesi'ne bağlı Şekerli Beldesi Belediye Başkanı ile iki yeğeninin silahlı saldırıda öldürülmesiyle ilgili yakalanan 7 kişi tutuklandı. 
     Şekerli Belediye Başkanı Nihat Akbulut'un makam aracına yapılan silahlı saldırıyla ilgili yakalanan eski Belediye Başkanı Canip Han, Korkmaz, Bahattin, Sebahattin ve Taner Han ile Tahsin ve Eyüp Haşut çıkarıldıkları mehkemece tutuklanarak, Oltu Cezaevi'ne gönderildi. 
     Olayla ilgili soruşturmanın sürdüğü ve saldırıda kalaşnikof silahı kullandığı belirtilen Ahmet Han'ın yakalanmasına çalışıldığı bildirildi. 
     Han ailesine ait evlerde yapılan aramalarda 8 av tüfeği, 2 pombalı tüfek ile 2 tabancanın ele geçirildiği öğrenildi. 
     
     AKBULUT'UN YAKINLARI YÜRÜDÜ 
     Öte yandan, saldırıyla ilgili gözaltına alınanların serbest bırakıldığı yönünde yanlış bilgi sahibi olan Akbulut ailesinden 30-40 kişilik grup, Kaymakamlık önünde toplanarak, tepkilerini gösterdiler. 
     Erzurum Emniyet Müdür Vekili Vadi Çiçekli, saldırıyla ilgili soruşturmanın sağlıklı yürütülmediğini ileri süren gruptan 11 temsilciyle görüşerek, ''Adalet tecelli edecektir'' dedi. 
     Kaymakam Muhterem İnce de tepki gösteren grubun ikna edildiği belirterek, grubun olay çıkmadan dağıldığını söyledi. 
     İlçe ve beldede geniş güvenlik önlemlerinin alındığını bildiren İnce, Şekerli Beldesi'nde Han ailesinden kişilerin evlerinde eşyaların tahribinin ise çocuklar tarafından yapıldığını belirtti. 
     
     BELDEDE GERGİN BEKLEYİŞ 
     Silahlı saldırı nedeniyle Şekerli Beldesi'nde gergin bekleyiş sürüyor. Olayla ilgili tutuklanan eski Şekerli Belediye Başkanı Canip Han'ın kardeşi Taner Han'a ait bir ev, henüz kimliği tespit edilemeyen kişi ya da kişiler tarafından yakıldı. 
     Öte yandan, Han ailesiyle akrabalığı bulunan emekli öğretmen Alirıza Kamışlıgöl'ün de evine giren kimliği belirlenemeyen kişiler, evdeki eşyaları tahrip etti. Bunun üzerine Alirıza Kamışlıgöl'ün ailesiyle İstanbul'a gittiği öğrenildi. Şekerli Beldesi ile Narman arasındaki Mahmut Çavuş yol kavşağında bekleyen, sürücüsünün kimliği henüz belirlenemeyen 25 DL 181 plakalı bir kamyon, 1 Eylül'de Tarık Akbulut'un kullandığı ve içinde Şekerli Belediye Başkanı Nihat Akbulut ile Vural Akbulut ve Erkan Kılıç'ın bulunduğu 25 DU 775 plakalı makam aracına çarparak durmasını sağlamış, kamyondan inenler, araca kalaşnikof marka silahlarla ateş açılmıştı. 
     Olayda, Başkan Akbulut ile yeğenleri Tarık Akbulut ve Erkan Kılıç ölmüş, Vural Akbulut yaralanmıştı. 
     Saldırının Akbulut ve Han aileleri arasında geçmişten gelen kan davası nedeniyle gerçekleştirildiği bildirilmişti. 
     
</TEXT>
</DOC>
