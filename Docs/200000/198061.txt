<DOC>
<DOCNO> 198061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/dunya/adun.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelev cumhuriyeti 
</HEADLINE>
<TEXT>

   Kıbrıs Rum Kesimi ombudsmanının raporuna göre adanın güney kesimi, eski Doğu Bloku ülkelerinden her yıl getirilen binlerce kadının zorla çalıştırıldığı 'büyük bir genelev'e benzedi 
      DIŞ HABERLER SERVİSİ 

   
   Kıbrıs Rum yönetimi ombudsmanı, Güney Kıbrıs'ta insan kaçakçılığı ve fuhuş sektörüyle ilgili hazırladığı raporda, Güney Kıbrıs'ın "beyaz kadın ticaretinin merkezi haline geldiğini" ve "Güney Kıbrıs'ın büyük bir genelev görünümüne büründüğünü" bildirdi. 
   AFP'nin haberine göre, Rum ombudsmanı İliana Nicolaou, 75 sayfalık raporunda, fuhuşa Rum yönetimi birimlerinin göz yumduğunun altını çizdikten sonra son 10 yılda yaşanan süreci anlattı. 
   
   Ülke ülke dolaşıyorlar 
   Rapora göre, her yıl Rusya, Ukrayna, Belarus, Moldova, Bulgaristan ve Romanya'dan getirilen 2 bin kadın, kabare şarkıcısı ve sanatçı adı altında Rum kesimine çalışmak için giriş yapıyor. Kadınlar resmi makamlardan çalışma ve oturma izni alıyor. Bu çerçevede gece kulübü ve kabare gibi eğlence yerlerinin sayısı da son zamanlarda en az iki katına çıktı. Bazı kadınlar da barmaid ve konsomatris olarak lanse edildi. 
   Ancak madalyonun görünen bu legal yüzünün arka planında ise zorla çalıştırma ve fuhuş yatıyor. Eski Doğu Bloku'ndan getirilen kadınlar geceliğine 300 dolar ödeyen müşterilerle fuhuş yapmaya zorlanırken, bunu kabul etmeyenler tehdit ediliyor. 
   Nicolaou'ya itiraflarda bulunan 2 Ukraynalı seks kölesi kadın, "Bizi müşterilerle bir iki kadeh içip dans edeceksiniz diye kandırdılar. Ancak sürekli borçlandırıldık. Köle muamelesi yapıyorlar. İş dışındaki saatlerimizde bile serbest değiliz" diye şikayette bulundular. 
   Raporda, adaya 6 aylığına gelen kadınların daha sonra Lübnan, Suriye gibi Arap ülkeleri ya da Yunanistan veya Almanya'ya gönderildiği belirtildi. Kadınların böylelikle 6 ayda bir ülke değiştirerek sektör içinde kalmalarının sağlandığı ifade edildi. 
   
   Avrupa Konseyi endişeli 
   Avrupa Konseyi İnsan Hakları Komiseri Alvaro Gil Robles, Rum Kesimi'ne geçtiğimiz haziranda yaptığı gezi sırasında, bu kadar küçük bir adada böylesine büyük sayıda yabancı kadın çalışan olmasının normal olmadığını belirterek endişelerini dile getirmişti. 
   
   
   
</TEXT>
</DOC>
