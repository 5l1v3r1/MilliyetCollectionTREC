<DOC>
<DOCNO> 194026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko34.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyakbank 2004'ün görünümünün pozitif olduğu söylenebilir 
</HEADLINE>
<TEXT>

     Oyakbank, bugün itibarıyla 2004'ün görünümünün pozitif olduğunun söylenebileceğini bildirdi. 
     Oyakbank tarafından yayımlanan Kasım ayı aylık ekonomi bülteninde, Türkiye ekonomisinde yaşanan gelişmeler değerlendirildi. 
     ''Bütçe tasarısı 2004 için pozitif bir başlangıç sayılabilir'' başlığını taşıyan aylık ekonomik bültende, Ekim ayını döviz piyasasında yaşanan sağlıklı düzeltme hareketi dışında ılımlı bir havada geçiren piyasalarda, bugün itibarıyla 2004 yılına dair beklentilerin de genel olarak olumlu şekillenmeye başladığı belirtildi. Bültende şöyle denildi 
     ''2004 Bütçe Tasarısı gerek temel makroekonomik hedefleri gerekse bütçe büyüklükleri açısından uygulanmakta olan IMF destekli ekonomik programın bir devamı niteliğini taşımakta olup, Meclis'te aynen onaylanması halinde uygulama riskine karşın iyi bir başlangıç sayılabilecektir.'' Bültende, ekonomik gelişmeler dahilinde ise, enflasyondaki düşüş eğiliminin en azından 2004'ün ilk çeyreğine kadar devam etmesi beklenirken, 2004 yılı enflasyon yüzde 12 hedefi ve büyüme yüzde 5 öngörüsünün gerçekleşmesi de büyük oranda 2003'teki olumlu gelişmelerin arkasında yatan sıkı para ve mali politikaların önümüzdeki yıl da başarıyla sürdürülüp sürdürülemeyeceğine bağlı kalacağı belirtildi. 
     Açıklamada, ''yine de bugün itibarıyla 2004'ün görünümünün pozitif olduğu söylenebilir'' denildi. 
     
</TEXT>
</DOC>
