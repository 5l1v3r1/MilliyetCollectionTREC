<DOC>
<DOCNO> 177125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yasam/yas05.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrakları zirve yaptı 
</HEADLINE>
<TEXT>

   By - pass'lı Sitar ve Çakar'ın 4 bin 300 metrede teslim ettiği bayrağı, Ağrı Dağı zirvesine Mahruki çıkardı 
      UFUK BALKİS, TURGAY İPEK Ağrı DHA 
   
   Kalp cerrahı Prof. Dr. Bingür Sönmez'in kalp ameliyatı ettiği iki hastasının Ağrı Dağı'nın 4 bin 300 metresine kadar çıkardığı bayrağı, AKUT Başkanı Nasuh Mahruki zirveye dikti. 
   By - pass ameliyatı geçiren emekli komando astsubay İsmail Bölükbaşı 63 , işadamı Sitar 45 ve muhasebeci Çakar 39 , Mahruki ile doktorlar ve dağcılar eşliğinde 'Ağrı Dağı'na by - pass tırmanışı' için pazar günü yola çıktı. İlk gün 3 bin 350 metredeki ana kampa çadır kuran ve sürekli gözetim altında tutulan Sitar ile Çakar'ın fizik ve kondisyonları yeterli bulunurken, Bölükbaşı, Sönmez ve kardiyolog Dr. Deniz Şener'in zirve denemesine katılmasını Mahruki engelledi. 
   
   'Çok mutluyuz' 
   Önceki gün de 4 bin 200 metreye kadar tırmanan Sitar ve Çakar, dün sabah 4 bin 300 metredeki şapka buzullarda 'Club By - pass' bayrağını Mahruki'ye teslim etti. Dün saat 10.00'da Ağrı Dağı'nın 5 bin 137 metresinde zirve yapan Mahruki ve dağcılar bayrağı diktikten sonra 4 bin 200 metredeki ara kampa döndü. Şapka buzullara kadar tırmanma başarısı gösteren by - passlı Selim Sitar ve Ayhan Çakar, "Böyle bir zafere imza attığımız için çok sevinçliyiz" dedi. 
   
   
</TEXT>
</DOC>
