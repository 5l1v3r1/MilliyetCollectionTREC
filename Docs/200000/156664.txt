<DOC>
<DOCNO> 156664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo25.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst'ten 'dürüst' açıklama Beşiktaş tabi ki avantajlı... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, ligin bitimine 3 hafta kala 5 puanlık farkla lider olan Beşiktaş'ı, şampiyonlukta avantajlı gördüğünü söyledi. 
     Galatasaray Lisesi'nde gerçekleştirilen aylık olağan divan kurulu toplantısı öncesi basın mensuplarının sorularını yanıtlayan Ali Dürüst, şampiyonluk yarışını sonuna dek sürdüreceklerini belirterek, ''Ama 5 puanlık fark az değil. Beşiktaş'ı avantajlı görüyorum. Önemli olan, yarışın sonuna kadar devam etmesi. Sonuçta bir şampiyon çıkacak'' dedi. 
     Galatasaray'ın, son haftalarda hakem hatalarıyla puan yitirdiği ve yönetimin sessiz kaldığı biçimindeki eleştirilerin hatırlatılması üzerine Dürüst, ''Hakem hataları her zaman olmuştur ve olacaktır. Ama biz kesinlikle kasıt olduğuna inanmıyoruz. Yorum yapmayı da düşünmüyoruz'' diye konuştu. 
     
     ''TRANSFER İÇİN BEKLİYORUZ'' 
     Dürüst, Galatasaray'ın transfer çalışmalarıyla ilgili bir soru üzerine, ''Şu anda transfer için derinlemesine bir çalışmamız yok. Yoğun maç programımız nedeniyle bu konuda biraz geride kaldık'' dedi. 
     Sezon sonunda sözleşmesi bitecek olan Hasan Şaş ile bir görüşme yapmadıklarını ifade eden Dürüst, şöyle konuştu 
     ''Biz Hasan'a teklifimizi daha önce yaptık. Sadece Hasan değil, Vedat ve Emre'nin de sözleşmeleri bitiyor. Bu oyuncularımızla yeniden anlaşmayı istiyoruz. Yabancı oyuncularımızın sözleşmeleri ise sürüyor. Ligin bitiminden itibaren onların da tercihlerine bakacağız. Takımın temelinde bir değişikliği Galatasaray zaten bugüne kadar yapmamıştır. Revivo ile ilgili de kulübümüze gelen resmi bir teklif yok.'' Öte yandan Galatasaray Kulübü'nün aylık olağan divan kurulu toplantısı, Galatasaray Lisesi'nde yapıldı. Yönetim adına kulüp başkanı Özhan Canaydın, ikinci başkan Ali Dürüst, üyeler Şükrü Ergün ve Refik Arkan'ın katıldığı toplantıda, basın mensuplarına yalnızca fotoğraf çekimi için kısa bir süre izin verildi. 
     
</TEXT>
</DOC>
