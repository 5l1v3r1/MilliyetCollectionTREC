<DOC>
<DOCNO> 165511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/spor/spo04.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ'E ŞARTLI İZİN 
</HEADLINE>
<TEXT>

Trabzonspor Başkanı Özkan Sümer, yıldız futbolcuyu ancak Avrupa'ya satabileceklerini açıkladı 
     KONFEDERASYON Kupası maçlarında sergilediği futbolla yıldızlaşan Gökdeniz'e Avrupa yolu açıldı. Galatasaray ve Fenerbahçe'nin tekliflerini geri çeviren Başkan Özkan Sümer, başarılı oyuncuyu yurt dışına gönderebileceğini açıkladı. Gökdeniz'i İtalya'nın dev kulübü Juventus'un takibe aldığı öğrenildi. Juventus adına Erol Karsan'ın yöneticilerle görüşeceği iddia edildi. 
     GÖKDENİZ'İ Türkiye'de hiçbir takıma satmayacağını açıklayan Sümer, milli maçlardan sonra Avrupa'dan ciddi tekliflerin geleceğini dile getirdi. Trabzonspor Başkanı sözlerini şöyle sürdürdü "Bana göre Gökdeniz çıkış göstermedi, sadece nasıl bir cevher olduğunu ispatladı. Onu satmak istemiyoruz. Ancak Avrupa'dan iyi bir teklif gelirse, durum değişebilir" diye konuştu. 
     
     Hızlı başladılar 
     GEREDE'DE yeni sezon hazırlıklarına başlayan Trabzonspor dün kros yaparak nefes açtı. Yeni transferler Van de Paar ve D'Haene'nin takıma çabuk uyum sağlaması teknik kadronun yüzünü güldürdü. Samet Aybaba, "Çok keyifli bir kamp başlangıcı yaptık. Sezon başına kadar tüm eksiklerimizi gidereceğiz" dedi. Öte yandan Trabzonspor'un idman sahasını basan inekler ilginç görüntüler oluşturdu. 
     

</TEXT>
</DOC>
