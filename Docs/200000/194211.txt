<DOC>
<DOCNO> 194211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun22.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 260 toplu mezarda 300 bin ceset var 
</HEADLINE>
<TEXT>

     Irak'taki Geçici Koalisyon Yönetimi'nin CPA görevlendirdiği Iraklı ve Amerikalı müfettişler, ülkede, devrik Devlet Başkanı Saddam Hüseyin rejimi tarafından öldürülen 300 bin kişinin cesedinin bulunduğu yaklaşık 260 toplu mezar olduğunu tahmin ettiklerini kaydetti. 
     CPA'nın konuyla ilgili görevlendirdiği insan hakları yetkilisi Sandra Hodgkinson, Bağdat'ta düzenlenen konferansta, ''260 toplu mezar olduğuna ilişkin bilgi aldık, bunlardan yaklaşık 40'ının varlığını doğruladık'' dedi. 
     İnsan hakları alanında hukukçu olan Hodgkinson, Iraklıların kendilerine ilettiklerine dayanarak, toplu mezarlarda en az 300 bin ceset bulunduğuna inandıklarını söyledi. 
     Amerikalı ve Iraklı müfettişler, cesetlerin kimlik tespitinin ve davalar için kanıtların hazırlanmasının yıllar alabileceğini ve milyonlarca dolara mal olabileceğini ifade ettiler. 
     Bağdat'ta üç gün sürecek konferansta, Iraklıların, toplu mezarların bulunması ve mezarların, yakınlarını arayanlar tarafından bireysel olarak kazılarak tahrip edilmemesi amacıyla eğitilmesinin planlandığı belirtildi. 
     
</TEXT>
</DOC>
