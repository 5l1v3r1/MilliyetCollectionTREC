<DOC>
<DOCNO> 163273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/spor/spo09.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Naim'in prensleri 
</HEADLINE>
<TEXT>

Naim Süleymanoğlu tarafından 9 yıl önce ilkokulda keşfedilen Taner ve Nezir Sağır kardeşler gözünü dünyanın zirvesine dikti 
     AYŞE YEŞİN 

     Taner şimdi rekortmen 
     ANKARA Pursaklar İlkokulu'nda okudukları sırada "Cep Herkülü" Naim Süleymanoğlu tarafından keşfedilen Taner ve Nezir Sağır kardeşler, 9 yıl içinde dünyanın en iyi haltercileri arasına girdi. 18 yaşında olan Taner, Dünya Gençler Şampiyonası'nda 77 kiloda altın madalyasına iki de Dünya Rekoru eklerken, aynı kiloda yarışan 20 yaşındaki ağabeyi Nezir ise dördüncülüğü elde etti. 
     
     Nezir ağabeyliğini gösterdi 
     DÜNYA Halter Şampiyonası'nda Milli Takımımız'da mücadele verecek olan Taner, Olimpiyat'ta da kürsü hedefi taşıdığını belirtti. Ağabeyi Nezir ile aynı kiloda mücadele verdiğini hatırlatan şampiyon, "Antrenmanda ağabey kardeşiz. Ama müsabakada herkes benim rakibim" derken Nezir ise, "O benim kardeşim. Onun başarılı olmasını isterim. Benim için Taner rakip değil" diyerek ağabeyliğini yapıyor. 
     

</TEXT>
</DOC>
