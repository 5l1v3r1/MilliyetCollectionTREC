<DOC>
<DOCNO> 187162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/siyaset/siy05.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürüz'e beş alternatif... 
</HEADLINE>
<TEXT>

   Gürüz'ün görev süresinin dolmasıyla boşalacak YÖK Başkanlığı için daha çok rektörlerin adı geçiyor 
      BAHAR ATAKAN Ankara 

   
   Yükseköğretim Kurulu Başkanı Prof. Dr. Kemal Gürüz'ün 5 Aralık'ta görev süresinin sona erecek olması nedeniyle "akademik kulisler" hareketlendi. Gürüz'den boşalacak YÖK Başkanlığı için aralarında rektörlerin de bulunduğu bazı isimler ön plana çıktı. AKP iktidarıyla geçinemeyen ve hükümetin hedefi durumundaki Gürüz'ün ardından Cumhurbaşkanı Ahmet Necdet Sezer'in kimi YÖK'ün başına getireceği öğretim üyeleri arasında merak konusu oldu. Kulislerde öne çıkan isimlerse şöyle 
   
   "Bana ulaşan bir bilgi yok" 
   Üniversitelerarası Kurul Başkanı ve Yıldız Teknik Üniversitesi Rektörü Ayhan Alkış, Ankara Üniversitesi Rektörü Nusret Aras, Ankara Üniversitesi Rektör Yardımcısı ve YÖK Genel Kurulu üyesi Ramazan Arslan, eski Adalet Bakanı ve YÖK Genel Kurulu üyesi Aysel Çelikel, eski Boğaziçi Üniversitesi Rektörü Üstün Ergüder. Aras tek yetkinin Sezer'de olduğunu belirterek, "Bana ulaşan bir bilgi yok. Birileri beni deniyor olabilir. Kasım ayında yeni yasanın çıkacağı konuşuluyor. Başkan seçim şekli değişebilir" dedi. Arslan ise "Bence yakıştırma yapılmış. Sezer cumhurbaşkanı olduktan sonra ilk kez beni atamıştı. Aras'ın da isminin geçtiğini duydum" diye konuştu. 
   
   Nasıl seçiliyor    Yükseköğretim Kanunu'na göre, Cumhurbaşkanı YÖK Genel Kurulu üyeleri arasından bir ismi başkan olarak atıyor. Ancak hükümetin üzerinde çalıştığı yükseköğretim taslağı yasalaşırsa YÖK Başkanı'nı YÖK Genel Kurulu seçecek. 
   
   
</TEXT>
</DOC>
