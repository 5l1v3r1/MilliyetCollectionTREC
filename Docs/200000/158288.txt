<DOC>
<DOCNO> 158288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo11.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En başarılı hoca Löw... 
</HEADLINE>
<TEXT>

     Fenerbahçeli taraftarlar, başkan Aziz Yıldırım döneminde görev yapan teknik direktörler arasında en başarılı olarak Alman çalıştırıcı Joachim Löw'ü seçti. 
     Taraftarlar, internetteki ''www.fenerhaber.com''adlı web sitesinde süren ankette Joachim Löw'e verdikleri oylarla, Alman çalıştırıcının, Aziz Yıldırım döneminde görev yapan diğer teknik adamlara göre daha başarılı olduğu görüşünü savundular. 
     ''Aziz Yıldırım döneminde hangi hoca kalsaydı daha başarılı olunurdu'' biçimindeki anket sorusuna verilen 3 bin 192 yanıtın yüzde 40.70'i Löw için kullanılırken, Alman teknik adamı, yüzde 28.50'lik oy potansiyeliyle Mustafa Denizli izledi. Denizli'nin ardından yüzde 22.56 oy ile Rıdvan 3. sırada yer aldı. 
     Ankette Werner Lorant, yüzde 3.04, Otto Bariç yüzde 1.97, Turhan Sofuoğlu yüzde 1.38, Oğuz Çetin 1.13 ve Zdenek Zeman da yüzde 0.72 oy aldı. 
     
     TARAFTAR, YABANCI TEKNİK ADAM İSTİYOR 
     Sarı-lacivertli taraftarlar, gelecek sezon takımın başında olacak teknik direktörün yabancı olmasından yana. 
     1907 Fenerbahçe Derneği'nin resmi internet sitesinde düzenlenen ve halen süren ''Teknik direktör yerli mi, yabancı mı olmalı '' biçimindeki anket sorusuna verilen oyların yüzde 67.81'sını ''yabancı teknik direktör'' alırken, yerli teknik adam için verilen oylar yüzde 32.19'de kaldı. 
     
</TEXT>
</DOC>
