<DOC>
<DOCNO> 197950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun07.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush geldi, soygun ve yankesicilik arttı 
</HEADLINE>
<TEXT>

     ABD Başkanı George Bush'un geçen hafta İngiltere'ye yaptığı resmi ziyaret sırasında, sokaklardaki soygun ve yankesicilik olaylarında yaklaşık yüzde 20'lik bir artış meydana geldiği açıklandı. Buna, polisin bütün dikkatini koruma önlemlerine yönlendirmesinin yol açtığını belirten Scotland Yard yetkilileri, sokaklardaki soygun olaylarının yılın bu döneminde ortalama günde 150 olarak görüldüğünü, Bush'un ziyareti sırasında bu rakamın 180'e yükseldiğini açıkladı. Birçok metro istasyonu ve benzeri kamuya açık alanlardaki gizli polislerin buralardan çekilip, Bush'un ziyaretiyle ilgili koruma önlemleri çerçevesinde görevlendirildiğini, soyguncu ve yankesicilerin de bu boşluğu fırsat bildiğini belirten yetkililer, ''ziyaretin bitiminden sonra, sokaklardaki soygun ve yankesicilik vakaları da istatistiklere uygun gerçekçi rakamlara döndü'' dedi. 
     Scotland yard yetkilileri, ziyaret sırasında izin kullandırılmayan polislerin, izinlerini kullandıkları günlerde sokaklarda yeniden bir otorite boşluğu doğabileceğini belirtiyor. 
     
</TEXT>
</DOC>
