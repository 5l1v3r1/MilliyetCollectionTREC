<DOC>
<DOCNO> 175006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun28.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar, Himalayar'da ''efsane kar adam'' Yeti'yi arıyor 
</HEADLINE>
<TEXT>

     Kızılötesi görüşlü termal kameralar taşıyan bir grup Japon, Himalayalar'da efsane kar adam Yeti'nin varolup olmadığını araştırıyorlar. 
     Ekip lideri Yoşiteru Takahaşi, 1970'li ve 90'lı yıllarda, dünyanın 7. yüksek dağı olan Dhaulagiri Dağı'nda Yeti'ye ait olduğuna inandığı ayak izlerini gördüğünü savundu. 
     Takaşi, Reuters ajansına yaptığı açıklamada, o ayak izlerinin insanlarınkine çok benzediğini belirterek, ''Eğer onu bulursam, elini sıkıp resimler çekeceğim'' dedi. Takaşi, kar adamı yakalamayacaklarını, varolduğunun kanıtlanması gerektiğini söyledi. 
     Yoşiteru Takahaşi, Yeti'yi bulmak üzere 14 kişilik ekibinin bugün yola çıkacağını ve 8167 metre yüksekliğindeki dağda 6 hafta boyunca çalışmalar yapacaklarını belirtti. 
     Ekipte 7 Japon, 7 de Nepalli dağcı bulunuyor ve yanlarında vücut ısısını saptayan termal kameralar taşıyorlar. 
     Yeti hikayesi, 1920 ile 1950 arasında yabancılar Everest'e tırmanmaya başladığı sırada kendilerine anlatılan yerel söylencelerden çıkıp dünyanın ilgi alanına girdi. 1950'lerden beri Yeti avına çıkan çok sayıda ekip eli boş dönerken, Yeti söylencesi ilgi çekmeye devam etti. 
     
</TEXT>
</DOC>
