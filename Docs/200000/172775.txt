<DOC>
<DOCNO> 172775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko09.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
6 ayda 1 milyar 200 milyon dolar yabancı sermaye geldi... 
</HEADLINE>
<TEXT>

     Haziran ayı sonu itibarıyla, ilk altı ayda izin verilen yabancı sermaye miktarı 1 milyar 208 milyon dolar olarak gerçekleşti. 
     Hazine Müsteşarlığı'nın, Yabancı Sermaye 2003 yılı Birinci Yarıyıl Raporu'na göre, belirtilen dönem içinde, 231 adet yabancı sermayeli şirket kuruldu. 2002 yılının aynı döneminde, verilen izinlerin toplam tutarı 997 milyon dolar olurken, 196 adet yabancı sermayeli firma kuruluşu gerçekleşmişti. 
     Yabancı sermaye izinleri 2002 yılına göre yüzde 21 oranında artış gösterdi. Firma kuruluş sayısındaki artış ise yüzde 18... 
     
     SEKTÖRLERE GÖRE DAĞILIMI... 
     Bu yılın ilk altı aylık döneminde verilen 1 milyar 208 milyon dolarlık iznin 711 milyon doları imalat, 8 milyon doları tarım, 124 milyon doları madencilik, 365 milyon doları da hizmetler sektöründe gerçekleşti. Geçen yılın aynı döneminde de, 552 milyon dolarla imalat sektörü birinci sırada yer almıştı. 
     Hazine tarafından verilen izinlerin yatırım türlerine göre dağılımı incelendiğinde ise 2003 yılı birinci altı aylık döneminde, mevcut yabancı şirketler için düzenlenen sermaye artışı izinleri, toplam izinlerin yüzde 71.94'üne ulaştı. 
     
     ÜLKELERE GÖRE DAĞILIMI... 
     2003 yılı, ilk altı aylık dönemde, verilen izinlerin yüzde 21.52'si Almanya, yüzde 19.95'i Hollanda ve yüzde 14.57'si İngiltere kaynaklı şirketlere düzenlendi. İzinlerin, OECD Ekonomik İşbirliği ve Kalkınma Örgütü içindeki geleneksel ağırlığını koruduğu kaydedildi. 
     
     FİİLİ GİRİŞ YÜZDE 92 ARTTI 
     Raporda, Nisan sonu itibarıyla, yabancı sermaye fiili girişinin 144 milyon dolar olduğu hatırlatılırken, bu rakamın, geçen yılın aynı döneminde 75 milyon dolar olan girişe bakıldığında, yüzde 92 oranında bir artışı ifade ettiği kaydedildi. 
     Raporda, 30 Haziran 2003 itibarıyla, Türkiye'de faaliyette bulunan yabancı sermayeli şirket sayısının 6 bin 511 olduğu belirtildi. 
     
</TEXT>
</DOC>
