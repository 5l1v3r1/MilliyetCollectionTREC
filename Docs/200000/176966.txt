<DOC>
<DOCNO> 176966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko06.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol aşkı, iç çamaşırına da yansıdı, satışlar patladı 
</HEADLINE>
<TEXT>

     Türkiye'nin önde gelen spor kulüplerinin lisanslı ürünlerine, her geçen gün bir yenisi ekleniyor. 
     Takımlar çim sahalarda üstünlük savaşı verirken, lisanslı ürünleri de mağazalarda rekabet ediyor. 
     Forma, bere ve atkı gibi aksesuarla başlayan takım ürünleri, zaman içinde çeşitliliği artarak şort, tişört, çorap, anahtarlık, kravat hatta iç çamaşırını da kapsar hale geldi. 
     Galatasaray, Fenerbahçe, Beşiktaş spor kulüpleri ile Walt Disney ve Warner Bros.'un lisanslı kravat üreticisi Unan Tekstil İhracat Sanayi ve Ticaret A.Ş, spor kulüpleri için lisanslı boxer üretimine soyundu. 
     Şirketin Fenerbahçe, Beşiktaş ve Trabzonspor lisanslı boxer satışları büyük ilgi görüyor. Kadınların da satın aldığı boxerların satış adedi Mayıs ayından bu yana 15 bine ulaştı. 
     Fenerbahçe ve Beşiktaş lisanslı ürünler İstanbul'da, Trabzonspor lisanslı ürünler de daha çok Karadeniz bölgesinde satılıyor. 
     Şirket sahibi Garbis Unan, lisanslı boxer satışlarının Mayıs ayında Fenerbahçe, ardından Beşiktaş ve Trabzonspor'la devam ettiğini bildirdi. 
     Satış hedeflerine ulaştıklarını ifade eden Unan, ''Beklediğimizden de fazla satılıyor'' dedi. 
     Garbis Unan, İstanbul'daki kulüplerin ürünlerinin daha fazla satıldığına işaret ederek, ''Bu ürünlerin satışı daha çok takımların başarısına endeksli. Takımların galibiyet ve mağlubiyetlerinde satış çok yükselip düşebiliyor'' diye konuştu. 
     
     ''İHRACAT YAPMAYI DÜŞÜNÜYORUZ'' 

     Garbis Unan, boxer satmaya 2 yıl önce karar verdiklerini belirterek, şunları kaydetti 
     ''Fikrin oluşması, taraftar ürünlerine karşı duyulan ilgi ve kravatta elde ettiğimiz başarıdan dolayıdır. Aksesuar firması olduğumuz için de boxerın aksesuar grubumuza dahil olacağını ve cazip olacağını düşündük. Böyle bir lisans yoktu. Biz gittik istedik. Kendileri de uygun gördüler. Galatasaray'a da gittik. Ancak onlar başka bir firmayla iç çamaşırı lisansı imzalanacağını söyledi.'' Sadece erkekler için üretim yapmalarına karşın kadınların da boxer aldığını belirten Unan, boxerın perakende satış fiyatının 9 milyon 950 bin lira olduğunu bildirdi. 
     Boxer satışlarının Mayıs ayından bu yana 15 bin adete ulaştığını kaydeden Unan, ihracat yapmayı da düşündüklerini söyledi. 
     Garbis Unan, lisanslı iç çamaşırlarının Fenerium ve Beşiktaş'ın kendi mağazası ile Çarşı ve YKM'nin de aralarında yüzlerce satış noktasından alınabileceğini duyurdu. 
     
</TEXT>
</DOC>
