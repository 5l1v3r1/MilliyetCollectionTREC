<DOC>
<DOCNO> 179677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy11.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Barış Günü'nde kan aktı 
</HEADLINE>
<TEXT>

   İzmir'de olaylı Dünya Barış Günü. DEHAP'lılar yürüyüşe izin vermeyen polisi taşladı. Polis de havaya ateş açtı. 7 polis ile 2 gazetecinin yaralandığı çatışmada 30 kişi gözaltına alındı 
      İZMİR DHA 

   
   İzmir'de 1 Eylül Dünya Barış Günü nedeniyle yürüyüş yapmak isteyen, çoğunluğunu DEHAP'lıların oluşturduğu grup, Cumhuriyet Meydanı'na girmelerine izin vermeyen polisle çatıştı. 7 polis ile 2 gazetecinin yaralandığı olaylarda havaya ateş açan polis, 30 kişiyi gözaltına alındı. 
   Konak Sümerbank önünde toplanan ve kırmızıya boyalı güvercinleri uçuran TAYAD'lı bir grup, daha sonra Gümrük'teki DEHAP İlçe Örgütü binası önüne geldi. Burada, EMEP, çeşitli parti ve dernek üyelerinin yanı sıra çoğunluğunu DEHAP'lıların oluşturduğu grup, tutuklu yakınlarıyla birlikte Cumhuriyet Meydanı'na yürüyüp burada basın açıklaması yapmak istedi. 
   Yürüyüş boyunca "Pişman değiliz, Apocuyuz biz" diye slogan atan yaklaşık 2 bin kişi, Kantar Karakolu önünde polis tarafından durduruldu. Cumhuriyet Meydanı'nın gösterilere kapalı olduğunu belirterek, izin vermeyen polisle göstericiler arasında yaşanan gerginlik saat 15.45'te çatışmaya dönüştü. 
   Topluluktan polislerin üzerine taş ve sopa atılması üzerine ortalık karıştı. Polis cop ve biber gazıyla topluluğu dağıtmaya çalışırken bazı polisler havaya ateş açtı. Polis araçlarını taşlayan göstericiler otomobillerin ve bazı binaların camlarını kırdı. 7 polis ile iki gazetecinin yaralan-dığı olaylarda 30 kişi gözaltına alındı. 
   
</TEXT>
</DOC>
