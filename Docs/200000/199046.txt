<DOC>
<DOCNO> 199046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo01.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Fenerbahçe'nin en iyi maçlarından biriydi... 
</HEADLINE>
<TEXT>

     Fenerbahçe Teknik Direktörü Christoph Daum, Beşiktaş'a karşı en iyi maçlarından birini oynadıklarını söyledi. 
     Karşılaşma sonrası basın toplantısı düzenlemeyen Daum, yayıncı kuruluşa yaptığı açıklamada, ''Fenerbahçe'nin en iyi maçlarından biriydi. Daha fazla koştuk, mücadele ettik ve rakibi baskı altına aldık'' dedi. 
     Oyuncu transferi konusunu şu an düşünmediğini ve elindeki oyucuların performansını değerlendirdiğini anlatan Daum, Beşiktaş Teknik Direktörü Mircea Lucescu'nun, hakemin maçta sertliklere izin verdiği yönündeki açıklamasına da cevap verdi. 
     Kendisinin hakemlere yönelik konuşmalardan kaçındığını dile getiren Alman çalıştırıcı, ''Ben genelde bugüne kadar hakemleri eleştirmedim. Ama Lucescu kalkıp böyle bir hakem eleştirisiyle kendine bir avantaj sağlamaya çalışıyorsa, benim de aynı şeyi mi yapmam lazım Hakem konusunda yine konuşmak istemiyorum''dedi. 
     
     KUTLUALP ''BİRİNİN HAKLARIMIZI KORUMASI LAZIM'' 
     Fenerbahçe Kulübü Yönetim Kurulu Üyesi Hakan Bilal Kutlualp, derbi maçın hakemi Serdar Tatlı'ya tepki gösterdi. 
     ''Sahada kararlarıyla Fenerbahçe'nin aleyhine devamlı düdük çalan bir hakem'' izlediklerini iddia eden Kutlualp, ''İzledik ve kahrolduk. Binlerce insan üzgün. Birinin haklarımızı koruması lazım. Serdar Tatlı'nın, hemen kart çıkarmaya hazır, Fenerbahçe'nin galibiyetini istemeyen bir görüntüsü vardı'' şeklinde konuştu. 
     Fenerbahçe'de gündemde olan kaleci transferinin hatırlatılması üzerine Kutlualp, şunları söyledi 
     ''Daha iyisi vardı da almadık mı Türkiye'de yok. Yurtdışında da sözleşmesi devam eden kaleciler var. Bizim zaten iki iyi kalecimiz mevcut. Rüştü'yü aratmayacak bir kaleciye ihtiyacımız var. Eğer onu bulursak tabii ki harekete geçeriz. Bu, markete gidip alışveriş yapmaya benzemiyor.'' Öte yandan, Beşiktaş karşısında Fenerbahçe'nin 2 golünü kaydeden Pierre Van Hooijdonk, aldıkları beraberlikle, liderle aralarındaki puan farkını koruduklarını ve bundan sonra daha fazla çalışmaları gerektiğini kaydetti. 
     Hollandalı futbolcu, Sergen'in attığı frikik golüyle ilgili olarak da ''Recep yediğimiz golde barajı kurdurdu ama kendi duracağı yeri tespit edemedi herhalde'' dedi. 
     Derbi maçta atılan 2 golün asistini yapan Tuncay da ''Mutlaka kazanmamız gereken bir maçtan berabere ayrıldık. İki takım da çok iyi mücadele etti. Sahada futbol adına her şey vardı. Beşiktaş'a, Şampiyonlar Ligi'nde başarılar diliyorum. Biz önümüzdeki maçlara bakacağız'' şeklinde konuştu. 
     Bu arada, Fenerbahçe, Ankaragücü maçının hazırlıklarına, yarın saat 11.00'de Samandıra Tesisleri'nde yapacağı antrenmanla başlayacak. 
     
</TEXT>
</DOC>
