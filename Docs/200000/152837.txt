<DOC>
<DOCNO> 152837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur03.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta yasama faaliyetleri ağırlıkta olacak... 
</HEADLINE>
<TEXT>

     Açılışının 83. yıldönümünü, özel gündemli toplantı ve çeşitli etkinlikle kutlayan ve ''23 Nisan resepsiyonu boykotu'' çerçevesinde gelişen tartışmalara sahne olan TBMM'de bu hafta, yasama faaliyetleri ağırlıkta olacak. 
     TBMM Genel Kurulu'nda görüşülmeye başlanan ve 13 maddesi kabul edildikten sonra geçen hafta komisyona geri çekilen İş Kanunu Tasarısı, 28 Nisan Pazartesi günü Sağlık, Aile, Çalışma ve Sosyal İşler Komisyonu'nda ele alınacak. 
     AK Parti Grubu'nun bu kez, İş Yasası'nda değişiklik öngören yasa tasarısı ile Orman ve Çevre bakanlıklarının birleştirilmesini öngören tasarının ''temel yasa'' olarak görüşülmesini isteyeceği öğrenildi. 
     AK Parti grup yöneticilerinin hafta başında TBMM Danışma Kurulu'nu toplantıya çağırarak bu istemi gündeme getirmesi bekleniyor. CHP yöneticileri ise ilk görüşmeler sırasında olduğu gibi İş Kanunu Tasarısı'na ve tasarıların temel yasa olarak ele alınmasına ''şiddetle karşı çıkacaklarını'' ilan etti. 
     Danışma Kurulu'nda uzlaşma sağlanamasa da AK Parti'nin ''temel yasa'' olarak görüşme önerisini Genel Kurul gündemine getirmesi ve 5'te 3 çoğunluk ile istemin kabul edilmesi bekleniyor. 
     Tasarılar ''temel yasa'' olarak ele alındığında tek tek maddeler değil bölümler halinde müzakere ediliyor. 
     Genel Kurul bu çerçevede 30 Nisan Çarşamba ve 1 Mayıs Perşembe günleri İş Kanunu Tasarısı ile Orman ve Çevre bakanlıklarının birleştirilmesine ilişkin tasarıları görüşecek. 
     
     KOMİSYONLAR 
     İş Yasası Tasarısı'nı 28 Nisan Pazartesi günü görüşecek olan Sağlık, Aile, Çalışma ve Sosyal İşleri Komisyonu'nun yanı sıra 30 Nisan Çarşamba günü de İçişleri Komisyonu toplanarak gündemindeki tasarıları ele alacak. Komisyon, Karayolları Trafik Kanunu'nda değişiklik öngören yasa tasarısı, Memleket İçi Düşmana Karşı Silahlı Müdafaa Mükellefiyeti Kanunu'nun bazı maddelerinde değişiklik öngören tasarı, Türkiye Cumhuriyeti Ordusu, Subay, Askeri Memur ve Muadilleriyle Astsubayların Giyeceğine Dair Kanunu'nun bir maddesinde değişiklik yapılmasına ilişkin yasa tasarısı ile Ateşli Silahlar ve Bıçaklar ile Diğer Aletler Hakkında Kanun'da değişiklik yapılmasına dair yasa tasarısını ele alacak. 
     Tuz Gölü'ndeki kirlenmenin araştırılarak alınması gereken önlemlerin belirlenmesi amacıyla açılan Meclis Araştırması Komisyonu da 29 Nisan Salı günü AK Parti Konya Milletvekili Özkan Öksüz başkanlığında toplanacak. 
     TBMM'de 28 Nisan Pazartesi günü İstanbul eski milletvekillerinden Reşit Akif Ülker için de bir cenaze töreni düzenlenecek. Ülker'in cenazesi aynı gün Kocatepe Camii'nde kılınacak öğle namazını müteakip Karşıyaka Mezarlığı'nda toprağa verilecek. 
     Ulusal Egemenlik ve 23 Nisan Bayramı kutlamaları dolayısıyla geçen hafta toplanamayan AK Parti Grubu ile CHP Grubu 29 Nisan Salı günü toplanarak gündemdeki gelişmeleri değerlendirecek. 
     





</TEXT>
</DOC>
