<DOC>
<DOCNO> 156946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur23.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık önünde şişe ile kendini doğradı... 
</HEADLINE>
<TEXT>

     Vekaletler Caddesi'nde, eylem yapan bir kişi, şişe parçasıyla başta boyun bölgesi olmak üzere vücudunun bir çok yerini yaraladı. 
     Vekaletler Caddesi'ne saat 14.45 civarında gelen ve henüz kimliği belirlenemeyen kişi, üzerindeki giysileri çıkararak yakmaya başladı. Üzerinde sadece iç çamaşırı kalan bu kişi daha sonra elindeki şişe parçasıyla başta boynu olmak üzere, vücudunun üst kısmına derin çizikler attı. 
     Bağırarak, cezaevinden 2 yıl önce çıktığını, iş bulmak için çalmadık kapı bırakmadığını anlatan kişi, Sabri Aşkıncı adına düzenlenen bazı belgeleri kendisini ikna etmeye çalışan Başbakanlık Koruma Müdürlüğü'ne bağlı polislere fırlattı. 
     Polislerin ikna girişimleri sırasında yaklaşmamalarını isteyen ve bu sırada iç çamaşırını da çıkaran kişi, bir polis memurunun yanan giysilerini söndürme bahanesiyle yangın tüpünden sıkılan köpükle etkisiz hale getirildi. 
     Söz konusu kişi, daha sonra polis minibüsüne bindirilerek, olay yerinden uzaklaştırıldı. 
     
</TEXT>
</DOC>
