<DOC>
<DOCNO> 195325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo26.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Ankaragücü'ne giderim... 
</HEADLINE>
<TEXT>

     Tevfik Lav ile yollarını ayıran Ankaragücü'nde, teknik direktör arayışları sürüyor. 
     Sarı-lacivertli kulüpte, yönetimin Ümit Kayıhan ve Rıza Çalımbay isimleri üzerinde yoğunlaştığı öğrenilirken, 2 teknik adam da henüz resmi bir öneri almadıklarını açıkladılar. 
     Takımın başına getirilecek teknik adamlar arasında adı sıkça geçen Ümit Kayıhan, ''Ankaragücü gibi köklü bir kulübün teknik adamlığı için adımın geçmesi çok güzel'' dedi. 
     Halen İzmir'de bulunduğu ifade eden Kayıhan, ''İsmimden oldukça fazla sözediliyor. Bunu basın yoluyla öğrendim. Ancak Ankaragücü Kulübü yönetiminden, şu ana kadar hiçbir resmi teklif almadım'' diye konuştu. 
     Ankaragücü'nde adı geçen bir diğer teknik direktör adayı Rıza Çalımbay ise ''Teklif olduğu taktirde, Ankaragücü'nü kesin olarak tercih ederim'' dedi. 
     Birçok kulüpten öneriler geldiğini, ancak hedefi olmayan takımları kesinlikle tercih etmediğini vurgulayan Çalımbay, ''Ankaragücü, her açıdan hedefi olan bir yönetime ve takıma sahip. Tek handikap, sezon ortasına yaklaşılması. Ortada hazır bir takım var. Sezon başı olsa çok daha iyi olurdu. Şu ana kadar adımın geçtiği yönünde kulaktan dolma bilgiler alıyorum. Henüz resmi bir teklif almadım'' diye konuştu. 

     
</TEXT>
</DOC>
