<DOC>
<DOCNO> 180897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur06.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit'te nikah skandalı... 102 çiftin nikahı iptal edilebilir... 
</HEADLINE>
<TEXT>

     İzmit'te, iki muhtarın sorumluluk alanlarının dışında evlendirdiği 102 çiftin nikahının iptali için dava açıldı. 
     Kocaeli İl Nüfus ve Vatandaşlık Müdürlüğü'nün ihbarını değerlendiren Kocaeli Cumhuriyet Savcılığı'nın yaptığı soruşturma sonunda, Kadriye Köyü Muhtarı Ali Taşçı ile Cedit Mahallesi Muhtarı Aziz Yıldız'ın, 1999-2003 yılları arasında kıydığı 102 nikah işleminin, Türk Medeni Kanunu'nun 143 ve Evlendirme Yönetmeliği'nin 4 ve 9. maddesine göre geçersiz olduğunu belirlendi. 
     Soruşturmada, kadın veya erkekten birinin köyde oturması durumunda nikah kıyma yetkisi bulunduğu halde bu niteliği taşımayan çiftleri evlendirdiği belirlenen Kadriye Köyü Muhtarı Ali Taşçı ve yetkisi olmadığı halde nikah kıydığı belirlenen Cedit Mahallesi Muhtarı Aziz Yıldız ile usulsüz nikahları bilerek nüfus kütüklerine işlediği gerekçesiyle Nüfus Müdürlüğü Memuru İmdat Doğan hakkında kamu davası açıldı. 
     Savcılık, ayrıca muhtarların kıydığı nikahların usulsüz olduğu gerekçesiyle 102 çiftin nikahının iptali için Kocaeli Aile Mahkemesi'ne dava açarken, Yıldız ile Taşçı sorgulamaları sonrasında tutuklandı. Firarda olan Doğan ise aranıyor. 
     
     ÇİFTLER ŞAŞKIN 

     Nikahlarının iptali için dava açıldığını haberini öğrenen Murat-Nezahat Taşçı ve Fehmi-Gülser Yılmaz çifti, olayı şaşkınlıkla karşıladı. 
     Eşi Nezahat Taşçı'yla bir yıl önce severek evlendiğini ve on gün önce de Ferhat Emir Taşçı adında erkek çocuklarının dünyaya geldiğini anlatan Murat Taşçı, şunları söyledi 
     ''Nikahımızı muhtar olan amcam kıydı. Bizde evlilik kutsal bir müessesedir. Mahkeme, bunu iptal etse bile eşimle yeniden evlenirim. Çünkü mutlu bir yuvam var, bunu dağıtamam. Ancak nikah işlemlerimiz resmi evraklar tamamlandıktan sonra yapıldı. Geçersiz olsaydı bize evlilik cüzdanı, on gün önce dünyaya gelen oğluma da nüfus cüzdanı verilmezdi.'' Fehmi Yılmaz da , evliliğinin iptal edilmesi için dava açıldığını A.A muhabirinden öğrendiğini belirterek, ''Birinci eşimin vefat etmesinden sonra ikinci eşim Gülser'le 3 yıl önce evlendim. Nikahımızı köy muhtarı Ali Taşçı kıydı. Bu evlilikten 3 yaşında bir kızım var'' diye konuştu. 
     İşçi emeklisi Yılmaz, evliliğinin iptal edilmesi durumunda, eşiyle yeniden nikah tazeleyeceğini kaydetti. 
     
</TEXT>
</DOC>
