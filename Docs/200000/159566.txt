<DOC>
<DOCNO> 159566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur24.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur deniz keyfi kaçıramadı 
</HEADLINE>
<TEXT>

     
     Yaşar ANTER BODRUM Muğla , DHA 

     Bodrum'da bir haftadır devam eden bulutlu ve yağışlı hava, Avrupalı turistlerin keyfini kaçırmadı. Bazı turistler çarşıda gezip alış veriş yapmayı tercih ederken, genç Hollandalı turistler, yağmur altında denize ve havuza girdi. 
     Hollanda'dan Bodrum'a gelen genç üniversiteli öğrenciler, dün Gümbet Semti'ndeki otellerinden şemsiyeyle plaja geldi. Bazı genç kızlar denize girerken bile şemsiye açıp espri yaptı. Ardından plaja sereserpe uzanan gençler otel garsonlarının ikram ettiği kokteyllerini keyifle yudumladı. 
     Hollandalı Rehber Daniela Greeve "Havanın kapalı ve yağışlı olması bizleri hiç etkilemedi. Havanın 26 derece, deniz suyu sıcaklığının ise 19 derece olduğu Bodrum'da yağmur altında denize girmek de çok güzel. Herkes tatilin tadını doyasıya çıkarıyor'' dedi. 
     Turizmci Mustafa Yavuz da yağışlı havanın morallerini bozmadığını belirterek, "Kuzey Avrupa'dan gelen turistler için burası cennet'' diye konuştu. 

     
</TEXT>
</DOC>
