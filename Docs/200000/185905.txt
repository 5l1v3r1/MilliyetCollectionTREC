<DOC>
<DOCNO> 185905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/siyaset/siy03.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel başkanlık saltanatına son 
</HEADLINE>
<TEXT>

   ANKARA Milliyet 

   
   Adalet Bakanlığı'nın hazırladığı Siyasi Partiler Yasası'nın SPY bazı maddelerinde değişiklik yapılmasını içeren taslakta parti genel başkanlarının üç yıl için seçilebileceği ve en fazla üç dönem genel başkan olabileceği öngörüldü. Komünist, anarşist, faşist, teokratik, nasyonal sosyalist gibi adlarla siyasi parti kurulamayacağı hükmü, Anayasa'ya aykırı hareket edilemeyeceği şartıyla kaldırılırken, bir yıl içinde partiye yapılabilecek bağış miktarı da 2 milyar liradan 10 milyara yükseltildi. Düzenlemelerden bazıları şunlar 
   Siyasi parti genel başkanı, merkez karar yönetim ve icra organı üyeleriyle il başkanları, üç yıl ve en çok birbirini takip eden üç olağan dönem için seçilebilecek. Milletvekili adayları önseçimle aday adaylığını koymuş olanların arasından seçilecek. Siyasi partilere gerçek ve tüzel kişilerin aynı yıl içinde yapacakları bağış miktarı 2 milyar liradan 10 milyar liraya çıkacak. Parti yöneticileri devlet ve diğer kamu tüzel kişilerinde ve bağlı kuruluşlarda, teşebbüs ve ortaklıklarında, vergi muafiyeti olan vakıflar, meslek kuruluşları ile sendikalarda görev alamayacak. Devlet yardımını hukuka aykırı kullanan parti, paranın iki katını Hazine'ye ödeyecek. 
   Yasadaki, Diyanet İşleri Başkanlığı'nın yerinin korunmasına ilişkin madde de kaldırıldı. Bunun yerine yasadaki din istismarı yapılamayacağına ilişkin düzenlemeyle, Anayasa'ya aykırı hareket edilemeyeceğine ilişkin düzenlemeler yeterli görüldü. 
   
   
</TEXT>
</DOC>
