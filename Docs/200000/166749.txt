<DOC>
<DOCNO> 166749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy20.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

15 ay askerliğe Köşk'ten onay      Cumhurbaşkanı Ahmet Necdet Sezer, askerlik süresinin indirilmesini öngören Bakanlar Kurulu Kararı'nı dün onayladı. Karar, 15 Temmuz 2003'te yürürlüğe girecek. Söz konusu kararın yürürlüğe girmesi ile birlikte kısa dönem askerlik 8 aydan 6 aya, yedek subaylık 16 aydan 12 aya, uzun dönem er ve erbaşlık ise 18 aydan 15 aya düşecek. 
     
Cezaevlerinde tek tip kıyafet      ADALET Bakanlığı'na teslim edilen Ceza ve Tedbirlerin İnfazı Hakkındaki Kanun tasarısıyla, Türkiye'de bir dönem büyük olaylara neden olan "cezaevlerinde tek tip kıyafet zorunluluğu" geri getirilecek. Ord. Prof. Dr. Sulhi Dönmezer başkanlığında çalışan komisyonun hazırladığı tasarının yasalaşması halinde, cezaevi idaresi gerekli görürse, hükümlülere tek tip kıyafet giydirilecek. 
     
Vekile ücretsiz cep telefonu      AYCELL'İN TBMM'ye özel kampanyası çerçevesinde milletvekillerine ücretsiz cep telefonları dağıtıldı. Milletvekillerine fotoğraf da çekebilecekleri cep telefonlarının yanı sıra, ücretsiz konuşacakları beş sabit hat tahsis edildi. 250 milletvekili bedava telefonlarına kavuştu. Milletvekilleri, 5 milyon lira aylık sabit ücretle birlikte sadece 20 milyon vergi ödedi. 
     
AKP'nin salon intikamı      AKP Kırıkkale Milletvekili Ramazan Can, partisinin il kongresi için düğün salonunu kiraya verdirmediği gerekçesiyle, Makine Kimya Endüstrisi Kurumu Genel Müdürü Mehmet Başpınar'ın görevden alınması için Başbakan Erdoğan'a mektup yazdı. Can, Başpınar'ın MKEK Bölge Müdürlüğü'ne ait salonu il kongresi için AKP yerine DYP'ye kiraladığını belirtti. 
     
'Mastır'sız doktora şansı      Akademik kariyer yapmayı seçen lisans mezunlarının mastır yapmadan doktoraya başvurabilmesinin yolu açıldı. Yükseköğretim Kurulu'na bağlı Üniversitelerarası Kurul'un ÜAK , Lisansüstü Eğitim ve Öğretim Yönetmeliği'nin ilgili maddelerinde yaptığı değişiklikle doktoraya başvurabilmek için gereken yüksek lisans diploması koşulu, "yüksek lisans veya lisans" ifadesiyle genişletildi. Yüksek lisans mezunlarının, Lisansüstü Eğitime Giriş Sınavı'ndan LES asgari 45 puan alması gerekirken, lisans mezunlarına, başvuru için en az 55 puan alma koşulu getirildi. 
     

</TEXT>
</DOC>
