<DOC>
<DOCNO> 164583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun10.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'ya 107 kaçak Türk geldi... 
</HEADLINE>
<TEXT>

     İtalya'nın güneyindeki Lampedusa Adası'na, bu sabah 107 kaçak Türk geldi. 
     İtalyan haber ajansları, Türk kaçakların tümünün erkek olduğunu ve sosyal merkezlere yerleştirildiğini bildirdi. 
     Kaçaklar, İtalyan yetkililere verdikleri ilk ifadelerde, 4 gün önce Türk sahillerinden hareket ettiklerini ve İtalya'ya gelmek için insan tacirlerine kişi başına 700 ile 1500 dolar arasında ödeme yaptıklarını öne sürdü. 
     Lampedusa'ya gelen Türklerin büyük çoğunluğunun Kürt kökenli olduğu ve siyasi sığınma hakkı talep ettiği kaydedildi. Son zamanlarda, suç şebekeleri deniz yoluyla insan kaçakçılığında yeni yer olarak Lampedusa Adası'nı kullanırken, 6 Haziran tarihinden bu yana her gün kaçak taşıyan gemilerin geldiği ve 3 binden fazla kaçak yüzünden adadaki sosyal merkezlerde boş yer kalmadığı bildirildi. 
     Bu arada, ülkenin güneyindeki Bari limanına bu sabah Yunanistan'dan gelen feribottan çıkan bir TIR'da yapılan aramada da, 8'i Kürt, 1'i Sudanlı 9 kaçağın yakalandığı açıklandı. Yetkililer, Bulgar vatandaşı 2 TIR şoförünün yasa dışı göç organize etme suçundan tutuklandığını belirtti. 
     Bari limanına bu sabah Arnavutluk'tan gelen bir feribottan çıkan kamyonda ise ülkeye kaçak girmeye çalışan 3 Kürt kökenli kaçak bulundu. Kamyonun şoförünün Türk vatandaşı olduğu ve göz altına alındığı bildirildi. 
     Öte yandan, Roma'da 30 kadar Kürt, kendilerine siyasi sığınma hakkı verilmediği gerekçesiyle 10 gündür açlık grevi yaparak, kentin önemli bir meydanında gösteri düzenliyor. 
     
</TEXT>
</DOC>
