<DOC>
<DOCNO> 174600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/siyaset/siy03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk askerleri rahatsız etmez' 
</HEADLINE>
<TEXT>

   Powell, Türk askerinin Irak'a "Tüm taraflar ve Kürtler bakımından bir rahatsızlık yaratmayacak bir şekilde" girebileceğini söyledi 
      YASEMİN ÇONGAR Washington 

   
   ABD Dışişleri Bakanı Colin Powell, Türk askerinin Irak'ta oluşturulan Uluslararası İstikrar Gücü'ne katılımı halinde, bu katılımın bölgedeki Kürt halkını rahatsız etmeyecek bir şekilde "idare edilebileceğini" söyledi. Powell önceki gün düzenlediği brifingde bir soru üzerine, Abdullah Gül ile iki hafta önce asker konusunu görüştüklerini belirterek, "Kendisine, Türkiye'nin katkısını görmekten memnun olacağımızı ve bu konuda hızla hareket edebileceklerini umduğumuzu söyledim" dedi. Bu kararın, biraz zaman alacağını düşündüğünü belirten Powell, konunun Ankara'da etraflı biçimde ele alınacak olmasından memnuniyet duyduklarını vurguladı. Powell, Türk askerinin Irak'a girmesinin bölge halkında yaratacağı olası tepki konusunda ise, "Türk katılımının Irak'taki tüm taraflar açısından kabul edilebilecek bir tarzda ve Kürt nüfus bakımından da herhangi bir rahatsızlık yaratmayacak şekilde idare edilebileceğinden kuşkumuz yok" diye konuştu. Powell, Irak'taki PKK varlığına son verilmesinde Türkiye ile işbirliği yaptıklarını hatırlattı ve "Bu tehdidin, bu insanların normal topluma kazandırılması yoluyla bitirilmesi ve bir terörist tehdit olmaması için, Türk dostlarımızla birlikte çalışıyoruz" şeklinde konuştu. 
   
   
   
</TEXT>
</DOC>
