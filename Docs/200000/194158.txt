<DOC>
<DOCNO> 194158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/spo03.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutsuz Frank 
</HEADLINE>
<TEXT>

   Galatasaray'da beklenen performansı bir türlü gösteremeyen Frank de Boer, İspanyol basınına konuştu. Yıldız futbolcu, "Türkiye tercihimin doğru olduğuna halen emin değilim" dedi 
      MEHMET ÇİFTÇİ 

   
   'Herşey farklı' 
   GALATASARAY'DA Olympiakos yenilgisinden sonra eleştirilen Hollandalı yıldız Frank de Boer, Türkiye'de sıkıntılı günler yaşadığını açıkladı. İspanya'nın Sport Gazetesi'ne konuşan tecrübeli futbolcu, "İspanyol futbolundan sonra Türkiye'ye gelmekle doğru karar verip vermediğime henüz emin değilim. Burada her şey çok farklı. Yabancılığımı yeni yeni atıyorum" dedi. 
   
   'Barça'yı özledim' 
   SARI - Kırmızılı takımın, yeniden yapılanma sancıları yaşadığına da değinen Frank de Boer, oyuncuların çoğunun yeni olduğunu, Fatih Terim'in her şeyi baştan alarak yeni bir sisteme oturtmaya çalıştığını kaydetti. De Boer, "Barcelona, burnumda tütüyor. Kenti ve arkadaşlarımı çok özledim. Orada yaşadığım günleri asla unutamam" ifadelerini de kullandı. 
   
   Olimpik damping    Yarın uygulanacak 
   SARI - Kırmızılı yönetim, Olimpiyat Stadı'nı doldurabilmek için bilet fiyatlarında indirim yaptı. Hava koşullarını da göz önüne alan yöneticiler, yarın oynanacak olan Ankaragücü maçında açık tribün biletlerinin fiyatını 1.5 milyon liraya indirdi. Sarı - Kırmızılılar daha önceki maçlarda aynı biletleri 4 ile 6 milyon lira arasında değişen fiyatlarla satıyordu. 
   
   Taraftar kızgın 
   ANKARAGÜCÜ maçı öncesinde tribün düzeninde de değişiklikler yapıldı. Açık tribün bileti olan taraftarların, kapalı tribüne girebileceğini bildirildi. Bu gelişme sezon başında daha fazla para ödeyip, kapalı tribün kartı alan taraftarların tepkisine neden oldu. Forumlarda yönetime tepki gösteren Sarı - Kırmızılılar, kararı haksızlık olarak yorumladı. 
   
   Baliç sakatlandı    GALATASARAY, Ankaragücü maçının hazırlıklarını dün basına kapalı yaptığı idmanla sürdürdü. Antrenmana Almanya'da bulunan Volkan dışında tüm futbolcular katıldı. Ümit ve kaleci Mehmet takımdan ayrı olarak çalışırken antrenmanın sonlarına doğru şut atarken sol arka adalesinde gerilme meydana gelen Baliç çalışmayı yarıda bıraktı. Sarı - Kırmızılılar bugün öğle saatlerinde Florya Metin Oktay Tesisleri'nde toplanarak kampa girecek. 
   
   Revizyon hazırlığı    GALATASARAY Teknik Direktörü Fatih Terim'in Olympiakos maçındaki kötü futbol nedeniyle bazı oyuncularını dinlendirmeyi planladığı öğrenildi. Terim'in, yarınki Ankaragücü maçında Frank de Boer'in yanı sıra Cihan ve Ergün'ü kulübeye çekeceği iddia edildi. 
   
   
</TEXT>
</DOC>
