<DOC>
<DOCNO> 154113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/dunya/adun.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Embedded Başkan 
</HEADLINE>
<TEXT>

George W. Bush, ikinci kez seçilme şansını ordunun askeri başarılarına endeksledi. Amerikalılar önceki gün TV'de, kötüye giden ekonomiyle ilgili haberler yerine başkanlarının uçak gemisi şovunu izlediler 
     YASEMİN ÇONGAR Washington 

     ABD'de işsizlik oranının yüzde 6'ya çıktığı dün resmen açıklanırken, Amerikan halkı, kötü giden ekonomiye ilişkin haberlerden ziyade, başkanlarının bir S - B Viking askeri uçağının kokpitinde, ülkenin en büyük savaş gemisi USS Abraham Lincoln'e inişini izledi. 
     
     2004 kampanyasına start 
     Körfez Savaşı'nı kazanmasına karşın, ekonominin kötü durumu nedeniyle ikinci kez seçilemeyen babasının kaderini paylaşma olasılığı olan Başkan George W. Bush, 2004 seçimleri için kolları şimdiden sıvarken, kampanya mesajının, tıpkı babasınınki gibi, "refahtan ziyade, güvenlik" olacağı da netleşmeye başladı. 
     
     'Zafer kazandık' 
     Savaş sırasında ordunun içine yerleştirilen gazeteciler için kullanılan İngilizce "embedded" sözcüğü kullanılarak, "Başkan, kendisini ordunun içine yerleştirdi" yorumuna yol açan görüntüler, Başkan Bush'un, Kaliforniya açıklarındaki USS Abraham Lincoln Uçak Gemisi'ne inişiyle başladı. Bush, bu imajla bütünleşen konuşmasında da, Irak'ta çatışmaların bittiğini "Irak muharebesi, 11 Eylül 2001'de başlayan ve halen devam eden teröre karşı savaşta bir zafer olmuştur" sözleriyle ilan etti. 
     
     'Pilotluğu özlemişim' 
     Askerliğini Vietnam'da savaşmak yerine, Teksas Ulusal Muhafızları'nda pilotlukla geçirmesi daha önce eleştirilen Bush, dün yeşil uçuş üniformasıyla bindiği S - B Viking'in komutasını kalkıştan sonra, yükselme devam ederken üstlendi ve inişten önce, yanındaki askeri pilota bıraktı. Daha sonra gazetecilere, "Uçmayı özlemişim" diyen Bush, üzerinde arkasında "Başkomutan" yazılı, beyaz can yeleği olduğu halde, gemideki ABD denizcileriyle kucaklaştı. 
     
     'Sıra başkasına gelebilir' 
     Bush'un konuşmasında, akıbeti h l bilinmeyen Saddam Hüseyin'den ve henüz bulunmayan kitle imha silahlarından çok az söz etmesine karşın, bütün ağırlığı El Kaide ile mücadeleye vermesi de dikkat çekti. 
     Bush ayrıca, Suriye, İran, Kuzey Kore gibi ülkelere "üstü kapalı" bir tehdit göndererek, "Terörist gruplarla ilişkisi olan ve kitle imha silahlarına sahip olan ya da edinmeye çalışan bütün kanunsuz rejimler uygar dünyaya karşı bir tehdittir ve onlara karşı çıkılacaktır" dedi. 
     


DÜNYA 










</TEXT>
</DOC>
