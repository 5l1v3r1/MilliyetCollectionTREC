<DOC>
<DOCNO> 161664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun19.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar Gazimağusa'nın dünyaya açılmasına karşı 
</HEADLINE>
<TEXT>

     AB Komisyonu'nun Kıbrıslı Türklere yönelik açıkladığı paket kapsamında, Türk tarafının, KKTC'de üretilen malların Gazimağusa limanından ihracatının yapılması yönündeki önerileri ve Avrupalıların bu yönde bilgi aldıkları haberleri Rum tarafında sert tartışmalara neden oldu. 
     Politis gazetesinin haberine göre, Avrupalıların Gazimağusa limanının uluslararası ticarete açılması konusunda sondajlar yaptığına ilişkin bilgiler, Rum kesimini karıştırdı. 
     Gazetenin haberinde, AB ile Rum kesimi arasında yapılan müzakerelerde AB heyetinin başkanlığını yapan Leopold Maurer'in, Rum yönetiminin eski lideri Glafkos Klerides'in 'geçmişte böyle bir şeyi önerdiği' yönündeki açıklamasının ve Klerides'in bunu teyit etmesinin Rum tarafında sürtüşmelere neden olduğu belirtildi. 
     Habere göre, ''Demokratik Parti DİKO Başkan Vekili Nikos Kleanthus, Klerides'in özel konuşmalarında neler söylediğini bilmediğini, ancak Rum Ulusal Konseyi'nce, 'yasa dışı' olarak nitelenen KKTC'deki limanlardan ihracatın hiçbir şekilde kabul edilmesinin mümkün olmadığına dair oybirliğiyle alınmış bir karar olduğunu'' söyledi. 
     ''Klerides'in bu konuda kendilerine bilgi vermediği gibi, başkanlık köşkünde de bu konuda herhangi bir kaydın bulunmadığını'' ifade eden Kleanthus, AB'nin Gazimağusa limanının uluslararası faaliyete açılmasını önermesi olasılığı konusunda şunları kaydetti 
     ''O zaman bu yöntemlerle bu ülkede hükümet olmaktan vazgeçelim ve yasal devlet ve yasal hükümet olduğumuz fikrini terk edelim. AB'nin böyle bir şey önermesi söz konusu değildir. Çünkü Klerides iktidarda değildir ve mevcut hükümet kararını değişmez şekilde, açıklıkla ortaya koydu.'' Eski Rum yönetimi dışişleri bakanı Yannakis Kasulides ise konunun geçmişte Klerides ile ABD Dışişleri Bakanlığı Kıbrıs Özel Koordinatörü Thomas Weston arasında görüşüldüğünü, ancak aynı gün kapandığını belirtti. 
     Kasulides, Rum tarafına böyle bir öneri sunulması durumunda, Türk tarafının iki şartı yerine getirmesi koşulu ile bunu görüşmeleri gerektiğini söyledi. 
     Kasulides, ''Şartların, Kıbrıs Türk tarafının Aralık ayında yapılacak seçimler sonrası Güvenlik Konseyi'nin 1475 sayılı kararına uygun olarak BM Genel Sekreteri Kofi Annan'nın görüşmelere dönmek için ortaya koyduğu koşulları kabul etmesi ve Maraş'ın kapalı bölgesinin iadesi olduğunu'' ifade etti. 
     
     KLERİDES'İN AÇIKLAMASI 
     Öte yandan, Klerides, Antenna TV'ye yaptığı açıklamada, geçmişte ''Maraş'ın iadesi ve Gazimağusa limanının ticarete açılması konusunda iki öneri yapıldığını, birisini kendisinin diğerini de KKTC Cumhurbaşkanı Rauf Denktaş'ın reddettiğini'' söyledi. 
     ''1990'lı yıllarda, 'başkan' seçilmesinin ilk dönemlerinde BM'nin, Güven Yaratıcı Önlemler çerçevesinde Maraş'ın iadesi ve sakinlerinin buraya dönmesi'' önerisinde bulunduğunu anlatan Klerides, ''Ancak bu öneriyi şartlı olarak kabul eden Türk hükümetinin, Maraş'a gidecek yollarda Türk kontrolünde barikatlar kurulmasını istediğini, bu koşullar altında öneriyi kabul etmediğini'' belirtti. 
     Daha sonra önerinin yeniden yapıldığını ifade eden Klerides, ''buna göre, Maraş'ın Rum yönetimine verileceğini, limanların çalışmasının ise 1960 anayasasınca tanınan iki belediyeye BM gözetiminde verilmesinin öngörüldüğünü ve Denktaş'ın bu öneriyi reddettiğini'' söyledi. 
     Yunanistan'ın Rum kesimi Büyükelçisi Hristos Panagopulos da, ''Kıbrıs Türk ürünlerinin ihraç edileceği noktalarla ilgili tutumun gayet açık olduğunu, bunun yalnız Rum liman ve havaalanlarından yapılabileceğini'' savundu. 
     
</TEXT>
</DOC>
