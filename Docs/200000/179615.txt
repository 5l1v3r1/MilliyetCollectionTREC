<DOC>
<DOCNO> 179615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur27.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık grevindeki sendikacıya tıbbi müdahale... 
</HEADLINE>
<TEXT>

     Kamu çalışanlarının ücretlerine ilişkin toplugörüşmelerde uzlaşma sağlanamadığı gerekçesiyle dün açlık grevine başlayan Türk Haber-Sen Sivas Şube Başkanı Nurten Kodak'a, rahatsızlanınca, tıbbi müdahalede bulunuldu. 
     Toplugörüşmelerde sonuç alınamayınca Sivas'ta açlık grevine başlayan Kamu-Sen üyesi 14 sendikacının, dün sabah başlattığı eylem sürüyor. 
     Açlık grevine katılan Türk Haber-Sen Sivas Şube Başkanı Nurten Kodak, bayıldı. Sağlık ekibince tıbbi müdahalede bulunulan Kodak'ın tansiyon sorununun bulunduğu belirlendi. Nurten Kodak, tıbbi müdahalenin ardından, eylemine devam edeceğini bildirdi. 
     Sağlık ekibi, açlık grevine katılan diğer sendika üyelerini de sağlık kontrolünden geçirdi. 
     Türk Ulaşım-Sen Sivas Şube Başkanı Necati Tanış, hükümetten yanıt gelene kadar eylemlerine devam edeceklerini belirterek, ''Hükümetin tavrına göre tavır belirleyeceğiz'' dedi. 
     Tanış, yurt genelinde 5 bin 64 kişinin açlık grevinde olduğunu kaydetti. 
     
</TEXT>
</DOC>
