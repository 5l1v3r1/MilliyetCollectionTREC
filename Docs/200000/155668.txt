<DOC>
<DOCNO> 155668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur08.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD'den bir talep yok 
</HEADLINE>
<TEXT>

     Başbakan Recep Tayyip Erdoğan, Türkiye'nin, Kıbrıs meselesinde gerçekler temelinde adil ve kalıcı bir çözüme ulaşılmasından yana olduğunu bildirdi. Erdoğan, Kuzey Irak'taki Türk askeri varlığının geri çekilmesi konusunda ABD'den talep olmadığını ifade etti. 
     Erdoğan, KKTC'ye hareketinden önce Esenboğa Havalimanı'nda düzenlediği basın toplantısında, başbakan yardımcısı, bakanlar ve milletvekillerinden oluşan bir heyetle KKTC'ye ilk resmi ziyaretini gerçekleştirdiğini söyledi. Erdoğan, KKTC Cumhurbaşkanı Rauf Denktaş, Başbakan Dr. Derviş Eroğlu başta olmak üzere hükümet yetkilileri ile Cumhuriyet Meclisi Başkanı Dr. Vehbi Zeki Sertel ve siyasi parti başkanlarıyla temaslarda bulunacaklarını ifade etti. 
     Kıbrıs meselesinin kritik bir aşamadan geçtiğini bildiren Erdoğan, KKTC tarafının, atmış olduğu adımlarla adada yeni bir ortamın ve atmosferin oluşmasını sağladığını kaydetti. Başbakan Erdoğan, şöyle konuştu 
     ''Biz bu gelişmeleri olumlu karşılıyoruz. İki taraf arasında güven ortamının tesis edilmesi, önem arz etmektedir. Bu aynı zamanda gerçekler temelinde kapsamlı bir çözüme ulaşılmasına da zemin hazırlayacaktır. Buna da inanıyoruz. Kıbrıs sorununun bulunduğu aşamayı ve bu konuları, Sayın Denktaş ve KKTC hükümetiyle ele alıp değerlendireceğiz. Bu çerçevede, KKTC ekonomisinin karşılaştığı sorunları çözmenin yollarını da birlikte arayacağız. 
     Türkiye, Kıbrıs meselesinde gerçekler temelinde adil ve kalıcı bir çözüme ulaşılmasından yanadır. Bu yöndeki çabalarımızı da sürdürmek niyetindeyiz. Bu anlayışla, BM Genel Sekreteri'nin iyi niyet misyonunu da destekliyoruz. 
     
     AVRUPA GÜNÜ'NÜN ÖNEMİ 

     Türkiye, uluslararası anlaşmalardan kaynaklanan akdi yükümlülüklerinin ve Kıbrıs Türk halkına olan sorumluluğunun bir gereği olarak, bugüne kadar olduğu gibi bundan sonra da Kıbrıs Türkü'nün yanında yerini alacak ve desteğini de sürdürecektir.'' Gazetecilerinin sorularını da yanıtlayan Erdoğan, ''Bugün Avrupa Birliği günü. Bugünü seçmenizin özel bir anlamı var mı '' sorusu üzerine, ''Bugünün Avrupa Birliği günü olmasının bizim için de önemi büyük. Zaten buna atfettiğimiz önem nedeniyle bugünü seçtik. Bu bizim AB'ye Türkiye'nin girişi noktasına, hususuna ne kadar önem verdiğimizin bir ifadesidir de. Kıbrıs'ın da özellikle KKTC'yle ilgili olarak bu konunun hassasiyeti sebebiyle bugünü seçtik'' diye konuştu. 
     
     UYDURMA HABERLER 

     Kuzey Irak'taki Türk askeri varlığının geri çekilmesi konusunda ABD'den talepler olduğu yönündeki iddiaların anımsatılması üzerine Erdoğan, ''Bu haberlerin hepsi uydurma haberler. Ne böyle talep var, ne böyle bir dedikodu var. Ben de dün basın mensubu arkadaşlardan duydum. Böyle bir şey söz konusu değildir'' dedi. 
     Bir gazetecinin, Kıbrıs'ta olumlu adımlar atılırken, olumsuz açıklamalar da olduğunu belirterek, Rum yönetimi lideri Tasos Papadopulos'un, ''ziyareti yasadışı olarak'' değerlendirdiğini hatırlatması üzerine, Başbakan Erdoğan, şöyle konuştu 
     ''Bunu burada değerlendirmem biraz gereksiz. Gerekli olan değerlendirmeleri Kıbrıs'ta yapmamız çok daha isabetli olacaktır. Onun için, biraz daha sabırlı olun. Kıbrıs'taki açıklamalarımız, zannediyorum çok daha bu noktada önem taşımaktadır. Bütün düşüncelerimiz ve açıklamalarımız, Kıbrıs'ta yerli yerine oturacaktır diye düşünüyorum.'' 

     
</TEXT>
</DOC>
