<DOC>
<DOCNO> 191012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko35.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Niyetimiz bir yerleri satıp savurmak değil 
</HEADLINE>
<TEXT>

     Maliye Bakanı Kemal Unakıtan özelleştirme politikasıyla amaçlarının ''bir yerleri satıp savurmak değil, oraları daha verimli hale getirmek'' olduğunu söyledi. 
     Unakıtan, İzmir'e bağlı Torbalı İlçesi'nde bulunan Tekel'e ait hizmet binasını ziyaret etti. Bakan Unakıtan, Menderes İlçesi'nin Kuşçuburun Köyü'ndeki Kuşçuburun Camii'nde kıldığı cuma namazı sonrası gazetecilerin sorularını yanıtladı. 
     Gazetecilerin, özelleştirme programında olan işyerlerindeki iş bırakma eylemiyle ilgili sorusuna yanıtlayan Unakıtan, ''Mühim olan özel sektöre devretmek suretiyle oranın dinamizmine uygun şekilde daha karlı ve istihdamı artıracak şekilde çalışmasına devam etmesini sağlamaktır. Bakın özelleştirme yapan ülkelere, onlar bir sürü mesafe kaydetti. Bizim niyetimiz bir yerleri satıp savurmak değil, oraları daha verimli hale getirmektir'' dedi. 
     Özelleştirmeye girecek firmaların açıklanmasıyla ilgili soru üzerine de Unakıtan, ''Açıklanır, yalnız prosedür tamamlandıktan sonra açıklanır. Prosedür devam ederken gizliliğe riayet edilir'' yanıtını verdi. 
     Unakıtan, İzmir'de tartışma konusu olan Konak Pier Alışveriş Merkezi'nin açılmaması için hiçbir neden bulunmadığını belirterek, ''Maliye Bakanlığı olarak üzerimize düşen görevi yerine getirdik. Belediye de üzerine düşen görevi tamamlayınca hiçbir problem kalmayacak'' dedi. 
     
</TEXT>
</DOC>
