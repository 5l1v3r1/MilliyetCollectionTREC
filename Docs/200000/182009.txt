<DOC>
<DOCNO> 182009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeref listesinde Medya Holding unutulmuş .. 
</HEADLINE>
<TEXT>

   Kamu Bankaları Yönetim Kurulu Başkanı Sayın'ın '6 katrilyonu 150 firma götürdü' demecinin ardından listeyi yayımlayan Vatan gazetesi Medya Holding'e yer vermedi 
      
   Kamu Bankaları Ortak Yönetim Kurulu Başkanı Zeki Sayın'ın gündeme getirdiği "üç devlet bankasından 6 katrilyon lirayı 150 firma götürdü" açıklamasından sonra Vatan gazetesi şeref listesi diyerek açıkladığı borçlu şirketlerin içine Medya Holding'i koymadı. Halbuki, Medya Holding, 63.4 milyon dolarlık borcu ile Vatan gazetesinde yayınlanan listede ikinci sırada yer almalıydı. 
   Medya Holding'i unutan Vatan gazetesini çıkartan Zafer Mutlu ve başyazar Güngör Mengi, bu kredilerin verildiği tarihte Medya Holding'e bağlı Sabah gazetesinin üst düzey yöneticileriydi. 
   Zeki Sayın geçtiğimiz günlerde üç kamu bankasından 6 katrilyonu 150 firmanın kullandığını açıklamıştı. 
   
   Listede yok 
   Bu açıklamanın ardından Vatan gazetesi önceki günkü sayısında, 6 katrilyonun yüzde 95'ini batıran grup ve kişileri açıkladı. Gazete, batık kredi listesinde Murat Demirel, Ahmet Aydın Örsa Grubu , Korkmaz Yiğit, Abdülkadir Uslu, Bülent Eyilik, Besim Tibuk, Enver Ören ve Ali Balkaner gibi isimlerin ön planda olduğunu belirtirken Meyda Holding'in Halkbank'ta batırdığı kredileri listeye eklemeyi unuttu. 
   Dinç Bilgin'in sahibi olduğu Medya Holding Halkbank'tan çeşitli tarihlerde 57.6 milyon dolar ve 4.7 milyon dolar kredi kullandı. Borcu, 1.2 milyon dolarlık faizle birlikte toplam 63 milyon 454 bin dolar. Medya Holding'in Vakıfbank'a 88 milyon 593 bin dolar, Emlak Bankası'na da 37 milyon 502 bin dolar borcu bulunuyor. Medya Holding'in bu üç bankaya toplam borcu 189 milyon 550 bin doları buluyor. 
   
   Emlakbank'ta da unutulmasın    Gazetenin bugünkü sayısında açıklayacağını duyurduğu Emlakbank'ın batık kredilerinin içinde de Medya Grubu'na yer vermemesi bekleniyor. Grubun Emlakbank'tan kullandığı kredilerin 31 Mart 2001 tarihi itibariyle tutarı ise 3.4 milyon doları faiz olmak üzere toplam 37.5 milyon dolar olduğu belirtiliyor. 
   
   
</TEXT>
</DOC>
