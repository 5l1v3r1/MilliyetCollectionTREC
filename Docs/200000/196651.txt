<DOC>
<DOCNO> 196651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur14.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil iskeleden denize düştü 1 ölü, 1 kayıp... 
</HEADLINE>
<TEXT>

     Çanakkale'nin Kepez Liman İskelesi'nden denize düşen otomobildeki 1 kişi öldü, 1 kişi kayboldu. 
     Alınan bilgiye göre, dün gece yarısı meydana gelen olayda, Yılmaz Toprak yönetimindeki 34 KJ 091 plakalı otomobil, 4 yıl önce yapımı tamamlanan ancak üst yapısı bitirilemediği için hizmete açılamayan 214 metre boyundaki iskelenin kısa olan roro yanaşma rampasından denize düştü. 
     O sırada iskeleyi kontrol eden polis ekibinin olayı merkeze bildirmesi üzerine, bölgeye arama kurtarma ekibi gönderildi. Yaklaşık 2 saat süren arama kurtarma çalışmaları sonunda, otomobilde bulunan ve Tuzla Onarım Destek Komutanlığı Tersanesi'nde gemi ustası olarak çalıştığı öğrenilen Hüseyin Avni Karlıdağ'ın 27 cesedi çıkarıldı. 
     Vinç getirilerek denizden çıkarılan otomobilin sürücüsü Yılmaz Toprak'a 42 ise arama çalışmalarına rağmen rastlanamadı. 
     Yetkililer, hizmete açılamadığı için amatör balıkçıların mekanı olan ve zaman zaman gençlerin otomobilleriyle hız denemesi yaptığı Kepez Liman İskelesi'nden 4 yıl içinde 15'inci otomobilin denize düştüğünü, daha önceki kazalarda da 1 kişinin öldüğünü bildirdiler. 
     
</TEXT>
</DOC>
