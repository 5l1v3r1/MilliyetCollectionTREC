<DOC>
<DOCNO> 197057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Denizli'de 19 yıldır yenilgi yüzü görmedi 
</HEADLINE>
<TEXT>

     Galatasaray ile Denizlispor, Birinci Süper Futbol Ligi'nde yarın yapacakları maçla birlikte 25. kez karşı karşıya gelecek. 
     Sarı-kırmızılılar, 1983-84 sezonunda Birinci Lig'e yükselen Denizlispor'a deplasmanda büyük üstünlük kurdu. ''Cim Bom'', Denizli ekibine deplasmanda 19 yıldır yenilmiyor. 
     Galatasaray, Denizlispor'un Birinci Süper Lig'e yükseldiği 1983-84 sezonunda rakip sahada yaptığı maçı 2-1 yitirmişti. O tarihten bu yana deplasmanda rakibine boyun eğmeyen sarı-kırmızılılar, yaptığı 11 maçta 8 galibiyet, 3 de beraberlik elde etti. 
     ''Cim Bom'', deplasmanda rakibine toplam 22 gol atarken, kalesinde ise 11 gol gördü. 
     
     25. RANDEVU 
     Galatasaray, Denizlispor'a bugüne dek yapılan lig maçlarında büyük üstünlük sağladı. 
     2 ekip arasındaki 24 maçın 16'sını Galatasaray galibiyetle kapatırken, 4 maçı Denizlispor kazandı, 4 maç da eşitlikle sona erdi. 
     Galatasaray'ın toplamda attığı 42 gole, Denizli ekibi 19 golle karşılık verdi. 
     Sarı-kırmızılılar, geçen sezon deplasmanda yaptığı maçı 3-1 kazanmış, İstanbul'daki erteleme maçından ise 1-0 yenik ayrılmıştı. 
     
</TEXT>
</DOC>
