<DOC>
<DOCNO> 176367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/ekonomi/eko05.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik kesildi Sabancı 34. katta mahsur kaldı 
</HEADLINE>
<TEXT>

   Sabancı ABD'deki tarihi elektrik kesintisinde 34. kattaki odasında susuz ve telefonsuz mahsur kaldı 
      
   ABD tarihinin en büyük elektrik kesintisinde, işadamı Sakıp Sabancı da 34'üncü katta mahsur kaldı. Ünlü işadamı, kesinti sırasında asansörde kapalı kalmaktan 2 dakika farkla kurtulduğunu, ancak 34. katta susuz, elektriksiz ve telefonsuz, mahsur kaldığını söyledi. 
   Sarar'ın ABD'deki 14'üncü mağazasının açılışında gazetecilerle sohbet eden Sabancı başına gelenleri şöyle anlattı "Soğuk hava yok, hava sıcak, bunun baskısı oldu. Duş yapacağız su yok. Telefonların hiçbiri çalışmıyor. Aşağı yukarı 24 saat bunu yaşadık. Hapis olduk. Aşağı inemem çünkü geri çıkamam. Aşağıda sokaklar da bir felaketti." 
   Sağlık sorunları nedeniyle ABD'de olan Sabancı, Türkiye'yi çok özlediğini belirterek "Ben bu memlekette sabah uyandığımda sirenler, ambülanslarla uyanıyorum. Halbuki Türkiyem'de uyandığım zaman Emirgan veya Beylerbeyi'nde camiden ezan sesi geliyor. Bunları çok özledik. Bayrağı, vatanı özledik" dedi. 
   Sabancı birkaç testten daha geçtikten sonra 10 gün içinde Türkiye'ye döneceğini söyledi. Sabancı, siyasetle ilgili soruları yanıtlarken şöyle konuştu "Ortak hükümetlerden yılmıştık. Şimdi ortak yok, tek bir hükümet var. Ama bir adaptasyon süreci içinde yılların yığdığı problemleri çözmek için uğraşıyorlar. Türk ekonomisinde iyiye doğru gidiş var. Bunu kalıcı ettiğimiz zaman meseleyi halledeceğiz." 
   
   Sarar dünya markası 
   Türkiye'nin 3 büyük giyim firmasından biri olan Sarar Giyim Sanayi, dünya firmaları arasına girme girişimine hız kazandırdı. Sarar'ın, ABD'deki 14. mağazası dün Sabancı tarafından New Jersey Woodbridge Center'da açıldı. 
   
   
</TEXT>
</DOC>
