<DOC>
<DOCNO> 152502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/spor/spo03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Herşeyi Terim öğretti 
</HEADLINE>
<TEXT>

Inter Kulübü'nün aylık resmi dergisine Okan ile birlikte kapak olan Emre, eski hocasına övgüler yağdırdı, İngiltere yenilgisini içine sindiremediğini söyledi 
     Türk işi başlığı 
     İKİ yıldır Inter forması giyen Emre Belözoğlu ile Okan ilk kez kulübün resmi aylık dergisine kapak oldu. İtalya'da insanların aşırı bir şeyler yaptıklarında kullanılan "Cose Turche" Türk işi deyimini başlık olarak atan dergi iki oyuncuyla 11 sayfalık röportaj yaptı. Emre, "Modern bir futbolcu olmamı, pres yapmayı, agresifliği, koşmayı, topu akıllıca kullanmayı, boş alanlara kaçmayı bana Fatih Terim öğretti" dedi. 
     
     'Zidane alınsın' 
     HER iki futbolcu da İnter'in daha iyi olması için Zidane'ın alınması gerektiğini söylediler. Emre, "Hata yaptığın ve tekrardan oynamak istediğin bir maç oldu mu" sorusuna ise "İngiltere maçını içime sindiremedim. Rövanşta öç almak arzum var" yanıtını verdi. Dergi röportajı şu sözlerle bitirdi "Eğer futbol tanrısı sana bir Türk fizik üzerine iki Brezilyalı ayak bağışlamışsa, Boğazın ligi önlenemez şekilde sana dar gelir." 
     
TSYD'den kınama      TÜRKİYE Spor Yazarları Derneği, Fatih Terim'in, Galatasaray muhabirlerinin görev yapmalarını engellemesine tepki gösterdi. TSYD'den yapılan yazılı açıklamada, Terim'in muhabirlere karşı saygısız tavrı ve görevlerini engellemesinin tepki gördüğü belirtilerek, "Bu konuda Başkan Özhan Canaydın'a mektup yazıldı ve barışın zedelenmesine izin vermemesi istendi" denildi. 
     
İspanyollar taviz vermedi      Revivo'yu lig maçı oynamadan kampa çağıran İsrail'in hocası Grant, Racing Santanderli Benayoun'u getirtemedi 
     MURAT AĞCA 

     İSRAİL Milli Takım Teknik Direktörü Avraham Grant'ın borusu, İspanya'da ötmedi. Galatasaray'da Fatih Terim'in tüm ısrarlarına rağmen Revivo'yu hafta sonundaki Adana maçını beklemeden Avrupa Şampiyonası elemelerinde 30 Nisan'da Kıbrıs Rum Kesimi ile oynanacak karşılaşma için kampa çağıran Grant, Racing Santander'den Benayoun'u aynı yolla koparamadı. 
     İSPANYA Ligi'nde düşme korkusu yaşayan ve pazar günü Malaga deplasmanında önemli bir sınav verecek olan Santander'de teknik direktör Chuchi Cos, Grant'ın talebini geri çevirdi ve orta sahanın önemli ismi Benayoun'u İsrail'e erken göndermeyeceğini açıkladı. Grant, UEFA'ya şikayette bulunurken, Santander'e para cezası verilebileceği öğrenildi. 
     
Kornerler kriz oldu      ADANASPOR maçının hazırlıklarını sürdüren Galatasaray'da özellikle sol kanattan yapılan kornerlerde futbolcuların başarılı olamaması Fatih Terim'i kızdırdı. Kale önünde bekleyen oyuncuların nerede duracaklarını, rakibi nasıl şaşırtacaklarını bilmemeleri, tecrübeli hocanın tepkisini topladı. Terim bu yüzden sık sık antrenmanı durdurarak oyuncularını uyardı. 
     POZİSYONLARI defalarca tekrarlatan Galatasaray'ın hocası, istediği verimi alamayınca kısık bir sesle "Ben size daha ne söyleyeyim" diyerek isyanını dile getirdi. Sarı - Kırmızılı takımın, Adanaspor maçında forvette yine Ümit Karan - Lukunku ikilisi ile sahaya çıkacağı, Terim'in orta sahadan Hasan Şaş ve Balic ile hücum hattını desteklemek istediği bildirildi. 
     
Gençlere abla şefkati      Dersler veriyor 
     ERHAN TELLİ 

     TEKNİK Direktör Fatih Terim'in yeniden göreve gelmesi ile birlikte alt yapıya büyük yatırımlar yapan Galatasaray Kulübü, yine bir ilki gerçekleştirerek genç oyuncuları için özel bir psikologla çalışmaya başladı. Bir aydır görev yapan bayan psikolog Ceren Tokdemir, haftada üç gün gençlerin vizyonunu geliştirecek dersler veriyor, her türlü özel sorunlarıyla ilgileniyor. 
     
     Bilimsel uygulama 
     A Takım'ın danışmanı Acar Baltaş ile birlikte koordineli bir çalışma içine giren Tokdemir'in, özellikle Fatih Terim ve Başkan Özhan Canaydın tarafından takımın geleceği olarak açıklanan İlker, Sedat, Sabri ve Volkan'ın üzerinde durduğu öğrenildi. Genç psikolog, bilimsel metodlar uygulayarak gençlerin üzerindeki baskıyı hafifletmeye çalışıyor. 
     
Yıldızlar finalde 3-0      EROL DEMİRKOL 

     TÜRKİYE Yıldızlar Şampiyonası yarı final maçında Trabzonspor'u Özgürcan ve Mehmet'in iki golüyle 3-0 yenen Galatasaray, finale kaldı. 34 maçtır yenilmeyen Cim - Bom, Bursaspor ile bugün saat 14.00'te Beylerbeyi Stadı'nda mücadele edecek. Maçı Trabzonspor Başkanı Özkan Sümer ile birlikte, Galatasaray altyapı sorumluları ve Fatih Terim'in eski yardımcısı Bülent Ünder izledi. 
     


SPOR 





























</TEXT>
</DOC>
