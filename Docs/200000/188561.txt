<DOC>
<DOCNO> 188561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko20.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
OSD Başkanı Hükümetin aklına tasarruf değil, zam geliyor 
</HEADLINE>
<TEXT>

     Otomotiv Sanayii Derneği OSD Yönetim Kurulu Başkanı Ali İhsan İlkbahar, otomobillerin Özel Tüketim Vergisi ÖTV oranlarındaki artışı eleştirerek, ''Hükümetlerin ne zaman paraya ihtiyacı olsa akıllarına tasarruf yapmak yerine otomobile vergi koymak geliyor'' dedi. 
     İlkbahar, ÖTV artışına ilişkin olarak yaptığı açıklamada, otomobildeki vergi artışlarının, otomobil alanların servet sahibi olarak görülmelerinden kaynaklandığını dile getirdi. 
     Bu anlayış nedeniyle otomotivdeki toplam vergi yükünün yüzde 50-85'lere vardığını kaydeden İlkbahar, şunları söyledi 
     ''Hükümetlerin ne zaman paraya ihtiyacı olsa akıllarına tasarruf yapmak yerine otomobile vergi koymak geliyor. Şimdi de ek vergideki iptal dolayısıyla hırslarını alamadılar ve yine otomobil alımına yöneldiler. 
     Ancak bu uygulama yanlış. Demek ki biz yıllardır anlatamıyoruz. 15 yıldır, Bu vergileri, yolları kullananlara yöneltin, yeni araba alanların üzerine bu kadar yüklenmeyin diyoruz. Bunu anlatamamanın üzüntüsünü çekiyoruz. 
     Otomotiv bugün parlayan bir sektör. Buna fayda sağlamak lazım. Önünü kesecek bir davranış, psikolojik olarak hoş gözükmüyor.'' Ali İhsan İlkbahar, vergi artışının yıl sonu hedeflerini de etkileyeceğini vurgulayarak, ''Özellikle lüks otomobiller daha fazla etkilenir. Bu uygulamayla getirilen ÖTV indiriminin de yarısı alınmış oluyor. Geçtiğimiz ay pazar 24 bin adet seviyesine çıkmıştı. Bu iyi bir işaretti, şimdi yüzde 5-10 arasında bir yavaşlama olur'' diye konuştu. 
     
     DİSTRİBÜTÖRLER KAYGILI 

     Otomotiv Distribütörleri Derneği ODD Genel Koordinatörü Işık Dikmen de ÖTV artışının sektör ve özellikle distribütörler açısından bir şok olduğunu söyledi. 
     Sektör görüşü alınmadan uygulamaya konulan kararın teknik olarak da birtakım sakıncaları olduğunu savunan Dikmen, ''Vergi artış oranları gruplara göre yüzde 27'den 30'a, yüzde 46'dan 52'ye ve yüzde 50'den 75'e çıktı gibi gözüküyorsa da bunların KDV ile olan bağlantıları var. Bu bakımdan kabaca yaptığımız hesaba göre, artış oranları, toplamda puan olarak 3.54, 7.07 ve 29.5 gibi farklılık gösteriyor'' dedi. 
     Distribütörlerin milyonlarca dolarlık bütçelerle yapılmış hazırlıkları bulunduğunu, ilanlar verildiğini ve fiyatların deklare edildiğini kaydeden Işık Dikmen, şunları söyledi 
     ''Karar tüketiciyi de bir tereddüt içine sokmuştur. Kaparo bağlantısı içinde gelecek otomobillerini bekleyen müşteriler, belirtilmiş fiyatların üstünde bir yükle karşılaşacaklar. 
     Bu satıcıyla tüketici arasında pek de zarif olmayan bir durumu yansıtıyor. Onun da ötesinde iki seneden beri kendisini bir şekilde toparlamak için her türlü gayreti sarfeden bu sektör, tam bir parça kendisine gelmeye başlamışken fevkalade olumsuz yönde etkileyecek bir durumla karşılaşmıştır. Bunun bütün satışlara fevkalade menfi yansımasından endişe edilmektedir ve kaygı duyulmaktadır.'' 
     
</TEXT>
</DOC>
