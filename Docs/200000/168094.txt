<DOC>
<DOCNO> 168094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur10.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın kılığına girip fuhuş tuzağıyla kamyoncuları gasp ediyorlardı 
</HEADLINE>
<TEXT>

     Neşet KARADAĞ ADANA, DHA 
     ADANA'da kadın gibi giyinip otoyolda fuhuş tuzağı kurdukları kamyon şoförlerinin para ve cep telefonlarını gasp eden Abdullah Karadaş 26 ve Cafer Yeşil 30 , 13'er yıl 9 ay hapis cezasına mahkum edildi. 
     Gasp olayı, iki yıl önce Tarsus- Adana- Gaziantep TAG Otoyolu ile D-400 karayolunun Adana- Osmaniye bölümünde gasp edilen kamyon şoförlerinin jandarmaya şikayeti üzerine ortaya çıkartıldı. Otoyolda pusuya yatan jandarma ekipleri, geceleyin kadın kılığına girip başına başörtüsü taktıktan sonra el feneriyle durdurdukları kamyon şoförlerini gasp ettikleri iddiasıyla Abdullah Karadaş ve Cafer Yeşil'in yanı sıra Hanifi Boğa 25 , Rıfat İpek 27 ve Mehmet Şirin Özer'i 29 yakaladı. 
     Yeşil ile Karadaş, 12 ayrı kişinin parası ve cep telefonlarını gasp etmek suçundan Adana 2'nci Ağır Ceza Mahkemesi'nde yargılanırken diğerleri hakkında da öteki ağır ceza mahkemelerinde dava açıldı. Yeşil ile Karadaş'ın tutuklu yargılandıkları dava karara bağlandı. Yakalandıklarında jandarmada sorgusunda suçlarını itiraf eden sanıklar duruşmada ise iddiayı reddetti. 
     Ancak mahkeme her iki gasp sanığını Seyithan Ahmet Kurucu'nun parasını gasp etmekten önce 15'er yıl ağır hapis cezasına mahkum etti. Daha sonra bu cezalarını mahkemedeki iyi halleri nedeniyle 13'er yıl 9'ar ay ağır hapis cezasına indirdi. Karadaş'a ayrıca ruhsatsız tabanca bulundurmak suçundan 10 ay ağır hapis cezası verilirken her iki sanığın diğer 11 suçlamadan beraat etti. Karadaş geçen yıl yargılandığı Adana 1'inci Ağır Ceza Mahkemesi'nde 3 ayrı gasp suçundan da 16 yıl 8 ay ağır hapis cezasına da çarptırılmıştı. 
     
</TEXT>
</DOC>
