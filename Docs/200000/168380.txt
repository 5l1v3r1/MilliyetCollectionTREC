<DOC>
<DOCNO> 168380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/ekonomi/eko07.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözden geçirmeler birleşmiyor 
</HEADLINE>
<TEXT>

5'inci ve 6'ncı gözden geçirmelerin birleştirilmesine karşı çıkan IMF heyeti yapısal önlemlerin hayata geçirilmesinin hızlandırılmasına çalışacak 
     EZELHAN ÜSTÜNKAYA Ankara 

     Özel sektör temsilcileriyle İstanbul'da görüşme yapan IMF'in yeni Türkiye Masası Şefi Rıza Moghadam, dün Ankara'da resmi temaslarına başladı. 
     Moghadam, dün Devlet Bakanı Ali Babacan ve Hazine Müsteşarı İbrahim Çanakçı ile bir araya gelirken görüşmelerde 5'inci gözden geçirmeyle ilgili gelişmelerin ele alındığı ifade edildi. IMF heyetinin, hükümetin 5'inci ve 6'ıncı gözden geçirmelerin birleşmesine ilişkin talebine olumsuz yanıt verdiği bildirildi. 
     IMF heyetinin, 18 Temmuz'a kadar sürecek resmi görüşmelerde, özellikle bütçe gelişmelerini izleyeceği, yürürlükteki mali politikanın yüzde 6.5 faiz dışı fazla hedefine ulaşmaya yeterli olup olmadığını değerlendireceği ve 5'inci gözden geçirme kapsamında uygulanacak yapısal önlemlerin hayata geçirilmesinin hızlandırılması için çalışacağı ifade edildi. 
     
     Hazine'de sıkıntı 
     IMF heyetinin Ankara'daki görüşmelerinin, Hazine Müsteşarlığı'nın üst yönetimine ilişkin değişikliğin yapıldığı döneme denk gelmesinin sıkıntı yaratabileceği de dile getiriliyor. Bu çerçevede Babacan'ın birlikte çalışmak istemediği kulislerde konuşulan Müsteşar yardımcıları Ferhat Emil, Aydın Karaöz ve Hakan Özyıldız, görüşmeler öncesi izine ayrıldı. 
     
Ziraat'te görevden alma operasyonu      Ziraat Bankası Genel Müdür yardımcılıklarına atama yapıldı. Ziraat Bankası Genel Müdür Yardımcılarından Adalet Hazar, Kaan Aslan, Mahmut Haboğlu görevlerinden alındılar. Söz konusu Genel Müdür Yardımcılıklarına Yusuf Bilmez, Emin Çubukçu ve Şeref Aksaç'ın atandıkları öğrenildi. Ziraat Bankası'nda halen 11 genel müdür yardımcılığı bulunurken, atamalar kapsamında geçtiğimiz günlerde 16 daire başkanının değiştirildiği kaydedildi. Öte yandan Ziraat Bankası , 2001'de yeniden yapılandırma çerçevesinde kapattığı "Ziraat Bankacılık Okulu''nu yeniden açıyor. 
     

</TEXT>
</DOC>
