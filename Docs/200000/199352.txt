<DOC>
<DOCNO> 199352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur25.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ilk defa 'dinci terör' dedi... 
</HEADLINE>
<TEXT>

     Başbakan Recep Tayyip Erdoğan, İslamiyetin terörün ne sonuna, ne de başına sıfat olarak kullanılmayacağını belirterek ilk defa "dinci terör" nitelemesinde bulundu. Erdoğan, "Hem ırkçı terör, hem dinci terör, hem de bölgeci terör bizim yanımızda ve insanlığın yüce katında ebediyen mahkum olmaktan kurtulamayacaktır" dedi. 
     Genelkurmay Başkanı Orgeneral Hilmi Özkök'ün "saldırılar din motifli" sözlerinin ardından Erdoğan da grup toplantısında "dinci terör" ifadesini kullandı ama yine İslami terör demedi. 
     
     İslam dini ve terör 

     Terörü, dünyadaki milyarlarca masum insanın tertemiz duygularla bağlandığı din ve inanışlarla bağlantılandırmanın sakıncalar doğuracağını belirten Erdoğan, şöyle konuştu 
     "Söylediklerimizi anlama güçlüğü çekenler veya sözlerimizi anlamak istemeyenler oldu. Bizim için masum insanların yaşam haklarına kasteden her türlü eylem ve hareket terör kavramı içindedir. Terörist eylem ve hareketlerin tamamını hangi fikri savunduğuna, hangi inanca sahip olduğuna ve neyi amaçladığına bakmaksızın mahkum ediyoruz. Dikkatimiz, dünya üzerindeki milyonlarca insanın kalben bağlı olduğu inanç ve fikir bütünlükleriyle terör arasındaki mesafeyi korumak noktasındadır. Bu sadece kendi dinimiz için gösterdiğimiz hassasiyet değildir. Terör asla bir semavi dinin, bir hissiyatın, bir milletin, bir coğrafyanın, bir kültürel bütünlüğün parçası olamaz, böyle de görülemez. Milyonlarca insanın masumane bir şekilde inandığı birliğe, adalete ve hakkaniyete yöneldiği bir dinden, teröre ilham verecek, terörü besleyecek ve teröre kılıf hazırlayacak sonuçlar varsa yapılacak ilk şey, onları bu masumiyet dairesinin dışına atmaktır." İnandıkları mukaddes değerlerin, bütün insanlar için barış, adalet ve güzellik istemeyi kendilerine emrettiğini ifade eden Erdoğan, "Kutsal değerlerin ismini zikrederek teröre, zulme ve çirkinliğe yönelenler, hem kutsal değerlere, hem de insanlığa karşı suikast tertip etmektedirler" dedi. 
     
     Yüce dinimizi bu beladan korumuk ödevimizdir 

     Erdoğan, şöyle devam etti 
     "Biz legal siyaset alanında bile dinin, ırkın ve bir bölgeye mensup olmanın istismarı anlamına gelen dincilik, ırkçılık, ve bölgecilik temelinde siyaset yapmanın kırmızı çizgilerimiz olduğunu söyleyen tutarlı ve büyük bir hareketin mensuplarıyız. Hem ırkçı terör, hem dinci terör, hem de bölgeci terör bizim yanımızda ve insanlığın yüce katında ebediyen mahkum olmaktan kurtulamayacaktır. Hem milletimizi, hem vatanımızı, hem tüm insanlığı, hem de tüm güzellikleri içinde barındıran yüce dinimizi bu beladan korumak insan olarak da mensup olmaktan şeref duyduğumuz milletimizin bir ferdi olarak da ödevimizdir." 
     
     Eli kanlı caniler 

     Erdoğan, "Bizler, sorumluluk sahibi insanlar olarak terör çetelerinin etki alanlarını kırmak ve bu mukaddes değerlerimizi onların elinden almakla yükümlüyüz. Kim olurlarsa olsunlar, onlara sizler hiçbir dinin temel değerleriyle ilgisi olmayan, eli kanlı canilersiniz' demek durumundayız" dedi. 
     
     Terörle din arasında mesafe koyulmalı 

     Terör ile dinler arasındaki ayrışmanın yapılmaması, terör ile din arasına mesafe koyulamaması halinde teröre dünyanın her köşesine ulaşabilecek büyüklükte bir zemin kazandırılmış olacağına dikkati çeken Erdoğan, dinler ile terör arasında mesafe koyma çabalarını gölgeleyerek, gündelik politik menfaatler adına siyasi kararlılıklarını örselemek gayreti içinde olanların ne yaptıklarını iyi düşünmesini istedi. 
     

     
</TEXT>
</DOC>
