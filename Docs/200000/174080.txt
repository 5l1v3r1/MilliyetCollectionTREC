<DOC>
<DOCNO> 174080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur48.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Böbreğinde 88 taşla yaşıyordu... 
</HEADLINE>
<TEXT>

     Bursa'da bir kişinin böbreğinden, yapılan ameliyatla değişen büyüklüklerde 88 taş çıkarıldı. 
     Alınan bilgiye göre, Bursa Yüksek İhtisas Hastanesi'nde tedavi gören Selahattin Ünlü 39 , sağ ve sol böbreğinde birer büyük taşla, sol böbreğinde değişik irilikte 87 adet taşın tesbit edilmesiyle ameliyata alındı. 
     Üroloji Uzmanı Dr. Özcan Atahan tarafından 1.5 saatte gerçekleştirilen operasyonda, Ünlü'nün böbrek çıkışlarını tıkayan, sol tarafında en büyüğü 2 cm çapında olan 88 taş ile diğer böbreğindeki büyük taş alındı. 
     Yapılan ameliyatın ardından, hastanın sağlık durumunun iyi olduğunu ifade eden Atahan, Selahattin Ünlü'den alınan taşların kimyasal yapısı incelenerek bundan sonra yeni taş oluşumlarını engellemeye çalışacaklarını belirtti. 
     
     ''BOL BOL SU İÇİN'' 
     Türkiye genelinde olduğu gibi Bursa'da da böbrek taşı hastalığının oldukça yaygın olduğuna dikkati çeken Atahan, böbrek taşlarının organın yapısını bozarak böbrek yetmezliğine neden olması nedeniyle mutlaka tedavi edilmesi gereken bir rahatsızlık olduğunu kaydetti. 
     Atahan, taş oluşumuna en çok az su tüketiminin neden olduğunu, bunun yanı sıra kişinin bünyesinin önemli rol oynadığını belirterek, sağlıklı böbreklere sahip olunması için bol bol sağlıklı su içilmesi ve spor yapılmasının önemine işaret etti. 
     Bir böbreğinden 88 adet taş çıkartılan Selahattin Ünlü ise 5 yıldır düzenli olarak taş düşürdüğünü, ancak böbreğinden çıkarılan taş sayısını duyduğunda inanamadığını söyledi. 
     
</TEXT>
</DOC>
