<DOC>
<DOCNO> 197022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun25.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da 'Türkiye'ye gitmeyin' uyarısına karşı girişim... 
</HEADLINE>
<TEXT>

     İstanbul'da dün düzenlenen terörist saldırılardan sonra Türkiye'ye seyahat konusunda İspanya'da oluşan bazı tedirginlikleri gidermek amacıyla İspanyol medyasına açıklamalar yapan Madrid Büyükelçisi Volkan Vural, ''Türkiye ve İstanbul'un dünyanın en güvenlikli yerlerinden biri olduğu Interpol tarafından da belirlenmiştir'' dedi. 
     Tele 5, Cnn ve Telemadrid televizyonları ile Diario de Sevilla gazetesine demeç veren Büyükelçi Vural, Türkiye'nin turistler için güvenli bir yer olduğunu vurgulayarak, kaygıları gidermeye çalıştı. 
     Ülkenin önemli özel televizyonlarından Tele 5'de yayınlanan demecinde Vural, saldırının turizmi nasıl etkileyeceği şeklindeki bir soru üzerine, şunları söyledi 
     ''Bu terör eylemleri belki anlık olarak ülkemiz turizmine olumsuz etki yapabilir, ancak Türkiye'nin ve İstanbul'un dünyanın en güvenlikli yerlerinden biri olduğu Interpol tarafından da belirlenmiştir. Bu terör eylemleri üzerine yetkili makamlarımızın almakta oldukları ek güvenlik tedbirleriyle her türlü endişenin giderileceğine inanıyorum. Dolayısıyla kısa vadede ülkemize yönelik turizmde herhangi bir olumsuzlukla karşılaşmamız için bir neden yoktur.'' Öte yandan, İspanya Dışişleri Bakanlığı'nın vatandaşlarına ''Türkiye'ye seyahat etmeyin'' şeklinde yaptığı uyarının kaldırılmasını sağlamak amacıyla, Türkiye Büyükelçiliği'ni girişim başlattığı bildirildi. 
     
</TEXT>
</DOC>
