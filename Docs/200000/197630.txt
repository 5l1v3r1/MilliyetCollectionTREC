<DOC>
<DOCNO> 197630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo10.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Genel Koordinatörü Zirve yarışından kopmadık 
</HEADLINE>
<TEXT>

     Trabzonspor'da Elazığspor maçında kaybedilen 2 puanın üzüntüsü yaşanıyor. 
     Trabzonspor Kulüp Koordinatörü İsmail Yavuz, AA muhabirine yaptığı açıklamada, bu haftadan çok karlı bir şekilde çıkmayı planladıklarını, fakat bunu başaramadıklarını ifade ederek, ''Alt sıralardaki takımlarla kopma olacaktı ve lidere çok daha yaklaşacaktık. Ama bu olmadı. Futbolda bu tür sonuçlar var. Büyük bir avantajı kaybettik, ama zirve yarışından kopmadık'' dedi. 
     Hedeflerinde herhangi bir değişiklik olmadığını da vurgulayan Yavuz, ''Uzun bir aradan sonra ilk defa ikinci sırada yer aldık. Elazığspor maçını kazanamadık, ama önümüzdeki maçları kazanmayı planlıyoruz'' diye konuştu. 
     Maç oynanırken sahaya bazı taraftarların girmesinin kendilerini maçın sonucundan çok daha fazla üzdüğünü kaydeden Yavuz, şöyle konuştu 
     ''Maç sonuçları ne olursa olsun, taraftarlarımızın takımını desteklemeleri lazım. Yapılan her kötü hareket doğrudan takıma zarar veriyor. Ligin başından itibaren kaldırdığımız tel örgülerle örnek olmaya çalışırken, bu durumun yaşanması olumsuz oldu. Hüseyin Avni Aker Stadı'nda devam eden güzel ortamı bozmaya hiç kimsenin hakkı yok. Her ne olursa olsun taraftarlarımız maç bitene kadar takımlarını desteklemeli.'' 
     
</TEXT>
</DOC>
