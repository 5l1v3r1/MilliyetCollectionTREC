<DOC>
<DOCNO> 177063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/dunya/adun.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta terör çağı 
</HEADLINE>
<TEXT>

   Direnişçiler, artık sivil hedefleri de vuruyor. Bağdat'taki Ürdün Büyükelçiliği'nin ardından BM merkezinin de saldırıya hedef olması, kaos içindeki ülkede yeni bir döneme girildiğinin işareti 
      DIŞ HABERLER SERVİSİ 

   
   Irak'ın başkenti Bağdat'ta Birleşmiş Milletler BM merkezine düzenlenen, aralarında BM'nin Irak Özel Temsilcisi Sergio Vieira De Mello'nun da bulunduğu 24 kişinin ölümüne, 100'den fazla kişinin de yaralanmasına neden olan bombalı saldırı, savaş sonrası Irak'ta uluslararası sivil hedeflere saldırı döneminin başladığı şüphesini doğurdu ve yardım görevi için ülkede bulunan zayıf sivil hedeflerin de tehlikede olduğunun işareti olarak yorumlandı. 
   BM merkezine düzenlenen saldırının, geçtiğimiz iki hafta içinde sivil hedeflerin seçildiği bir dizi saldırının ardından gelmesi dikkat çekti. Önceki saldırılar şunlardı l 7 Ağustos'ta Bağdat'taki Ürdün Büyükelçiliği'ne düzenlenen ve 17 kişinin ölümüne yol açan bombalı saldırı, l 15 Ağustos'ta Kerkük - Yumurtalık petrol boru hattına düzenlenen ve petrol sevkıyatını durdurarak Irak ekonomisine günde 7 milyon dolara mal olan sabotaj, l 17 Ağustos'ta Bağdat'a su taşıyan ana boruya düzenlenen saldırı. 
   Gözlemciler, BM merkezine düzenlenen saldırının, Irak'ta 139 bin asker bulunduran ABD'nin ülkenin başkentini koruyamadığının göstergesi olduğuna dikkat çekiyor. 
   
   Uluslararası personel çekiliyor 
   Saldırının ardından, BM ile ABD makamları arasında "Güvenlikten kim sorumlu " tartışması da başladı. BM Sözcüsü Fred Eckhard, "Güvenlikten işgal gücünün sorumlu olduğunu" belirtirken, Amerikalı yetkililer, "Kendilerine BM'den açık bir talep gelmediğini" öne sürdüler. BM Genel Sekreteri Annan ise, "Koalisyon güçlerinin çalışmalarımız için uygun ortamı sağlayacağını umuyorduk, ancak bu olmadı" dedi. Saldırı, Irak'ta daha fazla uluslararası güce duyulan ihtiyacı da bir kez daha gündeme getirdi. ABD'nin eski BM Büyükelçisi Richard Holbrooke, bu saldırının ardından ABD'nin üç seçeneği olduğunu söyledi. Buna göre ya Irak'taki ABD askerlerinin sayısı artırılacak ya ABD Irak'tan çekilecek, ya da ülkeye daha fazla yabancı asker gönderilmesi sağlanacak. 
   Saldırı üzerine Amerikalı yetkililer, dün Uluslararası Para Fonu IMF ile Dünya Bankası personelinin Irak'tan çekileceğini açıkladı. Avrupa Birliği Komisyonu da Bağdat'taki mevcut altı çalışanından üçünü geri çekme kararı aldı. 
   
   
</TEXT>
</DOC>
