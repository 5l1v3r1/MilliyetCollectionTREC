<DOC>
<DOCNO> 153794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo24.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Fener maçına prim kampanyasıyla hazırlanıyor... 
</HEADLINE>
<TEXT>

     Bursaspor Kulübü Başkanı Erdoğan Bilenser, ligde kalmaları açısından büyük önem taşıyan Fenerbahçe maçını mutlaka kazanacaklarını söyledi. 
     Erdoğan Bilenser, yaptığı açıklamada, Fenerbahçe maçı da dahil son 5 haftada yapacakları tüm karşılaşmalarının zorlu geçeceğini bildirdi. 
     Ligde bulundukları kritik duruma karşın taraftar, yönetim, teknik kadro, futbolcular ve medyanın inancını yitirmediğini kaydeden Bilenser, şöyle konuştu 
     ''Bana göre en büyük şansımız budur. Bunlardan biri inancını yitirse takıma yansır. Diliyorum son 5 maç Bursaspor için en iyi şekilde seyreder ve Bursaspor ligde kalır. Bursaspor, 2 kere ligden düşmüş, değişik nedenlerle alınan kararlar sonucu yeniden lige dönmüştü. Yani Bursaspor ilk kez bu zor günleri yaşamıyor. Yine de 3 büyüklerin dışında en uzun süre Birinci Lig'de oynayan takım Bursaspor'dur. Amacımız ligde kalarak bu özelliği sürdürmek'' dedi. 
     Bursaspor'un, Fenerbahçe maçında puan yitirmesi durumunda bile şansının süreceğini savunan Bilenser, şöyle devam etti 
     ''Fenerbahçe maçını kazanacağız. Buna inancımız tam. Ancak Fenerbahçe maçında puan kaybetsek de telafi edeceğimiz maçlar var. Önemli olan inancı yitirmemek. Bursaspor, bugüne kadar düşecek son 3 takım arasına sadece 1 hafta girdi, o da maç eksiğiyle. Sürekli tehlike hattının üstünde yer aldık. Şu anki avantajımızı lig sonuna kadar korumalıyız.'' 
     
     KAMPANYA ÇAĞRISI 
     Bursaspor'un ligde kalması için desteğe ihtiyacının bulunduğunu ifade eden Bilenser, işadamlarına çağrıda bulunarak, bir kampanya başlatılmasını istedi. Bilenser, ''İşadamlarına bir kez daha sesleniyorum. Kalan 5 maç için sadece futbolculara verilecek bir prim kampanyası başlatalım. Geçen hafta bir dernek bu tür kampanya başlatmıştı. Ama arkasından fazla ses çıkmadı. Bunlar çok büyük paralar değil. Ancak, en azından bir sevinç, mutluluk ve heyecan yaratılması için mutlaka gerekiyor. İşadamlarına pamuk eller cebe diyoruz'' diye konuştu. 
     




</TEXT>
</DOC>
