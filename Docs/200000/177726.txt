<DOC>
<DOCNO> 177726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/guncel/agun.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
PROVOKASYON 
</HEADLINE>
<TEXT>
   Üç ölü, 11 yaralı    TÜRKMENLER ATEŞ ALTINDA 
   7 kişinin ölümünü protesto eden Türkmenler bu kez ABD müdahalesi sırasında kayıp verdi. Türkmenler Türk ordusunu Kerkük'e davet etti 
      NAMIK DURUKAN KERKÜK 

   
   Tuzhurmatu beldesinde Şiiler için kutsal olan Musa Ali Türbesi'nin Celal Talabani'ye bağlı KYB'li peşmergelerce tahrip edilmesi ve sonrasında çıkan olaylarda 7 Türkmen'in ölümü, 12'sinin de yaralanmasını protesto için Kerkük'te düzenlenen protesto gösterisi çatışmaya dönüştü. Provokasyon amaçlı yapıldığı izlenimi veren ateş açılmasının ardından Amerikan güçlerinin de müdahalesiyle çıkan çatışmada 3 Türkmen daha yaşamını yitirirken, 11 kişi yaralandı. Irak'lı Türkmenlerin liderleri Türkiye'ye bölgeye asker göndermesi çağrısı yaptı. Tuzhurmatu'daki olayları protesto etmek için aralarında Şii Arapların da bulunduğu 5 bin kişilik topluluk dün sabah 09.30'da Kerkük - Bağdat yolu üzerindeki Türkmen Enformasyon Müdürlüğü önünde toplandı. Ellerinde Türkmen bayrakları ve Hazreti Ali posterleri bulunan topluluk, "Kerkük Türktür, Türk kalacak", "Yaşasın Türkmen, kahrolsun düşman" sloganları arasında Kerkük Valiliği'ne doğru yürüyüşe geçti. 
   
   Havaya ateş açıldı 
   Tekbir getirip duvarlara "Tuzhurmatu'nun intikamını alacağız" diye yazan göstericiler, Arap, Kürt ve Türkmen polislerden oluşan güvenlik kortejinin eşliğinde valiliğe 100 metre yaklaştıklarında sokağın iki tarafından otomatik silahlarla havaya ateş açıldı. Paniğe neden olan ve provakasyon amaçlı olduğu izlenimi veren ilk ateşin ardından Türkmen göstericilerin bir kısmı ara sokaklara kaçarken, bir kısmı da cadde ortasında mahsur kaldı. Karışıklık sırasında KYB'ye bağlı polis güçleri ile silahlı Türkmen grupları arasında çatışma yaşandı. Yarım saat süren çatışmada, Kürtlere ait iki araç yakılırken, başta polis merkezi olmak üzere Kürtlere ait bina ve evler de taşlandı. Çatışma sırasında gazeteciler de iki ateş arasında kaldı. 
   
   ABD askerleri müdahale etti 
   Çatışmalar bölgeye saat 10.20'de gelen zırhlı ABD askerlerinin ana yola barikat kurması ve mevzilenmesi üzerine kesildi. Tank destekli ABD birliklerinin denetiminde yürüyüşe yeniden başlayan göstericilerin bir bölümü ABD askerleriyle valilik meydanına ulaştı. Meydana ulaşan göstericilere saat 10.45'te ateş açılmasının ardından Türkmenlerin baskısı üzerine ABD askerleri, helikopter desteğinde ateş edenleri yakalamak için ara sokaklara girdi. Bu sırada Türkmenlerin isteği üzerine, meydana bakan yüksek bir binanın tepesindeki yerel polisler, ABD'lilerce indirildi. Göstericiler, binaya Türkmen bayrağı astı. 
   Türkmen Cephesi Güvenlik Dairesi Başkanı Isam Abdulvahit'in 2 olarak açıkladığı ölü sayısı akşam 3'e ulaştı. Çatışmalarda 11 Türkmen de yaralandı. Kerkük' teki ABD birliklerinin sözcüsünün ölümlere ABD askerlerinin açtığı ateşin neden olduğunu duyururken, Türkmen Cephesi Kerkük Sorumlusu Mustafa Kemal Yaycılı, olayların provokasyon olduğunu ve KYB'nin Türkmenlere yönelik katliam girişimi yaptığını ileri sürerek Türk ordusunu Kerkük'e davet etti. 
   
   Kerkük'te iki patlama 
   Olayların yatışmasıyla sük netin sağlandığı Kerkük'te dün gece saatlerinden birden silah sesleri duyuldu ve iki Türkmen kahramanının heykellerine güdümlü bombalar fırlatıldı. Saldırının ardından heykellerin bulunduğu bölgeye polis güçleri yerleştirildi. Bu arada, üç günlük yas ilan edilen Tuzhurmatu'da da 22.00 - 05.00 saatleri arasında sokağa çıkma yasağı başladı. 
   
   Arap aşiretleri Türk askeri istiyor    Irak Türkmen Cephesi Yürütme Konseyi Üyesi Dr. Aydın Beyatlı, Kerkük'te Türkmenlere yapılan son saldırıların Türk askerinin bölgede görev almasının önemini açıkça ortaya koyduğunu belirterek "Kerkük'teki 4 büyük Arap aşireti de Türk askerinin gelmesini istiyor" dedi. Beyatlı, 7 kişinin öldüğü 14 kişinin yaralandığı olayların ardından Kürt grupların yürüyüş yapan Türkmenlere ateş açmasının, ancak "çete" olarak tanımlanabilecek bu güçlerin kötü niyetlerini gözler önüne serdiğini söyledi. Beyatlı, şöyle konuştu "Kürt grupların neden olduğu huzursuzluk, ancak Türk askerinin bölgeye gelmesiyle düzelebilir. Türk askerinin Irak'a gelmesi Kerkük'te yaşayan 4 büyük Arap aşireti ile bu durumdan rahatsızlık duyan Kürt kardeşlerimizin de en önemli beklentisidir. " n KONYA AA 
   
   Ecevit Türkmenler için Türk birlikleri gönderilsin 
   GATA'da tedavi olan DSP lideri Bülent Ecevit, Kuzey Irak'ta Türkmenlerin bulunduğu yerlerde çok ciddi bir durumla karşı karşıya olunduğunu belirterek, "Türkiye ve Türkmenler açısından duyarlı olan yerlere Türk birlikleri göndermeliyiz" dedi. Ecevit, sağlık kontrolleriyle ilgili de "kaygı duyulacak bir şey olmadığını, hafta başında eve dönebileceğini" belirtti. 
   
   KYB Sorumlusu Özür diliyoruz    KYB'nin Kerkük sorumlusu Rızgar Ali, Tuzhurmatu'da önceki gün yaralanan 12 kişi arasında bulunan KYB'li 3 peşmergenin hastanede öldüğünü söyledi. Ali, Tuzhurmatu'daki çatışmayla ilgili sorumluluklarının bulunmadığını ileri sürdü. KYB'nin Bağdat Sorumlusu Hasrev Gülmuhammed de Tuzhurmatu'da 7 kişinin öldüğü olaylardan dolayı üzüntülerini bildirerek özür dilerken, sorumluların cezalandırılması gerektiğini söyledi. 
   
   ABD'li Binbaşı'dan itiraf Askerlerimiz iki Türkmen öldürdü    DIŞ HABERLER SERVİSİ 

   KERKÜK'te çıkan olayları bastırmak üzere bölgeye giden Amerikan askerlerinin Tuzhurmatu'da 2 Türkmen'i öldürdüğü bildirildi. AP'nin haberine göre Amerikan 4'üncü Piyade Tümeni sözcüsü Binbaşı Josslyn Aberle, ABD askerlerinin, Tuzhurmato'da çıkan çatışmaları bastırmak için gittikleri bölgede ateş açılması üzerine 2 Türkmen'i öldürdüğünü, 2'sini de yaraladığını söyledi. Kerkük Kent Konseyi Türkmen Temsilcisi Mustafa Kemal Yaycılı da, dünkü olaylar sırasında Amerikan askerlerinin ateş açtığını açıkladı. 
   
   Olaylar neden çıktı    SADDAM döneminde bölgenin nüfus yapısının değiştirilmesi çabaları çerçevesinde Kerkük'e 72 kilometre uzaklıkta olmasına karşın Tikrit'e bağlanan Tuzhurmatu'da cuma günü patlak veren olayların kökeninde, Celal Talabani liderliğindeki Kürdistan Yurtsever Birliği peşmergelerinin Türkmenler'i sindirmeye çalışması yatıyor. 
   Tuzhurmatu'daki Murtaza Ali Dağı'nda "Hz. Ali'nin istirahat ettiği yer" olarak bilinen ve Saddam döneminde yıkıldıktan sonra birkaç gün önce kaymakamlıktan alınan izinle Şii Türkmenler tarafından yapılan türbenin peşmergelerce yıkılması son olayların ateşleyicisi oldu. 
   Şii Türkmenler için kutsal olan "İmam Musa Ali Türbesi"nin yıkıldığı haberleri üzerine namaz çıkışında protesto gösterisi yapmaya hazırlanan Türkmenlerin üzerine peşmergeler tarafından ateş açılınca 7 kişi yaşamını yitirdi, onlarca kişi yaralandı. Olaylar, Kuzey Irak'taki gruplara göre eğitim düzeyleri yüksek olan Türkmenlerin silaha sarılmaları açısından da önem taşıyor. 
   
   Taraflar ne istiyor    KERKÜK'te olaylara neden olan KYB peşmergelerinin Türkmenleri sindirmeye çalışmasının ana nedeni bölgedeki nüfuzunu pekiştirmek. Türk ordusunun bölgeden uzak durmasını isteyen KYB'nin bu amacı, Türkiye ile yakın ilişkileri bulunan Türkmenleri peşmergelerin hedefi haline getiriyor. 
   Kerkük Kent Konseyi Türkmen Temsilcisi Mustafa Kemal Yaycılı, Türkmenlerin talebini şöyle dile getiriyor "Olaylarla ilgili Amerikalı yetkililerle görüştük. 200 polisin kentten çıkarılmasını ve polis müdürü Ahmet Bazencir'in görevden alınmasını istiyoruz. Son olaylar büyük olayların başlangıcıdır. Suçlular cezalandırılmazsa, bunun intikamı alınacak. Bunu yetkililere anlattık. 'Türk ordusu gelmesin' havası estirmeye ve gözdağı vermeye çalışıyorlar. Türkiye herhalde bu durumu değerlendirecek. Kentte 2 bin 750 polis var. Bunun 2 bini Kürt polisi, geriye kalanı Arap ve Türkmenlerden oluşuyor. Biz Süleymaniye ve Erbil'den getirilen polislerin geri gönderilmesini istiyoruz." 
   
   Kürt TV'leri atladı    ULUSLARARASI ajanslar ile televizyon kanallarının dünyaya duyurduğu olaylar, sadece bölgede yayın yapan Kürt televizyonları tarafından yok sayıldı. Mesut Barzani liderliğindeki Irak Kürdistan Demokrat Partisi'ne bağlı "Kürdistan TV" ile Celal Talabani liderliğindeki KYB'ye ait "Kurd Sat" televizyonları, 7 Türkmen'in Kerkük'te öldürüldüğü haberini vermedi. 
   
   Ankara'dan Talabani'ye Ayağınızı denk alın, sizi takip ediyoruz...    DIŞİŞLERİ Bakanlığı, Ankara ve Washington'da temasa geçtiği ABD yetkililerine "Bu tür eylemler Kuzey Irak'taki sük neti bozar. Bir an önce devreye girin" çağrısında bulundu. Dışişleri, Ankara'daki KYB Temsilciliği'ne de "Ayağınızı denk alın, provokasyondan kaçının. Yaptıklarınızı takip ediyor ve onaylamıyoruz" uyarısında bulundu. 
   Başbakan Recep Tayyip Erdoğan, hem Washington, hem de Ankara'da gerekli takibin yapıldığını belirterek "Müdahale edildi ve olaylar kontrol altına alındı" dedi. Öte yandan Dışişleri Bakanı Abdullah Gül de Washington, Bağdat ve Ankara'da girişimlerde bulunduklarını açıklarken, bütün kesimleri provokasyona karşı uyardı ve " Kuzey Irak'ta sük net var derken, bazı provokasyonlar orayı istikrarsızlığa sürüklerse bu Irak için kötü olur. Bunun için Türkiye olarak çok dikkatliyiz" dedi. 
   
   
</TEXT>
</DOC>
