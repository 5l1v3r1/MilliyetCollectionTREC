<DOC>
<DOCNO> 164394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko16.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, Irak'ın ihtiyaçlarının en çabuk sağlanabileceği ülkedir" 
</HEADLINE>
<TEXT>

     Ankara Sanayi Odası Başkanı ASO Zafer Çağlayan, ''ülkemiz, istikrarsızlık unsurları barındıran bölgede, dengeli politikaların, kalıcı barış ve istikrarın yegane teminatıdır'' dedi. 
     Dış Ticaret Müsteşar Yardımcısı Ülker Güzel ise Irak'ın yeniden yapılandırılması için 20 yıllık bir süre öngörüldüğünü ve yeniden imarın ve yapılanmanın 600 milyar dolarlık bir rakama tekabül ettiğini bildirdi. 
     Irak'ın Erbil, Musul, Kerkük ve Bağdat kentlerinden, Dış Ticaret Müsteşarlığı DTM ve ASO organizasyonunda Türkiye'ye gelen, Türkmenlerin çoğunluğunu oluşturduğu Iraklı işadamları, bugün ASO'da, Türk meslekdaşlarıyla ikili görüşmelere başladılar. 
     ASO Başkanı Çağlayan, görüşmeler öncesi yaptığı konuşmada, Türkiye'nin gerek sanayi, gerek ticaret ve gerekse müteahhitlik sektörünün gelişmişlik düzeyi açısından, Irak'ın yeniden inşa sürecinde önemli katkılar sağlayabilecek ekonomik bir bölgesel güç olduğunu söyledi. 
     Irak ile Avrupa arasında en kısa yolun Türkiye'den geçtiğine işaret eden Çağlayan, Türkiye ile AB arasındaki ortaklık müzakerelerinin başlama tarihinin yaklaşmakta olduğunu hatırlattı. 
     Tüm bu faktörlerin, Türkiye ile Irak arasında güçlü ekonomik ilişkilerin kurulmasının kaçınılmaz olduğunu, her iki ülkenin de bu ilişkilerden karlı çıkacağını ifade eden Çağlayan ''Bu nedenlerle Türkiye, Irak'ın yeniden inşa sürecindeki ihtiyaçlarının, en rahat, en kolay, en çabuk sağlanabileceği ülkedir'' edi. 
     Türkiye'nin, Irak'ın altyapı projelerini gerçekleştirecek müteahhitlik bilgi, tecrübe ve donanıma sahip olduğunu vurgulayan Çağlayan, konuşmasında şunları dile getirdi 
     ''Ülkemiz, birçok açıdan istikrarsızlık unsurları barındıran bölgede, dengeli politikaların, kalıcı barış ve istikrarın yegane teminatıdır. Bölgenin son 500 yıllık tarihi, bu ifadede en küçük abartma olmadığını ortaya koymaktadır. Bölgede barış ve huzur, istikrar ve refah, ülkemizin katkısı sağlanmadan kolay ulaşılabilir bir hedef değildir. Bu gerçek, bölgede istikrar ve barışın sağlanmasında en güçlü teminattır.'' ''Biz, Irak'a barışın ve istikrarın bir an önce gelmesini istiyoruz. Biz, tüm halkların işetliğine dayanan demokratik, zengin ve müreffeh bir Irak istiyoruz'' diyen Çağlayan, Irak halkının savaşın izlerini silerek hakettiği yaşam standardına kavuşması dileğinde bulundu. 
     
     DT MÜSTEŞAR YARDIMCISI GÜZEL 

     Dış Ticaret DT Müsteşar Yardımcısı Ülker Güzel de, yaptığı konuşmada, Irak'da siyasi istikrarın sağlanmasından sonra ekonomik yapılanmanın hız kazanacağını, bu süreçte Türkiye'nin, Irak'ın yanında yer alacağını kaydetti. 
     Konuşmasında Iraklı işadamlarına sık sık, ''değerli kardeşlerim'' vurgusu yapan Güzel, Türkiye'nin, Iraklı Türkmenlerin her zaman yanında yer aldığını ve bundan sonra da yer almaya devam edeceğini söyledi. 
     Irak'ın, zengin doğal kaynakları bulunduğunu, Türkiye'de ise bilgi birikimi olduğunu hatırlatan Güzel, bu özelliklerin tamamlayıcı faktörler olarak ticari ilişkilerin geliştirilmesi bakımından, önemli olduğunu ifade etti. 
     ''Irak'ın yeniden yapılanması için 20 yıllık bir süreç öngörülmektedir. Bu süre zarfında, ülkenin yeniden inşası ve yapılanması için belirlenen rakam 600 milyar dolardır. Bu tabiki önemli bir potansiyeldir'' diyen Güzel, Türkiye'nin coğrafi yakınlığının da maliyetleri düşürücü bir faktör olduğunu söyledi. 
     Güzel, Irak'a, Türk işadamları tarafından en uygun teklifler verileceğine dikkat çekerken, Iraklı işadamlarının da, bu tekliflere destek vermelerini istedi. Müsteşar Yardımcısı Güzel, bundan sonra, bu tür temasların daha sık yapılmasını arzu ettiğini sözlerine ekledi. 
     Daha sonra, iki ülke işadamları arasında, sektörler bazında birebir görüşmelere geçildi. 
     
</TEXT>
</DOC>
