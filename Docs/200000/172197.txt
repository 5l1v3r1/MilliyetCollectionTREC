<DOC>
<DOCNO> 172197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur21.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Kapusuz "Meclis Eylül'de olağanüstü toplanabilir" 
</HEADLINE>
<TEXT>

     AK Parti TBMM Grup Başkanvekili Salih Kapusuz, bu hafta sonunda tatile girecek olan TBMM'nin, Cumhurbaşkanı Ahmet Necdet Sezer'in Anayasa değişikliğini geri göndermesi halinde olağanüstü toplanabileceğini bildirdi. 
     Kapusuz, TBMM'de gazetecilerle sohbet ederken, Irak'a asker gönderilmesi konusunun önce Bakanlar Kurulu'nda tartışılacağını belirterek, Hükümet'in, Türkiye'nin menfaatleri ve güvenliği için gerekenleri yapmaya kararlı olduğunu söyledi. 
     Tezkere'nin ne zaman Meclis'e geleceği sorusuna karşılık Kapusuz, ''İhtiyaç varsa, asker gönderilecekse bu Genel Kurul'un onayına sunulur. Türkiye bir krallık ya da padişahlık değildir. Demokratik yöntemlerle yönetilen bir ülkede Meclis'in kararı her şeyin üstündedir. Ama bizim gündemimize gelmiş bir tezkere yok'' dedi. 
     Irak'ın kuzeyinde varolan Türk askerlerinin şimdi ülkenin daha iç kısımlarında ve daha yaygın bulunması konusunda bir talebin olduğunu anlatan Kapusuz, bu konuda önceliğin Türkiye'nin güvenliği olacağını vurguladı. 
     Tezkere için Meclis'in olağanüstü toplanıp toplanmayacağı sorusuna karşılık Kapusuz, Meclis'in ancak Cumhurbaşkanı Ahmet Necdet Sezer'in Anayasa değişikliğini geri göndermesi halinde toplanabileceğini vurguladı. 
     CHP'nin, Anayasa'nın 169. maddesinin metinden çıkarılmasına da iltifat etmediğini anlatan Kapusuz, değişikliğin gerçekleşmesi konusunda geri adım atmayacaklarını kaydetti. Yasa'nın Cumhurbaşkanı'nın önüne gideceğini, ancak Anayasa'nın 169. ve 170. maddelerinde yeniden değişiklik yapıldığı için geri gönderme hakkının doğduğuna dikkati çeken Kapusuz, şöyle devam etti 
     ''Öyle ya da böyle, bu Anayasa değişikliği Türkiye'nin yararınadır. Bu nedenle tavrımız sürecek. Eğer Cumhurbaşkanı, bunu geri iade ederse, o vesileyle Meclis olağanüstü toplanabilir birkaç günlüğüne... İade sözkonusu olursa düzenlemeyi Meclis'ten geçirmemiz gerekir ki, kış öncesinde referandum yapılsın. Referandum şartları gerekçesiyle Meclis toplanabilir. Bunun dışında bugün için bir olağanüstü toplantı sözkonusu değil.'' Kapusuz, olağanüstü toplantı için gerekli tedbiri alacaklarını vurgulayarak ''Tezkere konusunu çok acil bir mesele olarak görmüyorum. Hükümet'in böyle bir talebi olacaksa belki yarın grup toplantısında gündeme gelebilir'' dedi. 
     
     ''GRUP EKSİKSİZ...'' 
     Kapusuz, ''Anayasa değişikliği için 367 oyu bulabilecek misiniz '' sorusuna, umutlu olduğunu, yarın 367 oyu bulmaları ve Cumhurbaşkanı'nın da onaylaması halinde referandum koşulunun da ortadan kalkacağını söyledi. 
     İlk tur oylamalarda 363 oya ulaştıklarını hatırlatan Kapusuz, Denizli Milletvekili Ümmet Kandoğan'ın kalp ameliyatı, İbrahim Özdoğan'ın da Erzurum'da olması nedeniyle görüşmelere katılamadığını bildirdi. ''Biz grup olarak eksiksiz buradayız'' diyen Kapusuz, bağımsız milletvekillerinden de destek beklediklerini, ancak ''CHP'nin ısrar ve inadında devam ettiğini'' söyledi. Kapusuz, ''CHP, yanlış bir yolda devam ediyor. Sanırım toplumumuz da bunu çok iyi değerlendiriyor'' dedi. 
     Kapusuz, bir soru üzerine, DYP Genel Başkanı Mehmet Ağar ile de görüştüklerini, temaslarının da sürdüğünü belirtti. 
     Meclis'in, bu haftaki yoğun çalışmasının ardından hafta sonu tatile gireceğini ve ''olağanüstü bir gelişme olmadığı takdirde'' 1 Ekim tarihine kadar tatil olmasından yana olduklarını bildirdi. 
     Kapusuz, AK Parti'nin 14 Ağustos'ta ikinci kuruluş yıldönümünü kutlayacağını ve Büyük kongre tarihinin de belirleneceğini belirterek, ''Biz 14 Ağustos'ta Ankara'da olacağız. Ama CHP'lilerin o tarihte gelmesini istemek mümkün olmaz. Eğer, Anayasa değişikliği için Meclis'in olağanüstü toplanması gerekirse bu Eylül ayında olur'' dedi. 
     Prensip olarak ''grup kararı'' almadıklarına işaret eden Kapusuz, ''Topluma Kazandırma Yasa Tasarısı'' için grup kararı olmadan nitelikli çoğunluğa ulaşacaklarını ifade etti. 
     ''Yarınki birleşimi TBMM Başkanı Bülent Arınç'ın yönetmesini istirham ettik'' diyen Kapusuz, Arınç'ın birleşimi yöneteceğini ve kalp ameliyatı geçiren Kandoğan'ın da Meclis'te olacağını bildirdi. 
     
     ''RAPORUN BAĞLAYICILIĞI YOK'' 
     Kapusuz, TBMM Yolsuzlukları Araştırma Komisyonu'nun raporunu Meclis Başkanlığı'na verdikten sonra işinin bittiğini, sonraki sürecin Meclis'in yetkisine geçeceğini ifade ederek, ''Yazılıp çizilenler, raporun tamamını yansıtmamaktadır'' dedi. 
     Raporun gereklerinin yerine getirilmesinin ne zaman mümkün olacağı sorusuna karşılık Kapusuz, şunları söyledi 
     ''Bu komisyon raporu, bir çalışma ürünüdür. Meclis'te görüşülür ama oylanması sözkonusu değil. Bundan sonraki süreç, Meclis ve grupların kararına bağlıdır. Bu rapora uyulacak diye bir mecburiyet sözkonusu değil. Uygun bulunur araştırma, uygun bulunur soruşturma önergesi verilir ya da hiç değerlendirmeye alınmayabilir. Kamuoyunda yanlış bir imaj var bu rapor harfiyen yerine getirilecek diye bir şey yok. Bunun kesin olarak bağlayıcılık yönü olmayan, sonucu oylanarak neticeye gitmeyen bir metindir. Bu bir çalışma ürünüdür. Bu rapordan azami şekilde yararlanmak isteriz. Ama önerilere uymak gibi bir mecburiyet sözkonusu değil.'' 
     
</TEXT>
</DOC>
