<DOC>
<DOCNO> 151437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur01.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürüne "sarkıntılık" soruşturması... 
</HEADLINE>
<TEXT>

     Dikmen Polisevi'nde kalan ve burada çalışan bir görevliye sarkıntılık ettiği iddia edilen bir emniyet müdürü hakkında soruşturma açıldı. Aynı polisevinde, bir süre önce yine bir emniyet müdürü hakkında sarkıntılık iddiasıyla soruşturma açılmıştı. 
     Bir ilin emniyet müdürlüğünde görev yapan ve terfi sınavı için Ankara'da bulunan Şube Müdürü T.U'nun Dikmen Polisevi'nde çalışan N.A. adlı kadına sarkıntılık ettiği öne sürüldü. T.U'nun, ''Ben Ankara dışından geldim, buralarda bar var mı Benimle gelir misin '' şeklinde N.A'ya teklif götürdüğü, N.A'nın tepki göstererek, Dikmen Polis Karakolu'na şikayette bulunduğu bildirildi. 
     N.A'nın şikayetini daha sonra geri aldığı, ancak olayın Emniyet Genel Müdürü Gökhan Aydıner'e iletilmesi üzerine, Aydıner'in soruşturma talimatı verdiği öğrenildi. Emniyet Genel Müdürlüğü Teftiş Kurulu Başkanlığı, Şube Müdürü T.U. hakkında ''sarkıntılık''tan soruşturma açarken, olayla ilgili bir polis başmüfettişi görevlendirildi. 
     Dikmen Polisevi'nde bir süre önce yine bir şube müdürü hakkında, burada kalan bir milletvekilinin kızına ''sarkıntılık'' ettiği iddiasıyla soruşturma açılmıştı. 
     





</TEXT>
</DOC>
