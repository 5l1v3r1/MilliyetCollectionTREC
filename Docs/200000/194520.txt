<DOC>
<DOCNO> 194520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/yazar/pulur.html </URL>
<DATE> 2003/11/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Osmanlı ordusundaki paşaların "bir tanesi"... 
</HEADLINE>
<TEXT>

   
   BUGÜN stratejik ortağımız Amerika ise, 1. Dünya Savaşı'nda da "Almanlar"dı, hem öyle bir ortaklıktı ki, orduya bile onlar kumanda ediyorlardı. 
   Bu kumandanlardan biri de General Falkenhayn'dı. 
   Suriye cephesinde 7. Ordu Kumandanı olan Mustafa Kemal Paşa, bu Alman generale karşıydı, daha doğrusu ordunun Alman generallere teslim edilmesine karşıydı... 
   
   
   MUSTAFA Kemal Paşa, 20 Eylül 1917'de Başkumandan Vekili Enver Paşa'ya ve Sadarazm Talat Paşa'ya gönderdiği raporda durumu anlatıyor, "Bu bataklıktan kurtulmak için Almanlarla işbirliği zorunlu olsa da" diye devam ediyordu 
   "Almanların bu zaruretten ve harbin uzamasından istifade ederek bizi sömürge şekline sokmak ve memleketimizin bütün kaynaklarını kendi ellerine almak siyasetinin karşısındayım. Ve devlet ricalinin bu hususta hiç olmazsa Bulgarlar kadar bağımsız ve kıskanç olmalarını lüzumlu görürüm. Ayrı ve bağımsız olma sebeplerinde kıskanç olduğumuz Almanlarca gereği gibi anlaşıldığı gün onların bizi Bulgarlardan daha itibarlı göreceklerine sizi temin ederim. İyi idare edeceğim diye durmadan fedakarlıkta bulunmak, herhangi bir müttefike ve özellikle Almanlara merhamet ve ihsan telkin etmeyip, belki verdiklerimizden yüz kat fazlasına onları hırslandırır ve teşvik eder. Bugün Falkenhayn her vesilede herkese karşı Alman olduğunu ve elbette Alman çıkarını en fazla düşüneceğini söyleyecek kadar cesaretlidir. Halep'te, Fırat'ta ve Suriye'de Alman siyaseti ve Alman çıkarı ne demek olduğunu ve özellikle bu sözü sarf eden bir Alman konsolosu olmayıp yüz binlerce Türk kanı için karar vermek mevkiinde bulunan bir kumandan olursa, işin tamamen vatani çıkarlarımıza karşı cereyan edeceğini anlamamak mümkün değildir." 
   
   
   ATATÜRK, Alman generalin, bütün Arabistan'ı Alman hakimiyeti altına almak için bir taarruza hazırlandığını da belirterek şöyle diyor 
   "Fakat, bugün taarruz sözü, bütün Suriye, yani Arabistan'ın idaresi altına girmesi için bir cazibe vesilesinden başka bir şey değildir. İki ay sonra ahval, taarruza elverişsiz olup, bütün kuvvetlerle Filistin'in müdafaası mümkün olursa, General Falkenhayn'ın dünyaya ve memleketimize karşı en büyük başarıyı kazanmış şekilde ortaya çıkacağına şüphe yoktur. Fakat bu halde, hükümet ve memleket takviyesi şartı şöyle dursun, memleket tümüyle bizim elimizden çıkarak bir Alman sömürgesi haline girmiş olacaktır. Ve General Falkenhayn, bu maksat için, bizim borcumuz olan altınları ve Anadolu'dan getirdiğimiz son Türk kanlarını kullanmış olacaktır." 
   
   
   ATATÜRK açık yürekle ve cesaretle yazdığı raporun son cümlesi de şöyle 
   "Kısacası, gerek mülki hükümler ve gerek ahali içinde yapılacak işlerin sıradan bir memleket meselesi değil, en birinci bir memleket müdafaası meselesi olduğu bu devirde memleketin hiçbir köşesinin herhangi bir yabancı nüfuz ve idaresi altına verilmesi, saltanat hayatını kesinlikle bozar ve ortadan kaldırır. 
   İşte, benim görüşlerim bundan ibarettir. 
   Bulunduğumuz mevki sebebiyle bunları anlatmakla vicdanım üzerindeki bir yükü kaldırmış olduğuma inanıyorum." 
   Mustafa Kemal Paşa, o tarihte Osmanlı ordusundaki "paşalar"dan biridir ve tarih şahittir ki "bir tanesi"dir. 
   
      
   
   
   
</TEXT>
</DOC>
