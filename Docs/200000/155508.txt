<DOC>
<DOCNO> 155508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/spor/spo04.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz verdi, Aybaba kaldı 
</HEADLINE>
<TEXT>

Trabzonspor Başkanı Özkan Sümer'in, Samet Aybaba'yı yatırım sözüyle ikna ettiği öğrenildi. Başkan'ın, "Kimi istiyorsan alacağız" garantisi kaosu çözen sözler oldu 
     'Tek hedefimiz zirve' 
     GÜNLERDİR Trabzon camiasında merakla beklenen Özkan Sümer - Samet Aybaba pazarlığı önceki gece mutlu sonla noktalandı. Trabzonspor Başkanı Sümer'in, Aybaba'ya transfer sözü ve şampiyonluğa oynayacak bir kadro kurma garantisi verdiği öğrenildi. Sümer'in, "Talep ettiğin kaç oyuncu varsa transfer edilecek. Bundan şüphen olursa anlaşmanı iptal edersin" sözü, Aybaba'yı ikna etmeye yetti. 
     
     İmza bugün atılacak 
     İKİLİ uzun süren sohbetin ardından, tüm konularda anlaşma sağladı. Aybaba'nın bugün saat 11.00'de Bordo - Mavili kulüple sözleşme yenileyeceği açıklandı. Aybaba toplantıdan sonra, "Özkan Sümer'in teknik adamlıktan gelmesi benim için bir şans. Herşeyi çok rahat konuşabiliyoruz. Beni her yönüyle anlayabiliyor. Onunla çalışmaktan dolayı çok mutluyum" diye konuştu. 
     
Aurelio'nun yerine Maxim 
     BORDO-Mavili yöneticiler sezon sonunda ayrılması kesinleşen Aurelio'nun yerine Gaziantepsporlu Maxim Romaschenko'yu renklerine bağlamak için harekete geçti. Tecrübeli futbolcunun ayda 80 bin dolar talep etmesi üzerine görüşmeler şimdilik durduruldu. Öte yandan Samsunsporlu Müslim Can ve Malatyasporlu Tolga da Trabzon yönetiminin transfer listesine girdi. 
     

</TEXT>
</DOC>
