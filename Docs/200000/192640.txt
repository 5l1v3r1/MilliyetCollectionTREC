<DOC>
<DOCNO> 192640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/cemal.html </URL>
<DATE> 2003/11/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Zurnanın zırt dediği yer 
</HEADLINE>
<TEXT>

   
   İsrail'de, Kudüs ve Tel Aviv'de geçen haziran ayında bazı sohbetlerim olmuştu. Özellikle Başbakan Şaron'a daha yakın akademik ve diplomatik çevrelerde kulağıma çalınan ve iz bırakan cümlelerden birini unutmuyorum 
   "Türkiye'yi Avrupa Birliği'ne nasıl olsa almazlar ki..." 
   Bu cümlenin devamına gelince 
   "Türkiye açısından bu durumda en iyisi, Büyük Ortadoğu'da İsrail ve Amerika'yla iş tutmak değil mi " 
   Bir başka deyişle 
   ABD - İsrail - Türkiye ekseni. 
   Bu bakış açısına yalnız İsrail'de değil, Amerika'yla Türkiye'de de rastlanıyor. Örneğin, Washington'da Irak Savaşı ve Başkan Bush yönetimini baştan beri destekleyen tarihçi ve Atatürk Barış Ödülü'nün sahibi Bernard Lewis'le Richard Perle, yani 'yeni muhafazakarlar'ın neo - con'lar önde gelenleri de öteden beri farklı düşünmezler. 
   Lewis daha bu yakınlarda AB'nin Türkiye'yi nasıl olsa almayacağını, en iyisinin ABD - İsrail - Türkiye ekseninin kurulması olduğunu açıkladı. Perle'ün de benzer demeçleri çıktı basında. 
   Türkiye'de de bazı diplomatik, askeri ve akademik çevrelerde benzer düşüncelere rastlanıyor. Örneğin, eski Genelkurmay İkinci Başkanlarından Çevik Bir Paşa'nın böyle bir çizgide olduğu söylenebilir. 
   Bilemiyorum, şöyle özetlenebilir mi 
   Kıbrıs'ı veremeyiz. 
   Çünkü stratejik bir karttır. 
   Versek bile AB'ye almazlar. 
   Bu durumda en iyisi, AB sevdasını bir yana bırakıp ABD ve İsrail'le birlikte Ortadoğu'da, Avrasya'da bir eksen oluşturmaktır. 
   Emekli olduktan sonra Çevik Bir Paşa'ya Washington'da, özellikle neo - con çevrelerde bir ara gösterilmiş olan yakın ilginin kaynağında yatan nedenlerden biri de bu bakış açısı olabilir. 
   Peki, Ankara nasıl bakıyor 
   Hükümetin bakışı nedir 
   CHP ne düşünüyor 
   Hükümet kanadı, AB'den yana. Türkiye olarak AB'ye demirlemenin en doğru yol olduğuna inanıyor. AB'den dışlanıp ABD'ye savrulmanın Türkiye'nin çıkarlarına hizmet etmeyeceği düşüncesi hükümette ağır basıyor. 
   Tutumu şöyle özetlenebilir 
   Türkiye Avrupalıdır ancak Amerika'yla da dost ve müttefik olarak kalmaktan ve ilişkilerini geliştirmekten yanadır. 
   CHP'de de ana çizginin bundan farklı olduğunu sanmıyorum. Baykal ve Derviş'in birçok açıklamasında Türkiye'nin AB'ye üyeliği savunulurken, ABD'den de uzaklaşmak istenmiyor. 
   Kısacası 
   Ankara'da iktidarla muhalefetin denge oyunu birbirini tutuyor. 
   Tehlikeli bir denge oyunu bu 
   Bu oyunda Avrupa'ya gelince... 
   Türkiye'nin üyeliği konusunda kafaların karışık olduğu çok açık. Aman gelin, sizi bekliyoruz diyene rastlamak kolay değil. Fakat Türkiye'yi Avrupa'dan dışlamak ve tümüyle Amerika'ya bırakmak da istemiyorlar. 
   Özellikle Berlin'le Paris öyle. 
   Almanya'yla Fransa'nın bir yandan Amerika'yı Ortadoğu'da dengelemek için Türkiye'nin önemini özellikle 11 Eylül dünyası ve Irak Savaşı'yla birlikte gördükleri söylenebilir. 
   Öte yandan, istikrarlı ve refah içindeki bir Türkiye'nin kendi iç istikrarları açısından da göz ardı edilemeyecek bir faktör olduğunu kabullendikleri ortaya çıkıyor. Türkiye'deki istikrarsızlığın, model olma özelliğini yitirmiş bir Türkiye'nin, etnik ve dini çalkantılara düşmüş bir Türkiye'nin, bir Fransa'yı, bir Almanya'yı da zora sokabileceğini iyice gördükleri belirtilebilir. 
   Bu nedenlerle Paris ve Berlin'de Türkiye - AB ilişkileri konusunda hava değişimi var. Türkiye dışarıda bırakılmak istenmiyor. 
   Bu konu, Almanya'da devlet politikası niteliğine bürünüyor. Son altı aydır Fransa'da da olumlu sinyaller yanıp sönüyor. 
   En azından tarih konusunda... 
   Ama her şey bitmiş, AB ile müzakere tarihi çantada keklik haline gelmiş değil. Zurnanın zırt diyebileceği bir yer var. 
   Bunun adı Kıbrıs 
   Kıbrıs'ta hükümet topa yanlış vurursa, CHP de Kıbrıs'ta muhalefet olsun diye muhalefet yapmaya devam ederse, bütün denge oyunu altüst olabilir. 
   Bu denge oyunu hayati 
   Türkiye'nin genel çıkarlarıydı, birlik ve bütünlüğüydü, hemen her şey bir kuyumcu titizliğiyle yürütülmesi gereken bu denge oyununda düğümleniyor. 
   Bu açıdan tarafların, özellikle Kıbrıs konusunda ne yaptıklarını, ne yapacaklarını enine boyuna düşündüklerini umut etmek istiyoruz. 
   
      
   
   
</TEXT>
</DOC>
