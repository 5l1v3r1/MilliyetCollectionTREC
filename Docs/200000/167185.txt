<DOC>
<DOCNO> 167185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/siyaset/siy03.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye, KADEK'li teröristleri kovalıyor 
</HEADLINE>
<TEXT>

Ülkenin Kürt bölgelerinde büyük bir operasyon başlatan Suriye polisi, yakaladığı militanları Türkiye'ye teslim ediyor 
     NAMIK DURUKAN Ankara 

     Türkiye ile iyi ilişkiler geliştirmeye çalışan Suriye, bir dönem barındırdığı KADEK'e yönelik kapsamlı operasyonlar yapıyor. İnsan avı operasyonunda yakalanan örgüt üyeleri Türkiye'ye teslim ediliyor. Operasyondan kurtulmak için örgüt yeraltına çekildi. 
     Abdullah Öcalan'ı barındırması ve PKK'lıların faaliyetlerine göz yumması nedeniyle savaşın eşiğine gelinen Suriye, Kürtlerle yolunu ayırdı. Suriye polisi ağırlıklı olarak Kürt bölgelerinde KADEK'e yönelik büyük operasyonlar gerçekleştiriyor. 
     Türkiye sınırında bulunan Kamışlı, Derik, Rakka, Afrin ve Derbesiye kentlerinde birçok eve operasyon düzenlendi. Suriye gizli servisi Muhaberat'ın düzenlediği gece operasyonlarında 50'nin üzerinde KADEK'li ile örgüt üyelerine yardım eden Suriye Kürt'ü yakalandı. KADEK'lilerin bir bölümü geçen ay sınırdan Türkiye'ye teslim edildi. Operasyonlara Muhaberat'ın yanında üç istihbarat teşkilatı da destek verirken, örgüt üyelerinin faaliyetlerini yeraltına kaydırdığı belirtildi. Suriye'deki operasyonlar Özgür Politika Gazetesi'nde "Gözaltındaki Kürtlerin akibeti belirsiz", "Kerkük Kürdistan" sitesinde ise "Suriye polisi Kürtlere saldırdı" başlığı ile verildi. KADEK'e yönelik sürdürülen operasyonlar son dönemlerde demokratik hak istemiyle ortaya çıkan Suriyeli Kürt örgütlerini de kapsıyor. Hiçbir demokratik etkinliğe yasal olarak izin vermeyen Suriye yönetimi, bir ay içinde 200 Kürt'ü gözaltına aldı. Kürtlere kültürel haklar verilmesi için siyasi düşüncesini dile getiren bine yakın kişinin ise cezaevlerinde yattığı kaydedildi. 
     

</TEXT>
</DOC>
