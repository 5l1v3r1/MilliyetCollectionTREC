<DOC>
<DOCNO> 162451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko14.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da 75 yaş üstü nüfus 14 milyona dayandı... 
</HEADLINE>
<TEXT>

     Giderek yaşlanan Japon toplumunda, yaşlılar için ''gümüş insan kaynakları merkezleri'' adıyla iş bulma büroları ülke geneline yayıldı. 
     Gümüş İnsan Kaynakları Merkezi Birliği'nin verilerine göre, enformasyon teknolojisinden de yaygın olarak faydalanılan bu merkezlerin sayısı geçen yılın Eylül sonu itibariyle 1766'ya, buralara üye kaydedilen yaşlı kişilerin sayısı da 720 bine ulaştı. 
     Bu merkezlerin üye sayısının gelecek birkaç yılda süratle artması ümid ediliyor. Nomura Araştırma Enstitüsü 680'i aşkın merkeze bilgisayar sistemleri teslim ettiği gibi, ''Ageless 80 Advance'' adlı gelecek nesil sistem geliştirdi. Bu sisteme internet üzerinden üye olunabiliyor. 
     Japon devletinin resmi verilerine göre, 75 yaş ve bu yaşı geçmiş kişilerin sayısı geçen yıl sonunda 14 milyona ulaştı. 
     Bu yılki mali bütçe raporuna dahil edilen rakamlara göre, yaşlı sayılan 65 yaş ve üstü kişilerin sayısı 1 Ekim 2002 tarihi itibariyle 23 milyon 630 bine, nüfusa oranı da yüzde 18'den yüzde 18.5'e çıktı. 
     Japonya'da 75 yaş ve üzeri nüfusun sayısının ''daha genç'' sayılan 65-74 yaş grubunun nüfusunu 2020 yılında geçmesi bekleniyor. 
     
     YAŞLILAR İÇİN SADECE HAFTA SONLARI ÇALIŞMA 
     Raporda, Gifu Vilayeti'ndeki bir metal imalat sanayi tesisinin maliyetleri azaltmak ve sadece hafta sonları faaliyetlerini sürdürmek için yarım zamanlı yaşlı kişileri çalıştırması örneği verildi. 
     Hükümetin raporunda, arzu edenlerin 65 yaş sonrasında da çalışmaya devam edebilmeleri için zorunlu emeklilik yaşının yükseltilmesi istendi. 
     Raporda, farklı sağlık ve diğer şartlarını haiz yaşlı vatandaşların ihtiyaçlarının karşılanması için istihdam fırsatlarının çeşitlendirilmesi de önerildi. 
     
</TEXT>
</DOC>
