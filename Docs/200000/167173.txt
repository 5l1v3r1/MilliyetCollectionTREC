<DOC>
<DOCNO> 167173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/guncel/agun.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı sevda yolunda öldüler 
</HEADLINE>
<TEXT>

İki yıl önce Ağrı Dağı'nda kaybettiği AKUT'çu arkadaşına "Vazgeç bu sevdadan" diyen Uğur Uluocak, kendisi vazgeçmedi. Ve ölüm onu 4 bin metrede bir yıldırımla buldu 
     CENK BAŞLAMIŞ Moskova 

     Atlas dergisi yazarı ve İstanbul Teknik Üniversitesi Dağcılık Kulübü eğitmeni Uğur Uluocak, usta bir dağcıydı. Kendisiyle gazetemizde yapılan bir röportajda, tehlikeye karşı dağcılar olarak birbirlerini uyardıklarını anlatarak, "Bana bir şey olmaz demek yanlış" demişti. 41 yaşındaki Uluocak, sözlerinde haklı çıktı. Usta dağcı, önceki gün Kırgızistan'ın başkenti Bişkek yakınlarındaki Teke-Tor dağında yıldırım çarpması sonucu hayatını kaybetti ve 2 yıl önce Ağrı Dağı'nda ölen arkadaşı Sertaç Tümerdem'le aynı kaderi paylaştı. 24 Haziran'da üçlü zirve tırmanışına başlayan Uluocak'a Alper Duran ve Haldun Ülkenli de eşlik ediyordu. Usta dağcının cenazesinin pazar günü Türkiye'ye getirilmesi bekleniyor. 
     
     YILDIRIM ÇARPTI... 
     Kırgız ajanslarının haberine göre üç kişiden oluşan Atlas ekibi, fotoğraf çekimi çalışmaları yapmak amacıyla 24 Haziran'da başkent Bişkek'e geldi. Daha sonra ulusal parkın bulunduğu Ala Arça bölgesine geçen ekip, buradaki Teke - Tor Dağı'na tırmandı. 4424 metre yüksekliğindeki dağa tırmanışı başarıyla gerçekleştiren Türk dağcılar, ardından zorlu bir inişe başladı. Ancak üç Türk'ün inişe geçtiği sırada Uluocak yıldırım çarpması sonucu hayatını kaybetti. 
     Atlas ekibinin gezisini organize eden turizm şirketi Ak - Say Travel yetkilileri, Uluocak'ın yıldırım düşmesi sonucu hayatını kaybettiğini bildirdi. 
     
     ARKADAŞINI UYARMIŞTI 
     İki yıl önce Ağrı Dağı'na tek başına tırmanan ve düştüğü buzul çukurunda ölen AKUT üyesi Sertaç Tümerdem'le ilgili gazetemize bir yazı yazan Uğur Uluocak, arkadaşına 'Vazgeç bu sevdadan' dediğini ancak ikna edemediğini anlatmıştı. Uluocak şunları söylemişti "Ağrı Dağı'nın kuzey rotasına tırmanacağını öğrendim. Beni aradı ama ne yazık ki ikna etmek mümkün değildi. Ertesi gece telefon geldi. Son kampa varamamış, dağ hastalığına yakalanmıştı. Ne yapabileceklerini tarif ettim. Sertaç normal irtifaya dönünce aradı, 15 dakika görüştük. Kazayı gazetelerden öğrendim. Çivilerle dolu bir yolda son sürat araba kullanan birinin kaza haberini okuyunca insan ne kadar şaşırırsa ben de o kadar şaşırdım." 
     
Bu sezonun en iyisiydi      Makine mühendisi Uluocak, bir süre Marmara Üniversitesi Kamu Yönetimi Bölümü'nde araştırma görevlisi olarak çalıştı. Atlas dergisi yazarı ve fotoğrafçısı olan Uluocak, Tibet'teki Shisha Pangma'ya ekibiyle, Tibet ve Nepal arasında bulunan Cho Oyu zirvesine de tek başına çıktı. Uluocak, 2003'te iki kez 8 bin metrenin üstüne tırmanarak sezonun en iyi dağcılık derecesini elde etti. Türkiye'de bu dereceye ulaşan üç dağcıdan biriydi. Uluocak, dağcılığı neden sevdiğini şu sözlerle anlatıyordu "Risk çok yüksek. O riski kontrol etmek hoşuma gidiyor..." 
     Uluocak, röportajda sözlerini şöyle sürdürmüştü "Araba kullanırken olduğu gibi, en çok kaza kolay yolda olur. Dağda da en çok kaza, kolay rotada olur. Tecrübeli dağcı, rota kolaylaşınca tehlikenin arttığını bilir. Tehlikeyi hissetmek için birbirimizi uyarırız." 
     
'Yürürken rüya bile görürdüm'      Uğur Uluocak'ın röportajından bazı satırbaşları şöyle "Ben eski tırmanışlarımda, daha tecrübesiz dönemimde yürürken uyuduğumu hatırlarım. Hatta, yürüdüğümü fark etmediğim, rüya gördüğüm olmuştur. Bir keresinde tam 1 saatlik bir kopukluk var hafızamda. Uzun uyuma eğilimi vardır yüksek dağlarda... Cho Oyu'da sona doğru, yorgunluk ve oksijensizlikten iki kere uyudum. Uyku tehlikeli olmaya başladı. Kendime 'Üçüncüsü senin son hakkındır' dedim. Dördüncüsünde uyuyup kalabilirdim. Çünkü ayaklarım dondu. Şimdi bile parmak uçlarımda donmalar var. İyileşmesi iki ay sürecek." 
     
     

</TEXT>
</DOC>
