<DOC>
<DOCNO> 177498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur07.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Menopoz döneminde güneşlenin 
</HEADLINE>
<TEXT>

     Erciyes Üniversitesi Tıp Fakültesi Ortopedi ve Travmatoloji Anabilim Dalı Başkanı Prof. Dr. Ali Baktır, menopoz döneminde görülen kemik erimesinin önüne geçmek için günde 40-60 dakika güneş ışığı alınması gerektiğini söyledi. 
     Baktır, insan vücudunda varolan D vitaminin aktif hale geçmesi için güneş ışığına ihtiyaç olduğunu kaydetti. 
     Güneş ışığının özellikle çocuklar ve 55 yaşın üzerindeki kadınlar için çok önemli olduğuna işaret eden Baktır, şöyle devam etti 
     ''Güneş, 0-4 yaş gurubundaki çocuklar için çok önemlidir. Kemikler çocukluk çağında şekil alır. Eğer çocuğun kemikleri bu çağda yeterli D vitamini alamazsa, bir takım şekil bozuklukları görülebilir. Bu nedenle çocuklar vücutlarındaki D vitaminin aktif hale geçmesi için günde 1-2 saat sabah ve akşam güneşi almalıdır.'' Güneşin yaşlılar için de çok önemli olduğuna işaret eden Baktır, şunları anlattı 
     ''Yaşlılar özellikle de 55 yaşın üzerindeki kadınlar için güneş oldukça yararlıdır. Kadınlar, menopoz döneminde kemik erimesini engellemek için günde 40-60 dakika güneş ışığı almalıdır. Çünkü bu dönemde hormon salgıları azalır. Kemikler yeterince beslenmediği için de kemik erimesi görülebilir. Bunun önüne geçmek için şort ve tişörtle güneş ışınlarının dünyaya dik olarak ulaşmadığı saatlerde gezmek yeterlidir.'' Baktır, hidroterapinin önemli bir tedavi yöntemi olduğunu, ancak sahilde kuma gömülmenin sağlık için kanıtlanmış bir faydasının bulunmadığını da bildirdi. 
     
</TEXT>
</DOC>
