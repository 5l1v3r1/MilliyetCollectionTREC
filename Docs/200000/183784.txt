<DOC>
<DOCNO> 183784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur12.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el eşya piyasasını, öğrenci talebi canlandırdı... 
</HEADLINE>
<TEXT>

     Üniversiteyi yeni kazanan öğrencilerin gittikleri kentlerde evlerini kurarken genellikle ikinci el eşyaya yönelmeleri, piyasayı hareketlendirdi. 
     Üniversiteyi ailelerinden uzakta okumak durumunda olan öğrenciler, okulun bulunduğu kentlerde, kayıtlar başlamadan önce evlerini kiralayarak, yaşacakları bu mekanları hazırlama telaşına düştü. 
     Derslerin başlamasına günler kala ev için gerekli eşyaları almayı planlayan öğrenci ve aileleri, yenisinin pahalı olması nedeniyle genellikle ikinci elini tercih ediyor. 
     Konya'da, Eski Garaj yakınlarında kurulu ikinci el eşya pazarının esnafı, öğrencilerin ikinci el eşyaya gösterdiği talebin piyasayı canlandırdığını bildirdi. 
     İkinci el eşya alım-satımı yapan Ahmet Sarıca, pazara eskiyen eşyasını satmak için getirenler olduğunu ancak, bir hafta öncesine kadar alıcının çok fazla pazara gelmediğini kaydetti. 
     Yaklaşık 70 bin üniversite öğrencisi ile Türkiye'nin en kalabalık üniversitesi olan Selçuk Üniversitesi'ne gelen öğrencilerin, kente gelmeye başlamasıyla işlerinin açıldığını ifade eden Sarıca, ''Bugünlerde pazara gelen ikinci el ev malzemeleri, elimizde çok beklemiyor. Özellikle son bir haftadır oldukça hareketli günler geçiriyoruz'' dedi. 
     Öğrencilerin ikinci ele gösterdiği yoğun talep nedeniyle fiyatlarda artış yaşandığını vurgulayan Sarıca, şunları söyledi 
     ''İkinci el pazarındaki bu hareket, her yıl okulların açılmasına günler kala başlar ve yaklaşık 3 hafta sürer. Öğrenciler kadar her zaman olduğu gibi dargelirlinin de pazara gelmesi, doğal olarak fiyatları yılın diğer dönemine göre önemli ölçüde artırıyor. Pazarda genelde, buzdolabı, oturma grubu, elbise dolabı ve hazır yataklar satılıyor.'' Sarıca, hareketliliğin en fazla 15 gün daha sürmesini beklediklerini dile getirerek, esnafın bu dönem içinde aylardır elinde bulunan eşyanın büyük bir kısmını satmayı ümit ettiğini sözlerine ekledi. 
     Pazarda, ikinci el buzdolapları 75 ile 300 milyon lira arasında değişen fiyatlarda alıcı bulurken, oturma grupları 125-250 milyon, elbise dolapları 40-120 milyon ve hazır yataklar ise 30-75 milyon lira arasında satılıyor. 
     
</TEXT>
</DOC>
