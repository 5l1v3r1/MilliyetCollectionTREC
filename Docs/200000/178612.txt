<DOC>
<DOCNO> 178612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/spor/yozer.html </URL>
<DATE> 2003/08/28/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Çok kolay oldu 
</HEADLINE>
<TEXT>

   
   Bu maçtan başka bir sonuç zaten beklenemezdi. İki takım arasında acıyla tatlı kadar fark var. Biri Anya'da, biri Konya'da... 
   CSKA Sofya hiçbir şekilde ve hiçbir haliyle Galatasaray'ın yanına bile yaklaşamaz. Akılcı bir taktik, dakika dakika hesaplanmış bir oyun planı ve hiç riske girmeden oynanan garanti futbol CSKA'nın tüm gazını alıverdi. İlk dakikalarda Galatasaray oyuna konsantre olamadı ve savunmada yoğun pas hataları birkaç tehlike yaşattı. Ancak taşlar çabuk oturdu. Dörtlü savunmanın önüne Tamas ve Batista da koyulunca, CSKA Sofya'nın yapacağı tek şey maçın bitiş düdüğünü beklemekti. Fatih hoca belli ki savunmada pek işe yaramayan Tamas için farklı yerler arıyor. Dün rakip takımın en iyi oyuncusu olarak gözüken Lima'nın bekçiliğini yapan Tamas bunda başarılı oldu. Ağır olmasına rağmen akıllı bir markajcı profili çizdi. 
   Maç sonuna kadar oyun disiplinini hiç bırakmayan ve kontrolü her zaman elinde tutan Galatasaray, hücuma çok sık çıkmamasına rağmen etkili ve garanti ataklar yaptı. Prates'in frikiği müthişti. O dakikalarda oyunda olmayan Arif işe yaradı Genç yaşta akıl dolu oynayan Sabri'nin usta golü ise maçın görülmeye değer anıydı. 
   Rakip takıma attığı oltalarla tuzaklar hazırlayan Galatasaray bunda da başarılı oldu. Bulgarlar ile yaptığımız bu maç da gösterdi ki, Türk futbolu artık komşuların uzun yıllar ulaşamayacağı seviyelere gelmiş. 
   Ancak Galatasaray'ın sahada kurduğu müthiş düzen bir mengene görüntüsü taşımasına rağmen içinde işleyen bazı çarklarda paslanma var. Ergün tanınmaz halde... Savunmada De Boer sadece Bülent'e güveniyor. Hakan Ünsal'ın kanatında yine giden gelen belli değil. Hakan Şükür çok yalnız kalıyor ve hiç top alamıyor. Hücumda çoğalma çok az. Hasan Şaş performansını yeteri kadar kullanamıyor. Bunlar önemli noktalar... Yüksek düzeydeki karşılaşmalarda başa bela olacak hatalar. Ancak artılar da az değil. Bir kere oyun disiplini mükemmel. CSKA Sofya bu disiplini bozmak için herşeyi yaptı. Tekme attı, tokat attı yine bozamadı... Bu Galatasaray için önemli bir faktör. 
   Ayrıca dün Mondragon'u da unutmamak lazım. Klas kurtarışlar yaptı, takımına güven verdi. Kale direkleri arasındaki koca alanda tüm delikleri kapadı. 
   Bu tur kolay oldu. Bulgar hiç zorlamadı bile... Seyircisi çok inanmış. Ama Şampiyonlar Ligi'ne gitmek kolay değil. Hele kurada Galatasaray çıkmışsa yandın. Adamı yiyiverirler. Ve seyirci de dün gördü ki, takımlarının oynadığı futbolun adı "Çaresizlik". Biz sadist değiliz, ama galiba onların bu halini görünce zevk aldık. Neyse... Darısı gruptaki diğer takımların başına... 
   
   
</TEXT>
</DOC>
