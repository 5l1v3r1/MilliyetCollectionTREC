<DOC>
<DOCNO> 196203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur45.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Saldırıyla ilgili kesin sonuca DNA testleriyle ulaşacağız" 
</HEADLINE>
<TEXT>

     Başbakan Recep Tayyip Erdoğan, İstanbul'daki terörist saldırıyla ilgili kesin sonuca DNA testleriyle ulaşılacağına inandığını ifade ederek, ''İstihbarat ve güvenlik teşkilatlarımız gayet güzel, ciddi bir çalışmayla neticeye varıyorlar, varacakları inancındayım'' dedi. 
     Erdoğan, Lösemili Çocuklar Sağlık ve Eğitim Vakfı'nın LÖSEV Lösemililer Hastanesi'ndeki iftar yemeğine katıldı. 
     Başbakan Erdoğan, hastaneden ayrılırken gazetecilerin, İstanbul'da iki sinagoga düzenlenen saldırıyla ilgili son gelişmelere ilişkin sorularını yanıtladı. 
     DNA testleriyle ilgili çalışmaların yapıldığını, kesin raporların henüz ulaşmadığını belirten Erdoğan, ''Bu rapor da zannediyorum, bugün hedefliyorlardı, bugün bitirilemediyse, yarın bitirilecektir. Bu testlerle zaten netlik kazanacaktır'' diye konuştu. 
     Erdoğan, kesin sonuca bu testlerle ulaşacaklarına inandığını belirterek, ''İstihbarat ve güvenlik teşkilatlarımız gayet güzel, ciddi bir çalışmayla neticeye varıyorlar, varacakları inancındayım'' dedi. 
     
     ORTAK MÜCADELE PLATFORMU 
     İngiltere Başbakanı Tony Blair ile görüştüğü anımsatılarak, bu konunun gündeme gelip gelmediğinin sorulması üzerine Erdoğan, Blair'in bu konu nedeniyle kendisini aradığını söyledi. 
     Türkiye'nin 49 ülkeyle güvenlik anlaşmasının bulunduğunu hatırlatan Erdoğan, ortak mücadele platformunu bundan sonra çok daha hassasiyetle dünya genelinde geliştirmeleri gerektiğini vurguladı. 
     Türkiye olarak bu hassasiyetlerini artırarak devam ettireceklerini ifade eden Başbakan Erdoğan, özellikle güvenlik anlaşması olan komşu ülkelerle çalışmalarının çok daha hassasiyet arz ettiğini belirtti. 
     Erdoğan, gerek İngiltere gerek AB ülkeleri gerekse ABD'nin bu konudaki hassasiyetlerini, bu olaydan sonra ısrarla vurguladıklarını anlatarak çalışmaların bundan sonra hızla artacağını söyledi. 
     Adalet Bakanı ve Hükümet Sözcüsü Cemil Çiçek'in, bugünkü Bakanlar Kurulu toplantısının ardından, taziye mesajı gönderen ülkelerin durumunu ''timsah gözyaşları'' olarak nitelendirdiği yönündeki açıklamasının hatırlatılmasına karşılık Erdoğan, ''Bunlar, ülkelerin birbirlerine karşı olan vecibeleridir, nezaketidir. Bu nezaketin ötesinde atılması gereken adımlar da var. Bu adımların atılması gerekir. Türkiye olarak şu ana kadar bu adımları hep attık, bundan sonra da atmakta kararlıyız'' dedi. 
     Terör örgütlerinin dininin, milletinin, ırkının olmadığını dile getiren Erdoğan, ortak mücadele platformunun olması gerektiğini, bunu 11 Eylül'de de söylediklerini kaydetti. 
     Türkiye'nin teröre çok ağır bedeller ödediğini anımsatan Erdoğan, son olayda da bu bedelin farklı uygulamasını gördüklerini kaydetti. 
     Erdoğan, Türkiye'nin bunları aşacak güçte olduğunu ve bu altyapıya da sahip bulunduğunu ifade etti. 
     Basına kapalı gerçekleşen iftar yemeğine, Çalışma ve Sosyal Güvenlik Bakanı Murat Başesgioğlu, Sağlık Bakanı Recep Akdağ, Çevre ve Orman Bakanı Osman Pepe'nin yanısıra LÖSEV'in yöneticileri ve lösemili çocuklar katıldı. 
     Başbakan Erdoğan'a 3 çocuk yaptıkları resimleri hediye ederken, üzerinde LÖSEV yazılı çizgi film kahramanı şirinlerin rozeti de takıldı. 
     Başbakan Erdoğan, hastanedeki lösemili çocukları odalarında ziyaret ederek CD çalar hediye etti. 
     Erdoğan ayrıca, bir lösemili çocuğun babasını telefonla arayarak sohbet etti. 
     
</TEXT>
</DOC>
