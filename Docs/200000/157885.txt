<DOC>
<DOCNO> 157885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur10.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan açıkladı... Önümüzdeki yıl ilköğretim kitapları bedava 
</HEADLINE>
<TEXT>

     Başbakan ve AK Parti Genel Başkanı Recep Tayyip Erdoğan, 2003-2004 eğitim öğretim yılında ilköğretimdeki tüm öğrencilerinin ders kitaplarının devlet tarafından karşılanacağını bildirdi. 
     Erdoğan, partisinin TBMM Grup toplantısında eğitim alanındaki bazı kararları açıkladı. ''Eğitim alanındaki dev adımları buradan açıklıyorum'' diyen Erdoğan, gelecek öğretim yılında ilköğretimdeki tüm öğrencilerin ders kitaplarını devletin ücretsiz olarak vereceğini belirtti. 
     İmkansızlıkları sebebiyle özel okullarda okuyamayan ve kabiliyetlerini ortaya koyup değerlendiremeyen ''fakir fukara, garip gureba, ihtiyaç sahibi'' çocuklara da yeni bir kapı açılacağını kaydeden Erdoğan, 23 Ağustos'ta yapılacak sınavda ilk 10 bin içinde yer alacak öğrencilerin özel okullarda devlet tarafından ücretsiz okutulacağını bildirdi. 
     ''Bu ilk adımdır'' diyen Erdoğan, 10 bin öğrenciye böyle bir zemin hazırlandığını, okuma imkanı bulamayan öğrencilere bu imkanın tanınmasının sadece eğitim açısından değil, sosyal politikalar açısından da ne anlama geldiğinin düşünülmesini istedi. Erdoğan, ''şimdi müteşebbisler, eğitime yapılacak yatırımın tamamını gider gösterilebilecek'' dedi. 
     Erdoğan, okul ve yurtlara yapılacak her tür ayni ve nakdi yardımın da bu kapsamda değerlendirileceğini, deprem nedeniyle başta okullar olmak üzere hastane gibi kamu hizmet binalarına yardım yapmak isteyenlerin yardımının da bu kapsamda ele alınacağını bildirdi. 
     
     ''SOSYAL TESİSLER SATILACAK' 

     Erdoğan, yıllardan beri tartışılan ve kangren haline gelen, sosyal adalet duygusunu zedeleyen, devlette israfa yol açan uygulamalara son verileceğini belirterek, kamu kurumlarının elindeki sosyal tesisleri buna örnek gösterdi. 
     ''Bir kuruluşa sosyal tesis adını vermek, illaki o kuruluştan sosyal hizmet alınacağı anlamına gelmiyor, bunu tüm kamu çalışanları çok iyi biliyor'' diyen Erdoğan, Hükümet'in kamu kuruluşlarının elindeki 70 sosyal tesisi doğrudan satışa çıkardığını ifade etti. Erdoğan, bu tesislerin bir kısmının turizm yatırımcılarına sunulmak üzere Turizm Bakanlığı'na verildiğini kaydetti. 

     
</TEXT>
</DOC>
