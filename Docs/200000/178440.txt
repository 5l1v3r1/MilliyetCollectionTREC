<DOC>
<DOCNO> 178440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun43.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, K.Kore'nin "saldırmazlık anlaşmasını" reddetti.. 
</HEADLINE>
<TEXT>

     ABD, Kuzey Kore'nin, ''saldırmazlık anlaşması'' teklifini reddetti. 
     Japonya'nın Kyodo haber ajansı, ABD'nin, saldırmama garantisi karşılığında nükleer çalışmalarını durdurmayı teklif eden Kuzey Kore'nin önerisini geri çevirdiğini bildirdi. 
     İsmi açıklanmayan Japon yetkilinin açıklamalarına dayandırılan haberde ayrıntılı bilgi verilmedi. 
     Çin'in başkenti Pekin'de düzenlenen ve Kuzey Kore nükleer sorununa çözüm getirmeyi amaçlayan çok taraflı görüşmelerin ilk oturumunun, sakin ve pürüzsüz şekilde yapıldığı bildirilmişti. 
     ABD, Kuzey Kore'nin nükleer silah programına son vermesini isterken, Pyongyang yönetimi, ABD'nin güvenlik garantisi vermesini istiyor. 
     Görüşmelere katılan Rusya Dışişleri Bakan Yardımcısı Aleksandır Losyukov, Kuzey Kore'nin, ABD'den saldırmazlık anlaşmasına imza atmasını istediğini söylemişti. Losyukov, aksi taktirde Kuzey Kore'nin, silah denetçilerinin bu ülkeye girişine izin vermeyeceğini belirtmişti. 
     Pekin'deki görüşmelere, Rusya, Kuzey Kore, ABD, Güney Kore, Çin ve Japonya heyetleri katılıyor. 
     
</TEXT>
</DOC>
