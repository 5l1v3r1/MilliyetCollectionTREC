<DOC>
<DOCNO> 159320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur19.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Metin Tokat, Beşiktaş yöneticisinden tazminat istiyor 
</HEADLINE>
<TEXT>

     Beşiktaş-Bursaspor maçının hakemi Metin Tokat'ın, kişilik haklarına saldırıda bulunduğu iddiasıyla Beşiktaş Jimnastik Kulübü Asbaşkanı Yıldırım Demirören hakkında açtığı 50 milyar lira tazminat istemli davanın görülmesine devam edildi. 
     İstanbul 3. Asliye Hukuk Mahkemesi'ndeki duruşmaya, Demirören'in avukatı Turgut Tümer ve Tokat'ın avukatları Nilgün Fidan ile Murat Söylemez katıldı. 
     Duruşmada söz alan avukat Turgut Tümer, 1997 yılında Vanspor-Beşiktaş maçında da hakemlik yapan Metin Tokat'ın hataları nedeniyle Başiktaş'ın maçı kaybettiğini belirterek, bu görüntülerin yer aldığı kasetlerin mahkemece delil olarak incelenmesini istedi. 
     Hakim de, maç kasetlerinin incelenmek üzere Futbol Federasyonu'ndan istenmesine karar vererek, duruşmayı erteledi. 
     
     DAVA DİLEKÇESİ 
     Metin Tokat'ın avukatlarınca hazırlanan dava dilekçesinde, BJK Asbaşkanı Yıldırım Demirören'in, 2-2 berabere biten Beşiktaş-Bursaspor maçından sonra yaptığı açıklamalarla maçın hakemi Metin Tokat'ın kişilik haklarına saldırıda bulunduğu belirtiliyor. 
     Dilekçede, bu nedenle davalı Demirören'den 50 milyar lira maddi ve manevi tazminatın alınarak, davacı Tokat'a verilmesi talep ediliyor. 
     
</TEXT>
</DOC>
