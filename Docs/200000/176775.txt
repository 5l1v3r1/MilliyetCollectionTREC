<DOC>
<DOCNO> 176775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo22.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği ve Ankaragücü 19 Mayıs için anlaştı... 
</HEADLINE>
<TEXT>

     Gençlik ve Spor Genel Müdürlüğü ile Gençlerbirliği ve Ankaragücü kulüpleri arasında 19 Mayıs Stadı'nın kiralanmasına ilişkin protokol imzalandı. 
     TSYD Ankara Şubesi'nde yapılan imza törenine, Gençlik ve Spor Genel Müdürü Mehmet Atalay, Gençlerbirliği Kulübü Başkanı İlhan Cavcav, Ankaragücü Kulübü Başkanı Cemal Aydın ve her 2 kulübün yöneticileri katıldı. 
     İmza töreninde bir konuşma yapan Gençlik ve Spor Genel Müdürü Mehmet Atalay, 2 Ankara takımının hem tesisleşme, hem spora yatırım yönünde büyük aşamalar kaydettiğini belirterek, şöyle konuştu 
     ''Bu protokolle her 2 kulüp başkanı dostluk ve kardeşliğin pekiştirilmesini de garanti altına almış oluyorlar. Geçmiş yıllarda bu 2 takım arasında ufak tefek anlaşmazlıklar olmuş. Ancak her ailede bu tür olaylar yaşanır. Umuyorum prokolde belirtilen şartlar sadece stat ortaklığını değil, seyirci kardeşliğini de sağlar. Bu 2 güzide kulübümüz böylece yarın yapılacak olan Moldova milli maçına da evsahipliği yapacaklar. Diliyorum uğurlu gelirler'' diye konuştu. 
     Gençlerbirliği Kulübü Başkanı İlhan Cavcav ise 2 kulübün birlik ve beraberlik içinde 19 Mayıs Stadı'nda Ankaralılar'a güzel maçlar izlettireceğini dilediğini ifade ederek, ''Ankara'ya şampiyonluk yaşatmak en büyük dileğimiz. Bunu biz veya Ankaragücü, birimiz mutlaka gerçekleştireceğiz. Bu stadın kiralanması stat altında yer alan amatör kulüplerimizi endişelendirmesin, çünkü onlara daha iyi imkanlar sunacağız'' dedi. 
     Ankaragücü Kulübü Başkanı Cemal Aydın da bu konuda 2 Ankara kulübü olarak çok uğraşı verdiklerini vurgulayarak, şöyle konuştu 
     ''Nihayet bugün bu mutlu sona ulaştık. Başarının temel ilkesi birlik ve beraberliktir. Bu protokolle sporun dostluk, kardeşlik ve barış ilkesini de yerine getiriyor ve barışa imza atıyoruz. Ayrıca stad konusundaki gösterilen ilgiyi tesislerin kulüplere devri konusunda da bekliyoruz.'' 
     
     PROTOKOLÜN İÇERİĞİ 

     Protokolde 2 kulübe 10 yıllığına, yıllık toplam 300 milyar lira bedelle kiralanan stadın, kalıcı tesislerin yapılıp stadın altında faaliyet gösteren amatör spor kulüplerine teslim edilmesi durumunda, sözleşme süresinin 49 yıl olacağı ibaresi yer alıyor. 
     Genel müdürlüğün imzaladığı kira, tahsis, reklam, logo-point ve benzeri sözleşmelerden kaynaklanan her türlü gelir, bu protolün süresinin bitimine dek Gençlik ve Spor Genel Müdürlüğü'ne ait olacak. 
     Prokokolün 8. maddesinde mevzuata uyulmaması durumnda meydana gelebilecek zararlardan ötürü ödenecek ceza ve tazminatların da 2 kulüp tarafından karşılanacağı belirtiliyor. 
     Prokokolün 13. maddesinde ise genel müdürlük ve 2 kulüp yetkililerinin, yükümlülüklerin yerine getirilmemesi durumunda, konuyu görüşerek karara bağlayacağı ve gerekli görülmesi durumunda sözleşmede değişiklik yapılacağı veya sözleşmenin feshedileceği, bu takdirde de tarafların birbirinden hiçbir tazminat talep edemeyeceği yer alıyor. 
     Bir başka maddede ise genel müdürlüğün sözleşme süresi boyunca gerekli gördüğü zamanlarda ortak girişimin bu sözleşme kapsamındaki faaliyetlerini denetleyebileceği belirtiliyor. 
     
     TEL ÖRGÜLERİN KALDIRILMASI 

     Öte yandan, protokolün imza töreninden sonra bir gazetecinin 19 Mayıs Stadı'ndaki tel örgülerin kaldırılıp kaldırılmayacağı biçimindeki sorusuna Gençlik ve Spor Genel Müdürü Mehmet Atalay, ''Türkiye'de bu işin öncülüğünü Denizli yaptı ve başarılı da oldu. Ardından Galatasaray, tel örgüsüz Atatürk Olimpiyat Stadı'nda yaptığı olaysız maçla bunu pekiştirdi. Bana göre Türkiye'nin en sinirli insanlarının yaşadığı Trabzon'da tel örgüler kaldırıldı ve Trabzonspor seyircisi bu uygulamadan alnının akıyla çıktı. Trabzon'da bu iş gerçekleştiriliyorsa diğer illerde daha kolay olur'' yanıtını verdi. 
     Gençlerbirliği Kulübü Başkanı İlhan Cavcav ise, ''Tel örgülerin kaldırılmasından daha önemli sorunlar var. Bu sorunu zaman içinde hallederiz. Bizim öncelikli hedefimiz şampiyonluk. Tel örgüler nasıl olsa bir gün kaldırılır'' dedi. 
     Ankaragücü Kulübü Başkanı Cemal Aydın da, ''Spor yapıyoruz. Sporun olduğu yerde tel örgüden bahsetmek mümkün değil. İstiyoruz ki maçlara sinemaya, tiyatroya gider gibi gidilsin. Herşey yerli yerine oturdu mu tel örgüler de kendiliğinden kalkacaktır'' diye konuştu. 
     
</TEXT>
</DOC>
