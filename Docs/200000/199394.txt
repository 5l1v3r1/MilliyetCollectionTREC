<DOC>
<DOCNO> 199394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/gun02.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarıcısını arıyor... 
</HEADLINE>
<TEXT>

   Beyoğlu'ndaki patlamada tek gözünü kaybeden Perihan Elma, bir yandan kurtarıcısını arıyor, bir yandan en yakın arkadaşı Nadide'nin yasını tutuyor 
      AYTEN GÖRGÜN ÖZEL 
   
   İngiliz Başkonsolosluğu'ndaki patlamanın ardından çekilen fotoğrafta, yüzündeki ifadeyle yaşanan dehşeti anlatıyordu 29 yaşındaki Perihan Elma. Fotoğrafta, o acıyla haykırırken çevreden yetişen biri onu kucaklayarak oradan uzaklaştırmaya çalışıyordu. Perihan Elma, o günden bu yana Amerikan Hastanesi'nde tedavi altında... Sol gözü görme yeteneğini kaybetti. Sol kulağı duymadığı için yeniden ameliyat edilmesi planlanan Elma'ın bacak, kol ve karnında da derin kesikler var. Konsolosluktaki kafeteryanın işletmeciliğini yapan Elma, patlama anını şöyle anlatıyor 
   "Televizyonda Levent'teki patlamayı izliyorduk. Büyük bir gürültü duyduk. Ortağım Nadide'yle kapıya yöneldik. Patlamayla büyük bir uğultu koptu. Her taraf yıkılmıştı. Enkazın altındaydım..." 
   
   'Enkaz altındaydım' 
   Başkonsolos için yapılan konukevinin inşaatında çalışanlardan birinin kendisini kurtardığını, o kişiyi bulmayı çok istediğini söyleyen Elma, "Önce Taksim İlkyardım, sonra Çapa'ya götürdüler. Oradan da buraya getirildim. Kurtarıcım belki bu yüzden beni arayıp bulamıyor" diyor. 
   
   
   
</TEXT>
</DOC>
