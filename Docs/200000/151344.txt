<DOC>
<DOCNO> 151344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko11.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihdamı teşvik taslağı hazır 
</HEADLINE>
<TEXT>

     İstihdamı teşvik amacıyla uygulamaya konulacak vergi ve sigorta indirimine ilişkin taslağa yönelik teknik çalışmalar tamamlandı. 
     Maliye Bakanlığı yetkililerinden edinilen bilgiye göre, hazırlanan taslakta, yeni istihdama 2 yıl süreyle vergi ve SSK prim desteği sağlanması öngörülüyor. 
     Bu çerçevede 2003 yılı sonuna kadar işe alınacak yeni personelin ücreti üzerinden stopaj şeklinde kesilen gelir vergisinde yüzde 90'lık bir indirime gidilecek. Yeni istihdam edilen personelin ücret stopajının yüzde 10'u alınacak, yüzde 90'lık bölümünden ise terkin yoluyla vazgeçilecek. 
     
     KİM NE ÖDEYECEK 
     Böylece asgari ücretle işe başlayan bir işçiden, her ay şu anki asgari ücretle 32 bin 265 bin lira yerine 3 milyon 225 bin lira gelir vergisi alınacak. 
     Brüt maaşı 500 milyon lira olan bir işçiden yüzde 15'lik vergi tarifesi ile 68 milyon 250 bin lira yerine 6 milyon 825 bin lira, brüt maaşı 700 milyon lira olan bir işçiden de 98 milyon 250 bin lira yerine 9 milyon 825 bin lira gelir vergisi tahsil edilecek. Brüt maaşı 1 milyar lira olan yeni bir işçi de, aylık 143 milyon 250 bin lira yerine 14 milyon 325 bin lira gelir vergisi ödeyecek. 
     2004 yılı içinde işbaşı yaptırılacak işçiler de indirimli vergiye tabi olacak. Ancak bu işçilerin ücret stopajının yüzde 10'u yerine yüzde 20'si tahsil edilirken, yüzde 80'i alınmayacak. Taslağa göre indirimli tarife 2 yıl süreyle uygulanacak. 
     Bu arada yeni istihdamın SSK primi yoluyla desteklenmesi ise sosyal güvenlik kuruluşlarının içinde bulunduğu sıkıntı nedeniyle daha kısıtlı olacak. Yeni istihdam edilen personel için yatırılacak SSK priminin yüzde 10'undan vazgeçilirken, yüzde 90'ının ise tahsili yoluna gidilecek. 
     Yeni istihdamın teşvikine yönelik düzenleme Maliye Bakanı Kemal Unakıtan ile yapılacak değerlendirmenin ardından Başbakanlığa sevkedilecek. 
     
     GERİ KALMIŞ YÖRELERİN TEŞVİKİ 
     Bu arada 1998 yılında 4325 sayılı Yasa ile 22 ilde uygulamaya konulan yatırım teşvikleri de yeniden devreye sokulacak. 
     Maliye Bakanlığı'nda yürütülen çalışmalara göre, 2002 yılı sonunda sona eren teşvik düzenlemeleri gözden geçirilecek ve yeniden belirlenen illerde yeniden uygulamaya girecek. 
     Bu çerçevede 10 ve daha fazla işçi çalıştıranlara belli bir süre gelir vergisi ve kurumlar istisnası tanınacak, ücret stopajları ertelenecek, SSK primlerinde de kolaylık sağlanacak. 
     Halen çok sayıda ilin teşvik istediğini belirten bir Maliye yetkilisi, ''1998'de olduğu gibi sanıyorum bu dönem de hangi illerin teşvik kapsamına alınacağı tartışma yaratacak'' dedi. 
     





</TEXT>
</DOC>
