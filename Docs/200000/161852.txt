<DOC>
<DOCNO> 161852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko12.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bahar havasının yaz rehavetine dönmesine izin vermeyeceğiz" 
</HEADLINE>
<TEXT>

     Devlet Bakanı Ali Babacan, ekonomide ciddi bir bahar havası yakaladıklarını belirterek, ''Hiçbir zaman bu bahar havasının yaz rehavetine dönmesin izin vermeyeceklerini'' bildirdi. 
     Ak Parti'nin Ankapol Sineması'nda yapılan Çankaya ilçe kongresinde konuşan Babacan, ihracatçıların döviz kurunun düşük olduğundan şikayet ettiklerini ve bunda haklı olduklarını ifade ederek, ''Fakat, biz genel anlamda Türk lirasının değer kazanmasından memnunuz, bu ülkemiz için bir şereftir, bir gururdur, gurur duyulacak bir gelişmedir'' dedi. 
     Türk insanının artık dövizden TL'ye dönüğünü hatırlatan Babacan, sisteme yastık altından son 2 ayda 2 milyar dolar girdiğini, bunun da ekonomi için çok önemli bir kaynak olduğunu kaydetti. 
     Bakan Babacan, ''Yastık altında hiçbir şeye yaramayan, adeta yabancı ekonomileri besleyen bu kaynağın, sisteme girmesi halinde ekonominin destekleneceğini'' vurguladı. 
     
     TÜRKİYE'YE GÜVEN ARTIYOR 
     Türkiye'nin önünde aydınlık günler olduğuna işaret eden Babacan, şöyle devam etti 
     ''Türkiye'ye olan güven artıyor. Siyasi ve ekonomik istikrar olmadan yatırımların olması mümkün değil. Geçen yılın ilk 5 ayında verilen yatırım teşvik belgeleri ile bu yılın aynı döneminde verilen yatırım teşvik belgelerine baktığımızda ilk 5 ayda 16 katrilyon liralık özel sektör yatırım için Hazine Müsteşarlığı teşvik vermiş durumda. Bu, 100 bin insanımıza iş sahası yaratacak bir yatırımdır.'' 
     
     MERKEZ BANKASINA PARA BAS DEMEYECEĞİZ 
     Enflasyonla mücadelede önemli başarılar elde ettiklerini anlatan Babacan, Mayıs ayı enflasyonuna da değinerek, 18 yıl sonra eksi enflasyonun yakalandığını ifade etti. 
     Babacan, şunları söyledi 
     '' Memur para istiyor, esnaf, çiftçi para istiyor ne yapalım para basalım. Merkez Bankası bassın. Buna karşıyız. Merkez Bankası para bassın, kendimizi kurtaralım, günü kurtaralım demeyeceğiz. Bunu kesinlikle yapmayacağız.'' Türkiye'nin 2001 yılında son 50 yılın en büyük ekonomik krizini yaşadığını vurgulayan Babacan, Türkiye'nin tam bu krizden yavaş yavaş çıkarken, Irak Savaşının gelip çattığını hatırlattı. Irak savaşı öncesinde felaket senaryolarının yazıldığını ifade eden Babacan, ekonominin ciddi bir dış şok yaşadığını, ama buna rağmen zamanında alınan tedbirler sayesinde fazla bir maliyet olmadan savaş döneminin atlatıldığını kaydetti. 
     
</TEXT>
</DOC>
