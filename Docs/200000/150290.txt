<DOC>
<DOCNO> 150290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur13.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş böceği, kanserle mücadelede kullanılacak... 
</HEADLINE>
<TEXT>

     Bilim adamları, ateş böceğinin kanserle mücadelede etkin bir silah olabileceğini açıkladı. 
     Cancer Research dergisinde yayımlanan makaleye göre, ateş böceklerinin ışık yaymak için kullandığı lusiferin isimli madde, kanserli hücrelerin öldürülmesinde kullanılacak. 
     Londra'daki University College'de görevli bilim adamı Theodossis Theodossiou ve ekibi, lusiferin maddesi yardımıyla kanser hücrelerinin ışık yaymasını sağlayarak, onları öldürmeyi başardı. 
     Lusiferin maddesinin kendi başına ışıldamadığını belirten Theodossiou, maddenin oksijenle reaksiyona girmesi gerektiğini söyledi. Bu reaksiyonun da lusiferaz enzimiyle hızlandırıldığını kaydeden Theodossiou, reaksiyon sonucunda açığa çıkan enerjiyle ışığın yayıldığını ifade etti. 
     Kanserli hücrelere lusiferaz enzimini ürettiren bilim adamları, hücrelerin, dışarıdan lusiferin vererek, ışıldamasını sağladılar. Daha sonra hücrelere, ışıkla faaliyete geçen ve hücreleri öldüren maddeler aktarıldığında, kanser hücrelerinin öldüğü tespit edildi. 
     Fotodinamik olarak adlandırılan benzer kanser tedavilerinin yapıldığını, ancak bu tedavi yöntemlerinde ışığın lazer ışınıyla dışarıdan verildiğini belirten bilim adamları, ateş böceği tekniğiyle hücrelerin kendi kendine ışık yaydığını ve böylece kanserle mücadelede yeni olanakların yaratılabileceğini kaydettiler. 
     





</TEXT>
</DOC>
