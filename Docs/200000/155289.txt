<DOC>
<DOCNO> 155289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun06.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a yönelik BM yaptırımları neleri kapsıyor 
</HEADLINE>
<TEXT>

     ABD yönetimi, Irak'a 1990 yılında Kuveyt'i işgalinin ardından uygulanmaya başlanan BM yaptırımlarının kaldırılması için Güvenlik Konseyi'ne karar tasarısı sunmaya hazırlanıyor. 
     ABD'nin, Irak ile BM arasındaki gıda karşılığı petrol programının yenileneceği 3 Haziran'dan itibaren kaldırılmasını istediği BM yaptırımlarıyla ilgili bazı sorular şöyle 
     
     YAPTIRIMLAR NELERDEN OLUŞUYOR 

     Irak'ın Ağustos 1990'da Kuveyt'i işgaliyle uygulanmaya başlanan BM yaptırımları, Bağdat'ın serbest ticaret, mali anlaşmalar ve uçuşlar yapmasını, gıda ve ilaç hariç mal ithalatını yasaklıyor. 
     1991'de Körfez Savaşı'nın sona ermesinin ardından Güvenlik Konseyi'nin kabul ettiği ateşkes anlaşması uyarınca Irak'a petrol ambargosunun kaldırılması için, bu ülkenin balistik, nükleer, kimyasal ve biyolojik silahlardan arındırılması koşulu konuldu. BM'de konuyla ilgili kabul edilen 16 kararın çoğu ABD ve İngiltere tarafından hazırlandı ya da desteklendi. 
     
     GIDA KARŞILIĞI PETROL PROGRAMI NEDİR 

     BM Güvenlik Konseyi, 1996'ların sonunda, yaptırımların sıradan Irak halkına etkisini azaltmak için, Bağdat'ın temel ihtiyaçlarını satın alabilmesi amacıyla sınırlı miktarda petrol satışına olanak tanıyan bir programı kabul etti. Bu program, 6 aylık dönemlerle uzatıldı. 
     
     PETROL GELİRLERİYLE İLGİLİ BÜTÜN PARALAR SİVİL İHTİYAÇLAR İÇİN Mİ KULLANILDI 

     Irak'ın sınırlı petrol satışından elde ettiği gelirin bir kısmı, Irak'ın 1990'daki Kuveyt işgalinden etkilenen Kuveytliler'e ve yabancı bireyler ile şirketlere verilmek üzere bir fona aktarıldı. Petrol gelirleri ayrıca, Irak'ta gıda karşılığı petrol programı için ve silah denetimleri için çalışan BM personelinin maaşlarının ödenmesinde kullanıldı. 
     
     SAVAŞTAN BU YANA GIDA KARŞILIĞI PETROL PROGRAMI UYGULANABİLİYOR MU 

     Irak'a savaşın başlatıldığı 19 Mart'tan bu yana hiçbir petrol satışı yapılamadı. Çünkü, sözleşmeyi imzalayacak tanınmış bir Irak hükümeti henüz bulunmuyor. 
     Güvenlik Konseyi, 28 Mart'ta BM Genel Sekreteri Kofi Annan ve personeline, Irak'a acil olarak yaklaşık 2.5 milyar dolarlık gıda ve ilaç ulaştırılabilmesi için öncelikleri belirlemesi amacıyla geçici yetki verdi. Savaştan önce Irak halkının yaklaşık yüzde 90'ı ihtiyaçlarını bu program altında sağlarken, halkın yüzde 60'ı temel ihtiyaçları için tamamen bu program sayesinde sağlıyordu. 
     
     ABD NE İSTİYOR 

     ABD, Saddam Hüseyin rejiminin devrilmesi sonrasında yaptırımların derhal kaldırılmasını istiyor ve gelirlerin BM kontrolü olmadan Irak'ın yeniden inşası ve temel ihtiyaçlarının sağlanması için kullanılması gerektiğini kaydediyor. Washington ayrıca, Irak'ın kitle imha silahı olmadığına BM silah denetçilerinin artık karar vermesi gerekmediğini de savunuyor. 
     
     ABD'YE VERİLEN TEPKİ NE 

     Irak savaşına da karşı çıkan Fransa, Rusya ve Almanya ise daha önceki BM kararları doğrultusunda Irak'ın kitle imha silahından arındığını BM silah denetçilerinin doğrulaması gerektiğini belirtiyor. Bu üç ülke ayrıca, Irak'ta yeni hükümetin kurulmasına yardım edilmesinde BM'nin siyasi rol üstlenmesi gerektiğini kaydediyor. 
     
     ABD, TEK TARAFLI OLARAK YAPTIRIMLARI KALDIRABİLİR Mİ 

     Amerikan yönetiminde şahinler kanadı bunun olabileceğini söylüyor. Ancak böyle bir adımın, BM Güvenlik Konseyi'nin uluslararası hukuk açısından konumuna zarar vereceği, Dünya Bankası ve Uluslararası Para Fonu'nun sürece katılımını engelleyeceği belirtiliyor. Ayrıca, büyük petrol şirketlerinin de yasal yetkisi bulunmayan bir oluşumla sözleşme imzalanmasına ilişkin sorunları olacağı yorumları yapılıyor. 
     
</TEXT>
</DOC>
