<DOC>
<DOCNO> 180053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo12.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-F.Bahçe Gökdeniz savaşı başladı... 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili kulübün yönetim kurulunun görevinin Trabzonspor'u yükseltmek olduğunu, eğer bir yetersizlik olması durumunda, bu işi becerecek kişilere görevi verebileceklerini söyledi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında, kulüp yönetimlerinde birtakım karşıtlıklar, aykırılıklar ve istifalar yaşanabileceğini belirterek, şöyle devam etti 
     ''Böyle tavırlar dinamik yönetimlerde olur. Trabzonspor da dinamik ve demokratik bir yönetimdir ve herkes düşüncelerini söyleyebilir. Önemli olan bunların yönetim performansını etkilememesidir. Bizim görevimiz Trabzonspor'u yükseltmek. Eğer bir yetersizlik yaşanırsa, gereğini yaparız. Şu anda böyle bir sıkıntımız yok. Trabzonspor'un dertlerini çözmek için geldik, eğer dert yaratılırsa, bu işi becerecek insanlara veririz.'' 
     
     YILDIRIM'A GÖNDERME 
     Sümer, Fenerbahçe Kulübü Başkanı Aziz Yıldırım'a Trabzonspor maçında sarı-lacivertli kulübün aldığı 1 maçlık saha kapatma cezası ve Gökdeniz konusunda yaptığı açıklamalardan dolayı tepki gösterdi. 
     Fenerbahçe'nin 1 maçlık saha kapatma cezası aldığını ve bu konun Tahkim Kurulu'na gittiğini ifade eden Sümer, ''Ancak Aziz Yıldırım, bir basın toplantısında garip bir biçimde 'ceza almayacağız' ifadesi kullandı. Kendisiyle ilgili bir yargı sonucunu nasıl kendisi açıklıyor. Bunu başkası düşünsün'' dedi. 
     Yıldırım'ın, aynı toplantıda Gökdeniz'i gelecek sezon alma konusunda güvence verdiğini de ifade eden Sümer, ''Gökdeniz konusunda güvence veren insanın güvenilir tarafını ben bulamadım. Gökdeniz'in 2 yıllık sözleşmesi var'' diye konuştu. 
     Bir gazetecinin, ''Başbakan Recep Tayyip Erdoğan'ın Fenerbahçe'nin aldığı cezayı haksız bulduğu yönünündeki açıklamalarını nasıl değerlendiriyorsunuz '' biçimindeki sorusu üzerine de Sümer, ''Bu konu basında konuşuldu. Yeniden bir yaklaşım göstermek istemiyoruz çünkü yargıda olan bir konu. Ülkede futbol işleri özerk futbol federasyonu tarafından yürütülüyor. Gayet de iyi yürütüldüğü de başarılardan ortada'' dedi. 
     
     İLK 4 HAFTA 
     Sümer, Trabzonspor'un ligin ilk 4 haftasındaki mevcut performansını beğenmediğini de ifade ederek, ''Trabzonspor profesyonel takımının zamana ihtiyacı var. Yeni transferler, yaşanan eksiklikler ve uyum sorunu nedeniyle bu dönem böyle geçti. Futbolculara da sorsanız, onlarda mevcut durum performansı konusunda böyle söylerler'' dedi. 
     UEFA Kupası 1. turunda eşleştikleri İspanya'nın Villarreal takımının Real Madrid ile dünkü karşılaşmada 1-1 berabere kaldığını ve bu konuda teknik heyetle görüştüklerini de belirten Sümer, ''Villarreal, İspanya'da Barcelona ve Real Madrid'den sonra en iyi transferler yapmış bir takım. Savunma yönleri çok güçlü ve çok kontrollü oynuyorlar'' diye konuştu. 
     
</TEXT>
</DOC>
