<DOC>
<DOCNO> 163725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo05.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray transfer atağına kalktı... Serhat, Gökdeniz, Yula... 
</HEADLINE>
<TEXT>

     Galatasaray transferde müthiş bir atağa kalktı. 
     Cimbom, ilk aşamada Trabzonspor'un milli futbolcusu Gökdeniz Karadeniz'i renklerine katmak için son aşamaya geldi. Ancak Trabzon yönetimi bugün öğle saatlerinde Gökdeniz'i satmayı düşünmediklerini açıklayarak transferi zora soktu. 
     Henüz 23 yaşındaki milli futbolcuya karşılık Trabzonspor'a iki seçenek sunuldu. Bu yıl Kocaelispor'dan alınan ve Trabzonspor'un da transfer listesinde bulunan Kocaelisporlu Orhan Ak, Ayhan ve Batista takas olarak önerildi. 
     Bir başka seçenek olarak da 2 milyon dolar ve Batista teklif edildi. 
     Trabzonspor yönetimi ile Galatasaraylılar arasında bu gece geç saatlere kadar telefon trafiği yaşandı. Milli takım kampında bulunan Gökdeniz'in de Trabzonspor Başkanı'nı arayarak Galatasaray'da oynamak istediğini söylediği belirtiliyor. 
     Transferin bitmesi beklenirken, gelen tepkiler üzerine Trabzon yönetiminden bugün öğle saatlerinde Gökdeniz'i satmayı düşünmedikleri yolunda bir açıklama geldi. 
     Trabzon yönetimi Gökdeniz'den de milli takım kampında takımda kalmak istediği yolunda açıklama yapmasını istedi. Ancak milli futbolcunun Galatasaray'a gitmek istediği öne sürülüyor. 
     Galatasaray'ın ikinci bombası ise Fenerbahçe'nin sorunlu futbolcusu Serhat Akın oldu. 
     Fenerbahçe'den yakın arkadaşı Revivo'nun aracılığı ile genç futbolcu dün akşam Antalya'dan İstanbul'a geldi ve gizlice Florya'ya gitti. Serhat'ın da Galatasaray'a imza attığı ancak Fenerbahçe ile arasındaki bağı koparmak için UEFA'nın kararını beklediği sızan haberler arasında bulunuyor. 
     Sarı kırmızılıların son girişimi de Gençlerbirliği'nin Gineli golcüsü Süleyman Youla. 
     Youla'nın Fatih Terim'i arayarak bu sezon Galatasaray'da oynamak istediğini ilettiği öğrenildi. Bu gelişme üzerine, halen Gençlerbirliği ile iki yıllık sözleşmesi daha bulunan Youla için Fatih Terim'in İlhan Cavcav'ın kapısını çalacağı belirtiliyor. 

     
</TEXT>
</DOC>
