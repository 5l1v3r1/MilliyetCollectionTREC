<DOC>
<DOCNO> 151782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/spor/spo15.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Kurtar istifa etti      KOCAELİSPOR Teknik Direktörü Güvenç Kurtar, arka arkaya gelen başarısızlıklar sonrasında görevinden istifa etti. Kurtar, "Ben elimden geleni yaptım. Maalesef birlik ve bütünlüğü sağlayamadık" demekle yetindi. Başkan Hikmet Erenkaya, Mehmet Özdilek ile görüştüklerini belirtti. 
     
Üç büyüklere ceza      FUTBOL Federasyonu Profesyonel Futbol Disiplin Kurulu PFDK , dün Ankara'da yaptığı toplantısında 25 dosyayı karara bağlarken Beşiktaş ve Malatyaspor'a 2 milyar 500'er milyon, Fenerbahçe'ye ihtar ile birlikte 750 milyon, Gaziantepspor'a 750 milyon, Diyarbakırspor'a ise 1 milyar lira para cezası kesti. Kurul ayrıca Galatasaray ve Göztepe'ye de ihtar verdi. 
     
Lewis'e gözaltı      AMERİKAN Olimpiyat Komitesi'nin kamuoyuna sızan raporlarında doping yaptığı ortaya çıkan Carl Lewis, ABD'de alkollü araç kullanmaktan gözaltına alındı. 1984-1996 yıları arasında dokuz olimpiyat madalyası kazanan Lewis, Los Angeles'ta meydana gelen ve şans eseri kimsenin yara almadığı trafik kazası sonrası, alkol sınırını aştığı tespit edilerek gözaltına alındı. 
     
Türkiye'nin sütçüsü kupanın sponsoru      SÜTAŞ, basketbol Türkiye Kupası dörtlü finaline sponsor oldu. Turnuva bu yıl, "Türkiye Kupası Sütaş Dörtlü Final" adıyla anılacak. Ankara'da, 25-27 Nisan tarihlerinde Ankara ASKİ Spor Salonu'nda yapılacak finallere Efes Pilsen, Galatasaray, Türk Telekom ve Ülkerspor takımları katılacak. Pazar günü yapılacak final maçı ise Kanal D'den naklen yayınlanacak. 
     
Eyüpoğlu yıldızlarda Türkiye Şampiyonu      BURDUR'DA yapılan Türkiye Şampiyonası'nda rakiplerini geçmeyi başaran Eyüboğlu Yıldız Erkek Hentbol Takımı, Türkiye Şampiyonu oldu. İstanbul'a dönüşünde büyük coşkuyla karşılanan takıma, İl Milli Eğitim Müdürü Ömer Balıbey de birer plaket verdi. 
     


SPOR 


























</TEXT>
</DOC>
