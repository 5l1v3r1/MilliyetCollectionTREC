<DOC>
<DOCNO> 189552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur05.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi Sait Halim Paşa Yalısı'na yük gemisi çarptı... 
</HEADLINE>
<TEXT>

     Yeniköy'deki tarihi Sait Halim Paşa Yalısı'nın iskelesine çarpan bir gemi maddi hasara yol açtı. 
     Sabaha karşı meydana gelen olayda, Karadeniz'den Marmara Denizi'ne geçiş yapan Rusya Federasyonu bandıralı ''Shakzar Star 2'' adlı kuru yük gemisi, Yeniköy'deki tarihi Sait Halim Paşa Yalısı'nın iskelesine çarptı. 
     İskelede maddi hasar oluşurken, buradan ayrılan gemi daha sonra Ahırkapı açıklarına çektirildi. 
     Yeniköy'de, tarihi Sait Halim Paşa Yalısı'nın iskelesine çarpan kuru yük gemisinin kaptanının hatalı olduğu bildirildi. 
     
     KAPTANIN HATASI 

     Kıyı Emniyeti ve Gemi Kurtarma İşletmeleri Genel Müdürlüğü yetkilileri, Karadeniz'den Marmara Denizi'ne geçiş yapan Rusya Federasyonu bandıralı ''Khazar Star 2'' adlı 102.7 metre uzunluğundaki kuru yük gemisinin 3 bin ton buğday taşıdığını kaydettiler. 
     Yetkililer, Yeniköy'deki ''sığlık şamandırasına'' çok yakın dönüş yapmak isteyen gemi kaptanının, akıntının da etkisiyle bunda başarılı olamadığını dile getirerek, bu nedenle Sait Halim Paşa Yalısı'nın iskelesine çarpmak zorunda kaldığını söylediler. 
     Aynı zamanda karaya oturan geminin kendi imkanlarıyla kurtulduğunu, ancak kaptanın kazadan sonra römorkör ve kılavuz kaptan istediğini ifade eden yetkililer, geminin daha sonra Kumkapı açıklarına demirletildiğini bildirdiler. 
     Yetkililer, kazanın kaptan hatasından kaynaklandığını belirterek, İstanbul Boğazı'nın yapısını bilmeyen kaptanların her zaman kılavuz kaptan almaları gerektiğini vurguladılar. 
     Kumkapı açıklarında bekletilen gemide önemli bir hasar olmadığı, geminin gerekli yasal işlemlerin ardından seferine izin verileceği öğrenildi. 
     
     SAİT HALİM PAŞA YALISI 

     ''Aslanlı Yalı'' olarak bilinen Sait Halim Paşa Yalısı 1890 yılında Hıdiv Abbas Halim Paşa tarafından yaptırılmıştı. 
     Başbakanlık emrine verilen yalıda, 12 Kasım 1995 tarihinde çatı kısmında başlayan yangın, çatının çökmesi üzerine diğer katlara da sıçramıştı. 
     Yangın sonucu, içinde tarihi eserler ve tablolar bulunan, kapıları sedef kakmalı, duvarları altın yaldızlı kalem işlemeleriyle süslü yalıda, büyük ölçüde maddi zarar meydana gelmişti. 
     Yalı, yenileme çalışmaları sonucu 1890'lardaki görünümü almıştı. 
     
</TEXT>
</DOC>
