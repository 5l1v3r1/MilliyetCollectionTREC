<DOC>
<DOCNO> 152460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/dunya/dun03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'den ilginç açıklama 
</HEADLINE>
<TEXT>
Irak'a neden Kürt başkan olmasın 
     DIŞ HABERLER SERVİSİ 

     ABD Savunma Bakan Yardımcısı Paul Wolfowitz, Washington'da Müslüman ve Arap gazetecilerin Kerkük'le ilgili sorularını cevaplarken, "Kerkük, bir Kürt kenti değildir. Kerkük, bir Irak kentidir" dedi. Ancak Wolfowitz'in, "Iraklı Kürtler, bize her fırsatta, kendilerini Iraklı olarak gördüklerini söylüyorlar. Bu çerçevede neden özgür Irak'ın geleceğinde bir Kürt başkan olmasın " demesi dikkat çekti. Wolfowitz, "Bizim Kürtler ile olağanüstü bir işbirliğimiz var" diye ilave etti. 
     
     Pearson'dan garanti 
     ABD'nin Ankara Büyükelçisi Robert Pearson, 'Irak valisi' Jay Garner'ın "Kerkük Kürt kentidir" açıklamasından rahatsız olan Türkiye'ye garanti verdi. Dün Bakanlığa çağrılan Pearson, Dışişleri Bakanı Gül ve Müsteşar Yardımcısı Tuygan ile görüştü. Pearson, çıkışta, "Garner böyle bir söz söyledi mi bilmiyorum. Ama son bir yılda Irak'ın bütün şehirlerinin Irak halkına ait olduğu görüşünü çeşitli vesilelerle söyledik. Şii şehri, Sünni şehri ya da Kürt şehri diye bir konu yok. Hepsi Irak'ın şehirleridir. Resmi tavrımız nettir" dedi. 
     
     


DÜNYA 














</TEXT>
</DOC>
