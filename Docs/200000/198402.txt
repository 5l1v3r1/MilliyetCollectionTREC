<DOC>
<DOCNO> 198402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko11.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik ve doğalgaz, enflasyonu yendi... 
</HEADLINE>
<TEXT>

     Yıllardır yüksek enflasyon ve aylık mutat zamlara alışan Türkiye, bu yıl enflasyon, dolar kurundaki artışlar ve petrol fiyatlarının zirve yapmasına rağmen elektrik ve doğalgaz gibi önemli girdilerde, zam bir yana indirimlerle tanıştı. 
     Geçtiğimiz yıl elektriğe aylık yüzde 3'ler seviyesinde zam yapılırken, bu yıl her faturada karşılaşılan güç bedeli alınmasına son verilmesi, yüzde 3,5 oranındaki TRT payının yüzde 2'ye düşürülmesi, meskenlerde aylık 150 kilovatsaatlik tüketimin üstüne yüzde 50 zamlı tarifeden vazgeçilmesi sonucu tüketiciler biraz nefes aldı. 
     Arkasından sanayi elektriğine sağlanan yüzde 5 indirim, aylık yüzde 7 oranındaki gecikme faizinin yüzde 5'e indirilmesi de tüketicileri az da olsa rahatlattı. 
     
     BUNUN SIRRI NE 
     Bulgaristan'dan alınan elektriğin kesilmesi, pahalı motorinle çalışan mobil santralların üretiminin durdurulması, doğalgaz santrallarında kısıntıya giderek, maliyeti daha düşük hidroelektrik santrallar ve kömür santrallarının ikame edilmesi sayesinde bu olumlu sonuçlar alınabildi. 
     Bu sayede 10 milyar kilovatsaatlik ithal kaynak yerli kaynaklarla ikame edilerek ülke ekonomisine günlük 2 milyon doları bulan düzeyde katkı sağlandı. Yapı kullanma izni olmayan yapılara sağlanan imkanla 6 ayda 490 bin abone kazanılırken, bu faaliyetle 100 trilyon liralık gelir sağlandı. 
     Kaçak elektrik kullanımıyla mücadele hızla devam ederken bu çerçevede 210 trilyon liralık ceza tahakkuk ettirilerek bunun 57 trilyon lirası tahsil edildi. 
     
     DOĞALGAZ VE PETROL 
     Doğalgaz satış fiyatlarında da 2003 yılında, enflasyon ve uluslararası petrol fiyatlarındaki çıkışlara rağmen konutlarda yüzde 15,31, sanayi sektöründe de yüzde 13,84 oranında indirim gerçekleşti. 
     Organize Sanayi Bölgelerine diğer münferit sanayi tesislerine uygulanan satış fiyatından yüzde 4 daha düşük bir fiyattan gaz satışı yapılırken, ilave edilen yeni hatlarla doğalgaz tüketimi yüzde 25 oranında artırıldı. Bunda ise özellikle yüksek kar marjı bulunan dağıtım şirketlerinin bu karlarından feragat etmesi etkili oldu. 
     Otomatik Fiyatlandırma Sistemi dahilinde fiyatı belirlenen petrol ürünlerinde ise Ocak-Ekim dönemi içinde fiyatların 270 kez değişmesi istenirken, bu fiyat değişimlerinin 161'i, ÖTV'de yapılan düzenlemelerle karşılanarak tüketicilerin daha az etkilenmesi sağlandı. 
     
     2004'TE DE ZAM BEKLENMİYOR 
     Öte yandan, 2004 yılında da elektrik ve doğalgaz fiyatlarına zam yapılması beklenmiyor. 
     Edinilen bilgiye göre, yerli kaynaklara daha fazla ağırlık verilmesi, daha pahalı üretim yapan yap-işlet-devret projeleriyle uzlaşmaya varılması halinde elektrik fiyatlarının daha da düşebileceği belirtiliyor. 
     Doğalgazda ise Rusya'dan alınan doğalgaz konusunda varılan anlaşmanın olumlu sonuçlarının fiyatlara yansımasıyla doğalgaz fiyatının daha da cazip hale getirilmesi planlanıyor. Buna, önümüzdeki günlerde İran ile başlatılacak görüşmeler sonucu sağlanması beklenen indirim ve doğalgaz alım şartlarının iyileştirilmesi de eklendiğinde hükümet doğalgaz fiyatlarında daha rahat hareket edebilecek. 
     Dünyada başka savaşlar ve büyük krizler olmaması halinde önümüzdeki yıl petrol fiyatlarının 30 doların altına inmesi, buna paralel olarak Türkiye'deki petrol ürünleri fiyatlarının da en azından daha fazla yükselmemesi bekleniyor. 
     Ekonomideki rahatlamaya paralel olarak önümüzdeki aylarda akaryakıt üzerindeki yüksek miktardaki ÖTV'nin de aşağılara çekilmesi hedefleniyor. 
     
</TEXT>
</DOC>
