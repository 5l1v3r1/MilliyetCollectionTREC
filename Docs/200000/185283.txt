<DOC>
<DOCNO> 185283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun16.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cam kutuda yaşayan" Sihirbaz Blaine'in sağlığı tehlikede.. 
</HEADLINE>
<TEXT>

     İngiltere'de doktorlar, bir cam kutunun içinde 44 gün hiç beslenmeden sadece su içerek yaşamaya çalışan sihirbaz David Blaine'in sağlığının ciddi olarak tehlikede olduğunu bildirdi. 
     Özellikle hava durumundaki bozulmayla birlikte genç sihirbazı bekleyen güçlüklerin bir kat daha arttığını belirten doktorlar, Blaine'in sağlık durumunu yakından takip etmeyi sürdüreceklerini kaydetti. 
     Blaine'in sağlık durumuyla ilgilenen doktorlardan John Potter, cam kutuda 22. gününü dolduran Blaine'de daha şimdiden tecrit yaşamanın psikolojik etkilerinin görülmeye başlandığını söyledi. 
     Sihirbazın günün büyük bölümünü kafasını kaşıyarak, ya da içinde yaşadığı cam kutunun duvarlarında tempo tutarak geçirdiğini belirten Dr. Potter, Blaine'in yorganını da günde en az 20-30 kere katlayıp açtığına dikkat çekti. 
     Dr. Potter, hedefe daha 22 gün bulunduğunu hatırlatırken, bu süre içinde sihirbazın durumundaki rahatsızlık verici gelişmelerin artarak devam edeceğini savundu. 
     Doktorlara göre, İngiltere'de son günlerde havanın beklenmedik biçimde sıcak geçmesi de Blaine'in 22 gün daha direnmesini güçleştirdi. Sıcaklar Blaine'in vücudunda terleme yoluyla tuz kaybına neden olurken, ünlü sihirbazın ayağa kalktığında başının döndüğünün görüldüğü belirtiliyor. 
     Blaine'in artık ayakta geçirdiği sürenin günde 10 dakikayı geçmediğini belirten uzmanlar, tuz kaybının sürmesi halinde ünlü sihirbazın ayağa kalkmakta güçlük çekeceğini, bilincinin bulanabileceğini ve hatta böbreklerin tümüyle iflas edebileceğini kaydediyor. 
     Uzmanların Blaine ile ilgili bir başka kaygısı da uyku düzeninin değişmesine bağlı kalp krizi olasılığı. 
     Bu arada, içinde bulunduğu cam kutuya atılan sert objelerin ünlü sihirbazda yarattığı şokun da bir kalp krizini tetikleyebileceği ifade ediliyor. 
     
</TEXT>
</DOC>
