<DOC>
<DOCNO> 171268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/guncel/agun.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon işsiz 
</HEADLINE>
<TEXT>

   Türkiye, ÖSS'de tam 300 puan alan Emre Kacar'ın başarısını konuşurken, eski şampiyonlardan Selim Tuzci'ye birinciliğin hayatını nasıl etkilediğini sorduk... 

Boğaziçi Üniversitesi İktisat Bölümü mezunu Tuzci'nin verdiği yanıt hem üzücü hem düşündürücüydü "Derecenin hiçbir anlamı yok. Şampiyonum ama işsizim" 
      SİBEL KAHRAMAN 

   
   Selim Tuzci, 1996'daki üniversite sınavında sosyal ağırlıklı puanda birinci olmuştu. Boğaziçi Üniversitesi İktisat Bölümü'nü bitiren Tuzci, çok başarılı bir öğrenci olmasına rağmen hayalindeki işe bir türlü kavuşamadı. Bir dönem özel dersler veren 26 yaşındaki Tuzci, yaklaşık bir yıldır işsiz. Türkiye gerçeklerinin farkında olan Tuzci, "Üniversite sınavında derece yapmanızın iş yaşamında bir artısı olmuyor. Sonuçta 'Tecrübeniz var mı " diye soruluyor" diye konuşuyor. 
   
   SADECE ÜÇ YANLIŞI VARDI 
   Ailesi Erzurum'da yaşayan Selim Tuzci, lise eğitimini İstanbul'da tamamladı. Kartal İmam Hatip Lisesi'nden mezun oldu. 1996'daki üniversite sınavında, sosyal ağırlıkta 584.280 puan alarak Türkiye birincisi oldu. Türkçe - Matematik ve Türkçe - Sosyal ağırlıklı puanlarda da ikinci sırada yer aldı. 
   Türkçe ve matematikte tüm sorulara doğru cevap vermiş, sosyal alanda da sadece üç soruyu yanlış cevaplamıştı. Bu büyük başarısıyla gazetelerin birinci sayfalarında, televizyonların ilk haberlerinde yer aldı. Altın çocuklar listesine girip nasıl başarılı olduğunu anlattı. Tercihini Boğaziçi Üniversitesi'nden yana kullandı. Uluslararası İlişkiler bölümüne girdi. 
   
   'ÇOK ÇALIŞMAK LAZIM' 
   Ancak ikinci yıl iktisatın kendine daha uygun olduğunu görüp bölüm değiştirdi. İlk yıllarda akademisyen olmayı düşündüğü için notlarını yüksek tuttuğunu söyleyen Tuzci, daha sonra bu kararından vazgeçtiğini, çalışmalarını da yavaşlattığı için ortalamasının son sınıfta biraz düştüğünü söylüyor. Üniversiteye girdikten sonra kaçıncı sırada olduğunun bir önemi kalmadığını anlatan Tuzci, "Türkiye birincisi olmak üniversitede de birinci olunacağını göstermiyor. Sonuçta Boğaziçi, Bilkent, ODTÜ gibi üniversitelerde okuyan öğrenciler çok çalışıyor. Ne kadar çalışırsanız o kadar başarılı olursunuz" diyor. 
   
   BİR TÜRLÜ İŞ BULAMADI 
   Boğaziçi'nden geçen yıl mezun olan Tuzci, ailesine yük olmamak için hem yüksek lisans yapmak, hem de çalışmak istedi. Ancak başvurduğu şirketler hem okuyup hem çalışmasının mümkün olmayacağını söyledi. Bunun üzerine yüksek lisans yapmaktan vazgeçerek iş umudunu sürdürdü. Başvurduğu yerlerde bu kez de karşısına askerlik engeli çıktı. Yaşamını İstanbul'da sürdüren Tuzci, ailesine yük olmamak için de özel ders vermek gibi geçici işler yaptı. Dört kardeşi olan Tuzci'nin Erzurum'da yaşayan babası emekli memur, annesi de ev kadını. 
   
   'Başarım etkiliyor ama işe yaramıyor'    Bugünlerde Erzurum'da ailesinin yanında bulunan Selim Tuzci, en kısa zamanda İstanbul'a döneceğini ve iş aramaya devam edeceğini söylüyor. İhracat sektöründe çalışmak isteyen 26 yaşındaki Tuzci, içinde bulunduğu durumu şöyle anlatıyor "İş başvurularında özgeçmişimdeki derecemi görenler tabii ki etkileniyor, işi çabuk öğrenir diye düşünüyor. Ama 'Bu ayrı bir şey, tecrübe lazım' diyorlar. Ayrıca askerliğimi yapmamış olmam da karşıma engel olarak çıkıyor." 
   
   Bir sınav, üç derece...    Bir yıldır elinde üniversite diplomasıyla iş arayan 26 yaşındaki Selim Tuzci, 1996 yılında girdiği sınavda, sosyal ağırlıkta 584.280 puan alarak Türkiye birincisi olurken, Türkçe-Matematik ve Türkçe-Sosyal ağırlıklı puanıyla da ikinciliği elde etmişti... 
   
   
</TEXT>
</DOC>
