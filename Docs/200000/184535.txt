<DOC>
<DOCNO> 184535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun22.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail operasyou, 3 yaşındaki kıza sinir krizi geçirtti, kız öldü 
</HEADLINE>
<TEXT>

     Şiddetin dinmediği Ortadoğu'da 3 yaşındaki Filistinli kız çocuğunun İsrail askerlerinin Gazze Şeridi'ndeki operasyonu sırasında şoka girdiği ve kaldırıldığı hastanede öldüğü bildirildi. 
     Deir Balah'taki hastane müdür doktor İbrahim El Masdar, Lina Hasan İsa adlı kız çocuğunun evinin yanındaki binaya ateş açılması ve patlamalar yüzünden ciddi bir sinir krizi geçirdiğini ve başka hiçbir rahatsızlığı olmayan kız çocuğunun sabah saatlerinde hastaneye getirildiğinde kurtarılamayarak öldüğünü duyurdu. 
     Bu arada, bu sabah saatlerinde Gazze Şeridi'ndeki Bureij mülteci kampına yönelik İsrail operasyonunda yaralanan İsrail askerinin öldüğü bildirildi. 
     İsrail ordusundan yapılan yazılı açıklamada, 5 İsrailli askerle birlikte yaralanan 22 yaşındaki Başçavuş Avihu Keinan'ın öldüğü belirtildi. Aynı olayda 2 Filistinli militan da ölmüştü. 
     Öte yandan, bir Filistinli Gazze Şeridi'nin güneyindeki Morag Yahudi yerleşim birimi yakınlarında İsrail askerleri tarafından öldürüldü. 
     Filistinli güvenlik kaynakları, kimliği henüz belirlenemeyen Filistinlinin Monag'a giden kavşakta öldürüldüğünü belirtti ve İsrail tarafının Filistinlileri olaydan haberdar ederek, cesedin alınması için bir ambulans istediğini kaydetti. 
     
</TEXT>
</DOC>
