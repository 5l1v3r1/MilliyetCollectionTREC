<DOC>
<DOCNO> 169522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun21.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ile gerginlik yaratıp istifa eden İtalyan konuştu... 
</HEADLINE>
<TEXT>

     Alman turistlere hakaret etmesiyle ortaya çıkan gerginliğin ardından İtalya Ekonomi Bakanlığı Müsteşarlığı görevinden istifa eden Stefano Stefani 64 , sözlerinin tüm Almanlara değil, ''belirli Almanlara'' yönelik olduğunu söyledi. 
     Stefani, Alman Bild gazetesine yaptığı açıklamada, ''İnsanlar bazı şeyleri anlamıyor, ya da anlamak istemiyorlar. Ben her zaman sözlerimin belirli Almanlara yönelik olduğunu söyledim. İtalya'yı kötüleyen ya da hükümetimize tavsiyelerde bulunmaya çalışan bazı Almanları kast ettim. Bu tür Almanlardan özür dilemedim, hatta kendilerine şimdi daha da öfkeliyim'' dedi. 
     Almanların en çok hangi özelliklerini sevdiğinin sorulması üzerine de Stefani, ''Harika otomobilleriniz var. Organizasyon yeteneğine sahipsiniz ve disiplinlisiniz. Yurtdışında katıldığım toplantılarda konuştuğumda her zaman Almanya'yı örnek gösterdim'' diye konuştu. 
     Almanya'yı yüzlerce kez ziyaret ettiğine işaret eden Stefani, ''İlk eşim Almandı. Bugün birçok Alman dostum ve iş ortağım var'' dedi. 
     Stefani, Alman turistlerin kendisini anlayacaklarını da belirterek, ''Alman turistler hiçbir zaman sadece benim açıklamalarımdan dolayı kendilerine başka bir tatil ülkesi aramazlar. Bunu düşünenler Alman turistlerin zekasından şüphe ediyorlar demektir'' diye konuştu. 
     Stefani, İtalya Kuzey Ligi Partisi'ne yakınlığıyla bilinen ''Pedania'' gazetesine yaptığı açıklamada, Alman turistlerin ''sarhoş, kibirli, pervasız hareketlerle ve insanları rahatsız eden gürültüleri ile İtalya sahillerini doldurduklarını'' söylemiş ve iki ülke arasında gerginliğe neden olmuştu. 
     
</TEXT>
</DOC>
