<DOC>
<DOCNO> 164787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur08.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en büyük deniz akvaryumunun benzeri kurulacak 
</HEADLINE>
<TEXT>

     İstanbul Büyükşehir Belediyesi, İspanya'nın Valencia kentindeki Avrupa'nın en büyük deniz akvaryumu olan L'oceanografic'in benzerini, Florya'da kuracak. 
     Nuhoğlu İnşaat Sanayi ve Ticaret A.Ş, ÖZTAŞ A.Ş. ile Alt ve Üst Yapı Limited Şirketi tarafından oluşturulan üçlü konsorsiyuma ihale edilen ve Türkiye'nin tek deniz akvaryumu olma özelliğini taşıyacak projeye ilişkin incelemelerde bulunmak amacıyla Büyükşehir Belediyesi ve müteahhit firmaların yetkilileri, Valencia ve Barcelona'daki akvaryum parklarını gezerek bilgi aldılar. 
     Projeyle ilgili basın mensuplarına bilgi veren İstanbul Büyükşehir Belediyesi Fen İşleri Daire Başkanı Yunus Balta, kentte yapılacak akvaryumun avam projesi bulunmasına karşın bu gezinin çok yararlı olduğunu ve izlenimleri doğrultusunda projeyi detaylandıracaklarını söyledi. 
     Valencia'da 110 bin metrekarelik alana kurulan ve yapımı 4 yıl süren akvaryum parkın 108 milyon Euro'ya malolduğunu ve yılda 1.5 ile 1.8 milyon arasında ziyaretçi beklendiğini anlatan Balta, İstanbul'daki akvaryum parkın da Florya'da Büyükşehir Belediyesi'ne ait sosyal tesislerden Güneş Motelleri'ne kadar olan alanda 80 dönüm üzerine inşa edileceğini, ancak 270 dönümlük arazi üzerine genişleyecek şekilde yer ayrıldığını bildirdi. 
     Balta, proje içinde açık ve kapalı alanlarda akvaryum parkın yanı sıra interaktif müze, bilim müzesi, sinema, restoran, kafeterya, alışveriş yerleri, su oyunları, yunus gösteri yeri, panayır alanı ve yeraltı otoparkının yer aldığını belirterek, ayrıca bir otel projeleri bulunduğunu, ancak şimdilik yapımını düşünmediklerini kaydetti. 
     Valencia'daki akvaryumda tünel uzunluğunun 70 metre olduğunu, İstanbul akvaryumunda ise tünellerin 50-80 metre arasında bir uzunlukta yapılacağını ifade eden Balta, akvaryumda toplam 30 milyon metreküp su yer alacağını ve yapay malzemelerin yanı sıra Antalya'daki falezlerin de kullanılacağını söyledi. 
     
     ''YILDA 2-2.5 MİLYON ZİYARETÇİ'' 

     Balta, şu anda arazi çalışmalarının yapıldığını ve bölgedeki eski binaların yıkıldığını dile getirerek, yaklaşık 2-2.5 ay içinde proje çalışmalarının tamamlanarak imalat aşamasına geçeceklerini belirtti. 
     Yaklaşık 100 trilyon liraya malolacak deniz akvaryumunun 4 yılda tamamlanmasının planlandığını ifade eden Balta, şunları kaydetti 
     ''Türkiye'nin nüfusunun yüzde 60'ı 30 yaşın altında. Bu kadar genç nüfus için böyle bir projenin olması gerekiyordu. Bu proje, İstanbul'un prestij projelerinden bir tanesi. Böyle bir proje Türkiye'nin komşularında da yok. Yılda 2-2.5 milyon ziyaretçi gelmesini bekliyoruz.'' Fen İşleri Daire Başkanı Yunus Balta, depreme karşı zemin etüdleri de yapılan akvaryum parkın işletmesinin ise, deneme süresinin ardından açılacak ihaleyi kazanacak özel bir firmaya verileceğini sözlerine ekledi. 

     
</TEXT>
</DOC>
