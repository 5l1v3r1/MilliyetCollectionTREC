<DOC>
<DOCNO> 171775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yazar/guclu.html </URL>
<DATE> 2003/07/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Tarihi okullarda satış tedirginliği 
</HEADLINE>
<TEXT>

   
   Hükümet, orman arazileri gibi kent merkezlerindeki okulları da satmakta kararlı görünüyor. Bu yöndeki yasal düzenleme tamam. Yakında bir bir satılacaklar. Ankara ve İstanbul'da satılacak okul sayısının 100 kadar olduğu söyleniyor. Liste tam olarak açıklanmadığı için gözde semtlerdeki okulların hemen hepsi tedirgin. 
   Yaz tatili olmasına rağmen okullarda hararetli günler yaşanıyor. Okulumuzu sattırmayız kampanyalarının ön hazırlıkları yapılıyor. İstanbul'un çok önemli iki okulunun mezunlar derneği, dün bir araya gelerek ortak bir bildiri kaleme aldılar. Çok sert ifadeler taşıyor. Bu bildiriyi, çok yakında satış listesine konulan diğer okullarla birlikte kamuoyunun dikkatine sunacaklar. Hem de çok etkili yöntemlerle. Şimdilik bunun arayışı içerisindeler. 
   Uzunca ve teknik detaylar ile dolu bildiriden birkaç satır almak sanırım genel havayı yansıtacaktır 
   "Cumhuriyet ile birlikte okulumuza tahsis edilen bu binalar, geçmişte ve günümüzde devlet kademesinde, iş hayatında ve akademik ortamda hizmet veren pek çok değerli şahsiyet yetiştirmiştir. 
   1884 yılında kurulan İstanbul Erkek Lisesi ve 1908 yılında kurulan Kabataş Erkek Lisesi, aydınlanma döneminde kurulmuş olup birçok tarihi olayda iz bırakmışlardır. Tek bir örnek vermek gerekirse Balkanlar ve Çanakkale toprakları öğrencilerinin kanları ile sulanmıştır. Aydınlanma döneminden günümüze kadar ilerici ve toplum duyarlılığı olan bu iki lisenin mezunları kendi aralarında olduğu gibi liseleriyle özdeşleşmiş olan binalarına da çok bağlıdırlar. 
   Gerek adı geçen liselerimiz gerekse de hizmet verdikleri binaların yakın tarihimizdeki önemi göz önünde bulundurulduğunda bu kamu binalarının satılmasının tarihimizi satmakla eşanlamlı olacağını düşünmekteyiz. Tarihini satan da kendisini satmış olur." 
   Benzeri tepkiler Ankara'daki tarihi okul mezunlarından da geliyor. Peki bu tarihi okullar gerçekten satılır mı İhtimal vermiyorum. Ama kesinlikle olmaz da diyemiyorum. Çünkü bu iktidar, iyi ya da kötü, bugüne kadar yapılamayanları yapma gibi bir aykırılığın peşinde... 
   Kamuya ait onca atıl durumda bina varken onlar değil de neden ilk olarak okul binaları satışa çıkartılıyor Bu ayrı bir konu. Ama ille de satılacaksa tarihi misyona sahip köklü okullar değil artık okul olma işlevini yitirmiş, öğrenci sayısı azalmış, yeni modern binalarda eğitimini çok daha sağlıklı ortamlarda sürdürebilecek okullar bu kapsama alınmalıdır. 
   En önemlisi de elde edilen gelirler, tamamen yeni okulların yapımında değerlendirilmelidir. Yoksa gittiği ile kalırlar. 
   Koşuyolu'ndaki Öğretmen Hastanesi ve arazisinde öteden beri hep birilerinin gözü vardı. Şimdi Milli Eğitim'den alınıp SSK'ya bağlanmış. Yakında oradan başka yerlere giderse şaşırmamak gerekir. Anlayacağınız, başta Başbakan Erdoğan olmak üzere hükümet üyelerinin neredeyse tamamı eğitim adına yeni bir çivi çakacaklarına mevcutları üzerinden atmak için yarışıyorlar. 
   Milli Eğitim Bakanı Çelik, Milli Eğitim'in patronu olarak, bu konularda çok daha fazla direnmelidir. Neden başka kurumlar değil de okullar sorusunu daha fazla sormalıdır. Siyaseten partili arkadaşlarının yanında olsa bile yüreği ile öğretmenlerin, öğrencilerin, okulların safında bulunmalıdır. 
   Özetin özeti İktidar okul satan değil, okul yapan olmalıdır. Hangi okulların satılacağı da bir an önce açıklansın ki gereksiz tedirginlikler ortadan kalksın. 
   
      
   
</TEXT>
</DOC>
