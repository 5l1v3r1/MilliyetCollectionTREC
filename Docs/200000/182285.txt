<DOC>
<DOCNO> 182285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo01.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio Beşiktaş maçına moralli geliyor... 
</HEADLINE>
<TEXT>

     Avrupa Şampiyonlar Ligi'nde 16 Eylül Salı günü İstanbul'da Beşiktaş'ın karşısına çıkacak olan İtalya'nın SS Lazio takımı, ligde Sampdoria deplasmanında 2-1 galip geldi. 
     İtalya 1. Futbol Ligi'nin 2. haftasında oynanan maçta Lazio'nun gollerini 8. dakikada Simone İnzaghi ve 64. dakikada penaltıdan Albertini kaydederken, ev sahibi Sampdoria'nın tek golünü 73. dakikada Bazzani attı. Maçın 16. dakikasında Sampdroia'dan Doni'nin kullandığı penaltı atışını ise kaleci Peruzzi kurtarmayı başardı. 
     SS Lazio deplasmanda aldığı galibiyetle, maç fazlasıyla ligde lider konuma yükseldi. Bu arada Sampdoria karşısında sakat olan Cesar ile milli maçtan dolayı yorgun olan ve Beşiktaş maçına hazırlanan Arjantinli Claudio Lopez oynatılmadı. 
     Teknik direktör Roberto Mancini, Beşiktaş maçı ile ilgili yaptığı açıklamasında, ''Geçen yılki gibi değiliz. UEFA, çok fazla yükümlülük getirmiyordu ama Avrupa Şampiyonlar Ligi'nin programı çok daha yoğun. Ancak takım bu yıl daha geniş, seçim şansım var. Eşit değerde oyunculara sahip olduğum için şanslıyım'' dedi. 
     Milli maçların ardından bugün ligde Sampdoria ve salı günü de Beşiktaş ile oynacak olmaları konusunda, ''Gücümüzün dozunu ayarlamayı göreceğiz'' diyen Mancini, kondisyonlarının en üst düzeye çıkmamasına rağmen kazanmak için oynacaklarını söyledi. 

     
</TEXT>
</DOC>
