<DOC>
<DOCNO> 177598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/spor/spo01.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kanunları 
</HEADLINE>
<TEXT>

   Beşiktaş, 20 maddelik bir disiplin yönetmeliği devreye sokarak, oyunculara tek tek imzalattı 
   
   SİYAH - Beyazlı kulüpte disiplin yönetmeliğine uymayan yandı. Yönetim Kurulu tarafından bir süre önce hazırlanan 20 maddelik yönetmelikten sezon boyunca taviz verilmeyecek. Futbolculara tek tek imzalattırılan yeni yönetmelik devreye sokulurken, idari işleyiş konusunda Menajer Sinan Engin'in, sportif alanlarda ise Teknik Direktör Mircea Lucescu'nun hazırlayacağı raporlar cezalarda etkili olacak. 
   YÖNETİM Kurulu, gelecek raporlar doğrultusunda uygulanacak para cezalarını devreye sokacak. Teknik kadronun da görüşü alınarak hazırlanan yönetmelikte, kulübün değerlerine aykırı şekilde izinsiz röportaj vermek, habersiz kenti terketmek, izinsiz açılışlara katılmak ve disiplini bozmanın yanı sıra sarı ve kırmızı kart uygulamaları da yer alıyor. Cezalar, futbolcunun sezon başında aldığı transfer ücreti üzerinden saptanacak. 
   
   İlhan Mansız kumarı seviyor       Fotoğraf Cengiz Malgır 

   YILDIZ futbolcu, yeni iyileşme dönemine girmesine rağmen sağlık durumunu hiçe saymayı sürdürüyor. İlhan Mansız, İnönü Stadı'nda yeri değiştirilerek, yeniden hizmete açılan BJK Store'a motosikletiyle gelerek, herkesi şaşırttı. Siyah - Beyazlı futbolcuların taraftarlara imza dağıttığı törende Başkan Serdar Bilgili, 100 dolar vererek, sırtında kızının adı olan "Lal Bilgili" yazılı formayı satın aldı. 
   
   Lucescu kazandı    TEKNİK Direktör Lucescu, transfer konusunda yöneticilerin açıklamalarının takımın motivasyonunu olumsuz etkilediği gerekçesiyle Başkan Serdar Bilgili'den yardım istedi. Bilgili'nin uyarısı üzerine dün yöneticiler Asbaşkan Kıvanç Oktay ve İbrahim Altınsay golcü transferi konusunda Lucescu'nun istediği şekilde hareket edeceklerini açıkladılar. 
   ANKARAGÜCÜ maçının hazırlıklarını dün sabah basına kapalı olarak yaptığı çalışmayla sürdüren Beşiktaş, bugün kampa girecek. Öte yandan Ahmet Dursun, Ankaragücü maçında şeytanın bacağını kırıp, gol atacağını iddia etti. Yıldız futbolcu, "İnşallah bu kez başaracağım. Bir gol atsam, arkası gelecek. Ben de kafa olarak rahatlayacağım" diye konuştu. 
   
   
</TEXT>
</DOC>
