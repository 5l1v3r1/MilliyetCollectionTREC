<DOC>
<DOCNO> 181741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur02.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisi 2 polis arkadaşını öldürdü 
</HEADLINE>
<TEXT>

     Beşiktaş'ta trafik polisleri arasında çıkan tartışmada, bir polis memuru, 2 polis arkadaşını silahla vurarak öldürdü. 
     Beşiktaş Yıldız Otoparkı'nda sabah saatlerinde meydana gelen olayda, Beşiktaş İlçe Emniyet Müdürlüğü Trafik Şube Müdürlüğü'nde görevli 34 A 5630 kodlu ekip otosunda bulunan 3 polis arasında tartışma çıktı. Tartışmanın büyümesi üzerine bir polis memuru, 2 polis arkadaşını beylik silahıyla vurdu. 
     Ağır yaralanan polislerden biri olay yerinde ölürken, diğeri kaldırıldığı Şişli Etfal Hastanesi'nde hayatını kaybetti. 
     Arkadaşlarını vurarak öldüren polis, olaydan sonra meslektaşlarına teslim oldu. 
     
     ÖLEN POLİSLERİN KİMLİKLERİ BELLİ OLDU 

     Beşiktaş'ta trafik polisleri arasında çıkan silahlı kavgada ölen iki polis memurunun kimlikleri belli oldu. 
     Beşiktaş Yıldız Otoparkı'nda sabah saatlerinde meydana gelen olayda, Trafik Denetleme Şube Müdürlüğü'nde görevli 34 A 5630 plakalı ekip aracının yanına, 34 A 5631 plakalı aynı şubede görevli bir diğer ekip otomobili geldi. 
     Daha sonra 34 A 5630 plakalı aracın içinde bir süre oturan 3 polis memuru arasında, henüz belirlenemeyen bir nedenle tartışma çıktı. Araç dışında da süren tartışma, tabancasını çeken polis memuru Emre Şen'in diğer polislere ateş açmasıyla silahlı kavgaya dönüştü. 
     Diğer polislerin de tabancalarıyla karşılık verdiği olayda, polis memuru Dursun Demir olay yerinde hayatını kaybetti. Ağır yaralanan polis memuru Naci Akarsu da, kaldırıldığı Şişli Etfal Eğitim ve Araştırma Hastanesi'nde yapılan müdahaleye rağmen kurtarılamadı. 
     Olayın hemen ardından 34 A 5630 plakalı ekip otomobiline dönen polis memuru Emre Şen, polis telsizinden, ''Beni uyuşturucuya ve rüşvete teşvik eden iki kişiyi vurdum. Gelin teslim olacağım'' şeklinde anons yaptı. 
     Şen, daha sonra olay yerine gelen polis ekiplerince gözaltına alınarak, Asayiş Şube Müdürlüğü Cinayet Büro Amirliği'ne götürüldü. 
     İstanbul Emniyet Müdürü Celalettin Cerrah'ın da incelemelerde bulunduğu olay yerinde 24 adet boş mermi kovanı bulundu. 
     
</TEXT>
</DOC>
