<DOC>
<DOCNO> 189369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur17.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV taşıyıcısı Y.O'nun eğitim masraflarını BM üstlendi... 
</HEADLINE>
<TEXT>

     BM AIDS'le Mücadele Birimi Üyesi ve buna bağlı Afrika'ya Hareket Vakfı yöneticisi Melek Keçecioğlu, HIV taşıyıcısı Y.O'nun tüm eğitim ve tedavi masraflarını karşılayacaklarını bildirdi. 
     Y.O'nun eğitim gördüğü Şerif Remzi İlköğretim Okulu'na 3 koli oyuncak ve bir koli bisküviyle gelen Keçecioğlu, Y.O'nun ailesiyle beraber sınıfa alındı. Keçecioğlu, Y.O'nun annesi Neşe O. ve babası Nazif O. ile tüm öğrencilere oyuncaklarını dağıttı. Y.O ve sınıf arkadaşları Keçecioğlu'nun sürpriziyle çok mutlu oldu. Bir anda bayram yerine dönen sınıfta Keçecioğlu'nu uzun uzun alkışlayan minikler, derslerinde başarılı olmak için söz verdiler. 
     Keçecioğlu, daha sonra okul yönetiminden izin alarak, Y.O'yu evine götürdü. Y.O'ya burada da oyuncaklar hediye eden Keçecioğlu, şöyle konuştu 
     ''Afrika'da, BM'nin Fildişi Sahilleri Cumhuriyeti Başkonsolosu olarak ve AIDS'le mücadele konusunda çalışmalar yapıyorum. Orada binlerce AIDS'li çocuk var. AIDS artık dünyada korkulacak bir hastalık değil. İlaçla tedavisi mümkün, ancak bu ilaçlar çok miktarda ve pahalı. Bu yüzden Y.O'ya ve ailesine destek vereceğiz. Y.O'nun eğitimi konusunda çok büyük gürültü koparıldı. Bu olmamalıydı.'' Öğrencilerin sınıfta kendisini sevgiyle karşıladığını ve herkesin büyük mutluluk duyduğunu dile getiren Melek Keçecioğlu, Y.O'nun ailesiyle 15 günde bir telefonla konuşacaklarını ve 3 ayda bir vakfın doktorlarıyla İzmir'e gelerek ilaç yardımı yapacaklarını bildirdi. Y.O'nun durumunun aile ve doktorlarıyla sürekli ilişki halinde olunarak izleneceğini ve bundan sonraki hayatını sorunsuz geçirmesinin sağlanacağını kaydeden Keçecioğlu, ''Ocak ayında İstanbul AKM'de AIDS ile ilgili bir panel düzenleyerek kamuoyuna bilgi verecek ve akşam düzenleyeceğimiz konserin geliriyle de Y.O'nun eğitim ve tedavi masraflarına katkı sağlayacağız'' diye konuştu. 
     Y.O'nun sınıf arkadaşları ve velilerinin de bilinçlendirilmesi için çalışmalar yapacaklarını anlatan Melek Keçecioğlu, Afrika'da uzun yıllardır bu konuda çalıştıklarını, edindikleri bilgi ve deneyimleri Türkiye'deki vakalara da aktarmak istediklerini bildirdi. 
     Keçecioğlu daha önce Türkiye'ye 4 kez bu tür konulardaki yardım çalışmaları için geldiğini, Bingöllü çocuklar ve Diyarbakırlı aile için de yardımlarda bulunduklarını kaydetti. 
     
     AİLENİN SEVİNÇ GÖZYAŞLARI... 
     Y.O'nun annesi Neşe O. sevinç gözyaşları dökerken, ''Çok mutluyum. Y.O'nun eğitimi için verdiğimiz mücadelede herşey yoluna girdi ama sürekli olarak çocuğumun geleceği ile ilgili endişeler taşıyordum. Şimdi bu endişelerim kayboldu. Çocuğuma sahip çıkılıyor. Tedavi masrafları aylık 3 milyarı buluyor. Karşılayamaz hale gelmiştik'' dedi. 
     Baba Nazif O. da mutluluğunu tarif edecek kelime bulamadığını belirterek, ''Çocuğumuza BM gibi bir dünya kuruluşundan yardım eli uzatılması bizim için büyük bir mutluluk ve gurur. Artık yalnız olmadığımızı biliyoruz'' diye konuştu. 
     Y.O. da çok mutlu olduğunu, Melek Keçecioğlu'nun sürprizinden çok duygulandığını belirterek, oyuncaklarını da çok beğendiğini anlattı. Sınıftaki arkadaşları ile çok iyi ilişkiler kurduğunu söyleyen Y.O ''Okulda çok mutluyum. Öğretmenlerimi ve arkadaşlarımı seviyorum'' dedi. 
     
</TEXT>
</DOC>
