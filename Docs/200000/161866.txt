<DOC>
<DOCNO> 161866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur05.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu, bu hafta Türkiye İş Kurumu İŞKUR Yasa Tasarısını görüşecek. 
     AK Parti Grubu, Meclis Danışma Kurulu'nu hafta başında toplantıya çağırarak TBMM'nin gündeminin yeniden belirlenmesini önerecek. 
     TBMM Genel Kurulu'nda 10 Haziran Salı günü denizcilik sektörünün sorunlarıyla ilgili olarak AK Parti ve CHP'li milletvekillerinin verdiği araştırma önergeleri birleştirilerek görüşülecek. Aynı gün, uluslararası sözleşmelerin onaylanmasının uygun bulunduğuna ilişkin 8 yasa tasarısı da saat 24.00'e kadar sürecek toplantıda ele alınacak. 
     Genel Kurul'da Çarşamba günü Türkiye İş Kurumu İŞKUR Kanunu Tasarısı'nın görüşmelerine başlanacak ve çalışmalar saat 23.00'e kadar sürdürülecek. İŞKUR Yasa Tasarısı'nın görüşmeleri 12 Haziran Perşembe günü bitinceye kadar devam edecek. 
     
     KOMİSYON ÇALIŞMALARI 
     TBMM Anayasa Komisyonu, AK Parti Grup Başkanvekillerince verilen ve geçen hafta alt komisyona sevkedilen İçütüzük Değişikliği Teklifi'ni 10 Haziran Salı günü görüşecek. İçtüzük Değişikliği, 40 maddeden fazla tasarı ve tekliflerin ''kapsamlı yasa'' olarak bölümler halinde görüşülmesini öngörüyor. 
     Plan ve Bütçe Komisyonu da aynı gün TOBB Ekonomi ve Teknoloji Üniversitesi kurulmasına ilişkin yasa tasarısı ile Eskişehir ve Bursa şehiriçi doğalgaz işletmelerinin özelleştirilme süresini bir yıl uzatan yasa tasarısını müzakere edecek. 
     KİT Komisyonu, bu hafta yapacağı toplantılarda Sinema ve Müzik Sanatı Destekleme Fonu, Özel Çevre Koruma Fonu, Türkiye Zırai Donatım AŞ, Madencilik Fonu, MTA Genel Müdürlüğü, Türkiye Kalkınma Bankası AŞ, Kalkınma Menkul Değerler AŞ, Kalkınma Holding AŞ ve Yatırımları Teşvik Fonu'nun hesap ve işlemlerini denetleyecek. 
     TBMM Yolsuzlukları Araştırma Komisyonu da 10 Haziran Salı günü, eski Devlet Bakanları Recep Önal ile Güneş Taner'i, 11 Haziran Çarşamba günü de eski Maliye Bakanı Zekeriya Temizel'i dinleyecek. 
     AK Parti ve CHP TBMM gruplarının Salı günkü toplantılarında son gelişmeler değerlendirilecek. 
     
</TEXT>
</DOC>
