<DOC>
<DOCNO> 151982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/siyaset/siy02.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli egemenlik' kavgası 
</HEADLINE>
<TEXT>

Çocuklar bayram ederken devletin zirvesi birbirine girdi. Arınç , Sezer, Baykal ve Özkök'ü arayarak eşinin resepsiyona katılmayacağını söyledi, ancak ortamı yumuşatamadı 
     SERPİL ÇEVİKCAN Ankara 

     Türkiye'de devletin zirvesi, 23 Nisan Ulusal Egemenlik ve Çocuk Bayramı'nda birbirine girdi. TBMM Başkanı Bülent Arınç, 23 Nisan nedeniyle vereceği resepsiyonda türbanlı eşi ile birlikte evsahipliği yapma olasılığının yarattığı gerginliğin krize dönüşmesini önleyemedi. Arınç, Cumhurbaşkanı, CHP lideri ve Genelkurmay Başkanı'nı arayarak eşinin resepsiyona katılmayacağını belirterek, "Meclis'e bekliyorum" dedi, ancak ortamı yumuşatamadı. Arınç, Cumhurbaşkanı Sezer'in, kamuoyuna açıkladığı programında resepsiyonun görünmemesi, ardından Org. Özkök ve komutanlarının davete katılmama eğilimi taşıdığının basına sızması üzerine, protestoyu önlemek için önceki gece bir dizi telefon görüşmesi yaptı. 
     
     BEKLEDİĞİ YANITI BULAMADI 
     Cumhurbaşkanı ile CHP lideri Baykal'a, "Böyle bir katılmama olayının benim ev sahipliğimde bir resepsiyon nedeniyle doğmuş olmasından üzüldüm" diyen Arınç, "Eşimin katılması söz konusu değil" bilgisini vererek davetini yineledi. 
     Arınç, Org. Özkök'e de, eşinin törene katılmayacağı yolunda basına bir açıklama yapacağını belirterek davetini yineledi. Arınç beklediği yanıtı bulamazken, komutanların tavrında sadece türban değil, son dönemde AKP politikalarından duyulan rahatsızlığın etkisi olduğu kaydedildi. Özellikle Sezer'le görüşmesinin ardından Cumhurbaşkanı'nın davete katılımını sağlayabilmek amacıyla Arınç, dün sabah yapmayı planladığı açıklamayı önceki gece kamuoyuna duyurdu. Başbakan Recep Tayyip Erdoğan da, Arınç'a bir mesaj yollayarak, gerilimin düşürülmesinin yararlı olacağını vurguladı. 
     
İlk Meclis'te soğuk rüzg rlar...      Ulusal Egemenlik ve Çocuk Bayramı nedeniyle ilk Meclis'te düzenlenen törende soğuk rüzgarlar esti. Komutanlar, Erdoğan ve Arınç'la temas kurmamaya özen gösterdi. Arınç'ın, komutanların karşısındaki ilk sıraya oturması nedeniyle tören öncesinde tokalaşma olmadı. Konuşmasında Arınç, "Bu ülkede farklı düşüncelere ve dünya görüşlerine sahip insanların bir arada yaşayabilmesi için aydınlarımız, siyasetçilerimiz formül arıyor. Aradığımız formül İlk Meclis'i oluşturan irade ve ruhta gizli. Bir arada yaşama formülü arayanları, İlk Meclis'in iradesini yeniden incelemeye çağırıyorum" dedi. n FotoĞraf Şerİf ÇIray 
     


SİYASET 
















</TEXT>
</DOC>
