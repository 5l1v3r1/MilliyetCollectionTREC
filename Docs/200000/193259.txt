<DOC>
<DOCNO> 193259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko08.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı rekordan rekora koşuyor... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, 10 ayda yüzde 55 oranında artarak 5.8 milyar doları aştı. 
     İhracat, 2002'nin aynı döneminde 3.7 milyar, yılın tamamında ise 4.8 milyar dolarda kalmıştı. 
     AA muhabirinin, Uludağ İhracatçı Birlikleri UİB verilerinden derlediği bilgiye göre, ihracat kalemleri arasında yan sanayii, 10 ayda yüzde 27,3 oranında artarak 1 milyar 980 milyon 112 bin dolar ile ilk sırada yer alırken, bunu 1 milyar 737 milyon 26 bin dolar ile binek otomobiller, 927 milyon 728 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtları ile traktörlerde gerçekleşirken, sadece hava ve uzay taşıtları ile özel amaçlı diğer çekicilerin ihracatında gerileme yaşandı. 
     Ocak-Ekim döneminde, yüzde 55'lik artışla 5 milyar 848 milyon 779 bin dolara yükselen ihracat, geçen yılın aynı döneminde ise 3 milyar 772 milyon 978 bin dolarda kalmıştı. 
     Ekim'de yüzde 37 oranında artarak 697 milyon 400 bin doları bulan ihracat, geçen yılın aynı ayında 510 milyon 117 bin dolar olarak gerçekleşmişti. 
     İhracat, Ocak'ta yüzde 69,5, Şubat'ta yüzde 37,4, Mart'ta yüzde 52,2, Nisan'da yüzde 80,2, Mayıs'ta 42,9, Haziran'da yüzde 67,6, Temmuz'da yüzde 60,4, Ağustos'ta yüzde 67, Eylül'de de yüzde 49 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     İHRACATIN ROTASI AVRUPA 
     Sektör, 10 ayda 14 serbest bölgenin yanı sıra, 176 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 39,9'luk artışla 982 milyon 411 bin dolar ile ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde Fransız Polinezyası, Septe, Mozambik, Doğu Timor, Marshall Adaları, Cebeli Tarık, Gambiya, Burundi, Burma Birmanya , Guyana, Melilla, Orta Afrika Cumhuriyeti, San Marino, Swaziland, Moğolistan ve Botsvana ile TÜBİTAK, Trakya, Adana Yumurtalık ve Kocaeli serbest bölgelerine ilk kez ihracat yaptı. 
     
</TEXT>
</DOC>
