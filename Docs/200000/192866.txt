<DOC>
<DOCNO> 192866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur05.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Zebari'ye Zorla getirilecek hali yok, kendisi bilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Şam toplantısı için Irak'a yapılan resmi davetin ardından Irak Dışişleri Bakanı Hoşyar Zebari'nin, ''çok geç'' şeklindeki açıklamasına ilişkin olarak, ''zorla getirilecek hali yok buraya, kendisi bilir'' dedi. 
     Gül, Irak'a komşu ülkeler toplantısının gayrı resmi bölümü sonrası çıktığı şehir turunun ardından kaldığı otele dönüşünde, konuya ilişkin soruları yanıtladı. 
     Gül, ''Bakalım belli olmaz, belki fikrini değiştirir yarın gelir. Zorla geçirilecek hali yok buraya, kendisini bilir. yapabileceğimiz başka bir şey yok'' diye konuştu. 
     Gül, Zebari'nin açıklamasının, ''buradaki bakanları dikkate almıyor'' anlamına gelip gelmediğinin sorulması üzerine de, ''Onu da kendi bilir'' diye konuştu. Gül, Şam turu çerçevesinde Kasyon tepesinin ardından Hamidiye çarşısını gezdi. 
     Halkla sohbet eden Gül, dondurma ve tatlı yedi. 
     Öte yandan Zebari'nin Şam'daki toplantıya resmen davet edilmesinde, Gül'ün öncülük ettiği öğrenildi. 
     Edinilen bilgiye göre konu, toplantının gayrı resmi kısmında gündeme geldi. Irak'ın Şam Büyükelçiliği aracılığıyla yapılan ilk davetin Zebari'nin Kuveyt'te olması nedeniyle zamanında ulaşmadığının anlaşıldığını belirten kaynaklar, bunun üzerine Gül'ün, ''davet ulaşmamışsa Zebari'nin tekrar davet edilmesi'' şeklinde görüş belirttiğini, bu görüşün, diğer bakanlarca da oy birliğiyle kabul gördüğünü ifade ettiler. 
     Davete ilişkin ilk sözü Gül'ün aldığını belirten kaynaklar, Türk Dışişleri Bakanının, ''kapalı bir şey yapmıyoruz, gelseler iyi olur, onlar olmadan nasıl yardım ederiz'' dediğini kaydettiler. 

     
</TEXT>
</DOC>
