<DOC>
<DOCNO> 152581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko16.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ey cemaat İhracat yapınız... 
</HEADLINE>
<TEXT>

     Türkiye İhracatçılar Meclisi'nin TİM , Diyanet İşleri Başkanlığı'ndan sorumlu Devlet Bakanı Mehmet Aydın'a, ''Cuma hutbelerinde üretim ve ihracata yer verilmesi'' önerisi götürdüğü bildirildi. 
     İstanbul Bilgi Üniversitesi'nde yapılan Ekonomistler Platformu toplantısında konuşan TİM Genel Sekreteri Emre Alkin, Türkiye'de güven ihtiyacının tüm ihtiyaçların önünde geldiğini vurgularken, belirsizliği önlemek için para ve kur politikalarına ve ekonomik parametrelere güvenmenin önemini dile getirdi. 
     TİM'in, polemiklerden uzak duran tartışma üslubunu ve gerçek bir takım oyunu kurmak için katılımcılığını korumaya devam edeceğini anlatan Alkin, konuşmasında TİM'in geçtiğimiz günlerde Ankara'da gerçekleştirdiği temaslara da değindi. 
     Ziyaret programı kapsamında Diyanet İşleri Başkanlığı'ndan sorumlu Devlet Bakanı Mehmet Aydın ile de görüşme fırsatı bulduklarını anlatan Alkin, görüşme sırasında, Cuma hutbelerinde üretimin ve ihracatın artırılmasına yönelik temalara da yer verilmesi isteklerini dile getirdiğini söyledi. 
     Alkin, şunları kaydetti 
     ''Yurtdışında Diyanet'in vakıfları var. Orada bizi anlatın dedik. Bizim nasıl çalıştığımızı, nasıl ürettiğimizi anlatın dedik. Ayrıca Cuma günleri ve bayramlarda da hutbeler var. Üretimin ne kadar güzel, ihracatın ne kadar iyi, iş yaratmanın ne kadar kutsal olduğuna bu hutbelerde yer verilmesini istedik.'' Alkin, Bakan Aydın'ın, bu konuda çalışma başlatacağını kendilerine ifade ettiğini söyledi. 
     





</TEXT>
</DOC>
