<DOC>
<DOCNO> 176560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur22.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İstanbul deprem master planı... 
</HEADLINE>
<TEXT>

     İstanbul Büyükşehir Belediyesi ile Ortadoğu Teknik Üniversitesi, Boğaziçi Üniversitesi, İstanbul Teknik Üniversitesi ve Yıldız Teknik Üniversitesi işbirliğiyle hazırlanan ''İstanbul Deprem Master Planı'' tanıtıldı. 
     Lütfi Kırdar Uluslararası Kongre ve Sergi Sarayı'nda düzenlenen tanıtım toplantısında konuşan İstanbul Valisi Muammer Güler, depreme hazırlık çalışmalarının bir imkan meselesi olduğunu belirterek, ''Yumurta kapıdadır. Bunun için hazırlıklı olunmalıdır. İstanbul bizim artık terk edemeyeceğimiz bir yerdir. Bu yüzden gerekli tedbirleri almamız gerekiyor'' dedi. 
     Master planın, İstanbul'un geleceği için bir yol haritası olduğuna işaret eden Güler, binalar bazında da herkesin üzerine düşeni yapması gerektiğini söyledi. Güler, deprem konutu yerine yaşanılan binaları güçlendirmenin çok daha önemli olduğunu vurguladı. 
     İstanbul Büyükşehir Belediye Başkanı Ali Müfit Gürtuna da, kanuni sorumlulukları olmamasına rağmen deprem ve afet konusuna çok ciddi şekilde girdiklerini, itfaiye ve afet müdahale ekiplerinin, dünyanın en modern araç gereçlerine sahip olduğunu ifade etti. 
     Gürtuna, ''Bu çalışma, İstanbul'da risk yönetiminin nasıl yapılacağını ortaya koymaktadır. Böylece, bina stokunun takviyesi ve güçlendirilmesi de mümkün olacaktır'' diye konuştu. 
     Bu konuda hukuki altyapıda revizyon yapılması ve afet yönetimiyle ilgili olarak yerel yönetimlerin yetki ve sorumluluk alanının da gözden geçirilmesi gerektiğini kaydeden Gürtuna, konuyla ilgili görevin Meclis'e düştüğünü söyledi. 
     Konuşmasında vatandaşlara da seslenen Gürtuna, planın başarıya ulaşmasında halkın gönüllü katılımı ve bunu sahiplenmesinin de çok önemli olduğunu vurgulayarak, halk, sivil toplum örgütleri ve diğer kamu birimlerini sorumluluğa ortak olmaya davet etti. 
     
     DİĞER KONUŞMALAR 
     Büyükşehir Belediyesi Genel Sekreter Yardımcısı ve Afet Koordinasyon Merkezi Başkanı Mesut Pektaş ise Master Plan'ın 4 üniversiteden 200'ü aşkın bilim adamının katkısıyla yaklaşık 1 yılda tamamlandığını bildirdi. 
     Bu planın şehrin deprem riskine karşı hazırlanmasında ihtiyaç duyulan bir yol haritası olduğunu belirten Pektaş, amaçlarının, şehrin riskini minimum seviyeye indirmek olduğunu söyledi. 
     Pektaş, ''İstanbul'da depreme hazırlık denince 1 milyon bağımsız konutun depreme karşı güçlü hale getirilmesini konuşuyoruz. Burada sadece belediyecilik hizmetleri yeterli değil'' dedi. 
     Planın pilot uygulamasının Zeytinburnu'nda başlatıldığını da hatırlatan Pektaş, belediye bünyesinde bir Deprem Risk Yönetimi ve Kentsel İyileştirme Dairesi kurduklarını söyledi. 
     Planın finansal kısmı için başta Dünya Bankası ve AB olmak üzere diğer uluslararası kuruluşlarla ilişki içinde olduklarını belirten Pektaş, vatandaşları teşvik için uzun vadeli geri ödemeli kredi uygulaması başlatmak istediklerini söyledi. 
     İTÜ Rektörü Prof. Dr. Gülsün Sağlamer de, bu ölçekte bir projenin dünyanda ilk kez yapıldığını belirterek, bunun sadece İstanbul'un değil, tüm Türkiye'nin projesi olduğunu ve başarıya ulaşması için herkese görev düştüğünü ifade etti. 
     
     İSTANBUL DEPREM MASTER PLANI 
     Deprem Master Planı, İstanbul'da olası bir deprem tehlikesine karşı mevcut yapıların deprem güvenliklerinin incelenmesi ve yeterli güvenliğe sahip olmayan yapılar için teknik, hukuki, sosyal ve mali açılardan uygunluk arz eden gerekli güçlendirme ilkelerinin belirlenmesi yanında diğer teknik, sosyal, idari, hukuki ve mali önlemlerin belirlenmesini içeriyor. 
     İstanbul bütününde deprem tehlikesi nedeniyle söz konusu olacak her türlü riskin tanımlanmaya çalışıldığı Plan'da, risk yönetiminin nasıl yapılacağı da ortaya konuluyor. 
     Kimi yüksek risk taşıyan bölgelerde eylem planları hazırlanarak ivedi müdahalelerin yapılmasının da programlandığı Plan'da, buralarda toplu iyileştirme ve güçlendirme çalışmalarının eşgüdüm altında ve yerel topluluğun katılımı ile yürütülmesi hedefleniyor. 
     İstanbul'da mevcut durumun da incelendiği Plan'da, depremde yüksek risk arz eden bölgeler de 2 kapsamda inceleniyor. 
     Plan'da binaların deprem dayanımlarının incelenmesinin de ''sokaktan inceleme'', ''birinci kademeye oranla daha ayrıntılı inceleme ve değerlendirme'' ve ''her tekil bina için ayrıntılı analiz'' olmak üzere 3 aşamada yapılması öngörülüyor. 
     Kat Mülkiyeti Kanunu'nda değişiklik yapılması gerektiğine işaret edilen Plan'da, belediyenin ve vatandaşların öncelikli görevleri de sıralanıyor. 
     Tüm tarafları içeren bir idare yapının da önerildiği Plan'da, kısa vadede il düzeyinde Afet Hazırlık ve Müdahale Konseyi, Başbakanlığa bağlı afetlerden sorumlu müsteşar bulunması ve Merkez Afet Hazırlık ve Müdahale Konseyi kurulması öneriliyor. 
     
</TEXT>
</DOC>
