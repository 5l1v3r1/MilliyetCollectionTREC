<DOC>
<DOCNO> 177501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur10.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol terörü için yasa önerisi 
</HEADLINE>
<TEXT>

     CHP Ankara Milletvekili Muzaffer Kurtulmuşoğlu, stadyumlarda yaşanan olayların terör suçu kapsamında değerlendirilmesi ve olay çıkartanlara hapis cezası verilmesini öngören bir yasa öneresi hazırladı. 
     Kurtulmuşoğlu, yasama yılının başlamasının ardından TBMM Başkanlığı'na sunacağı öneride, stadyum içerisine kesici, delici, vurucu, yanıcı, yakıcı araç ve gereç sokan, izleyicilere, futbolculara, hakeme sözlü ve fiili olarak tecavüzde bulunanlar ve statlara zarar verenlerin cezalandırılması öngörülüyor. Öneriye göre, bu eylemlerde bulunan kişilere, 3 ile 6 ay arasında hapis cezası verilecek. Eylemler gruplar halinde yapıldığında, yaralama, vurma, ölüme teşebbüs suçları işlendiğinde terör suçları kapsamında değerlendirilecek ve bu kişiler çıkartılacak af yasalarından yararlanamayacak. 
     Stat güvenliğinden sorumlu amir ve memurlar da görevlerini yapmamaları durumunda suç işleyenler gibi cezalandırılacaklar. 
     
     TRABZON-FENERBAHÇE MAÇINDAKİ OLAYLAR 
     Kurtulmuşoğlu, spordan sorumlu Devlet Bakanı Mehmet Ali Şahin tarafından yanıtlanması istediği soru önergesinde de Trabzonspor-Fenerbahçe maçında yaşanan olayları gündeme getirdi. 
     Güvenliği sağlamak için özel bir birim kurulmasını öneren Kurtulmuşoğlu, ''Amigoların, futbolseverleri kışkırtıcı sloganlar atarak şiddete teşvik etmesini önleyici tedbirler alma noktasında bir çalışmanız var mı '' sorusunu yöneltti. 
     
</TEXT>
</DOC>
