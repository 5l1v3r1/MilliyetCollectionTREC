<DOC>
<DOCNO> 157508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur03.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Gençlerimiz, değişim ve potansiyelin de kaynağıdır 
</HEADLINE>
<TEXT>

     Başbakan Recep Tayyip Erdoğan, Atatürk'ün Türkiye Cumhuriyeti'ni emanet ettiği, yarınların güvencesi gençlerin, Türkiye'nin sadece zenginliği değil, aynı zamanda dinamizminin ve değişim potansiyelinin de kaynağı olduğunu belirtti. 
     Erdoğan, 19 Mayıs Atatürk'ü Anma ve Gençlik ve Spor Bayramı dolayısıyla yayınladığı mesajında, Türk tarihinin dönüm noktalarından biri olan 19 Mayıs 1919'un, ulusal bağımsızlığa doğru atılan önemli bir adım olduğunu vurguladı. 
     Başbakan Erdoğan, Atatürk'ün, 19 Mayıs 1919'da Samsun'dan başlattığı milli kurtuluş mücadelesini vatan sathına yaydığını, Türk milletinin, azim ve kararlılıkla birleşerek sahip çıktığı bağımsızlık inancının meşalesini yaktığını ifade etti. 
     Atatürk'ün Türkiye Cumhuriyeti'ni emanet ettiği, yarınların güvencesi gençlerin, Türkiye'nin sadece zenginliği değil, aynı zamanda dinamizminin ve değişim potansiyelinin de kaynağı olduğuna işaret eden Erdoğan, şunları kaydetti 
     ''Dolayısıyla genç nüfusa sahip olmak Türkiye için büyük bir imkandır. Hükümetimiz, toplumun gençlere, gençlerin de Türkiye'ye güvenini sağlamayı temel hedefleri arasında görmektedir. Özgür düşünceli, kendi başına karar verebilen, sorgulayan, kendi toplumunun değerlerinden ve evrensel doğrulardan haberdar olan ve hayatın güçlüklerinin üstesinden gelebilecek, donanımlı ve yetenekli gençler yetiştirmek hükümetimizin önemli hedefleri arasındadır. 
     Aynı zamanda dünyanın ve Türkiye'nin gelişen ve değişen şartları dikkate alınarak yeni bir spor politikası oluşturularak, sporun her dalında uluslararası standartları yakalamak için her türlü gayret gösterilecektir. Bu sayededir ki büyük önderin gösterdiği çağdaş uygarlığın üstüne çıkma hedefine ulaşacağımıza inanıyorum. Bu kutsal emanetin bilincinde olan Türk gençliği ile Türkiye, önüne çıkan her zorluğu aşabilecek güçtedir.'' 
     
</TEXT>
</DOC>
