<DOC>
<DOCNO> 175898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun28.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ABD'deki elektrik kesintisini araştıracak... 
</HEADLINE>
<TEXT>

     Rusya, ABD ve Kanada'nın geniş bir kısmında dün meydana gelen elektrik kesintisinin nedenlerini araştıracak. 
     Rusya Elektrik İdaresi'nin Başkanı Anatoly Chubais, İtar-Tass haber ajansına yaptığı açıklamada, ülkesinde bu tür bir krizin meydana gelmemesi için gereken önlemlerin alınması amacıyla kesintiyi inceleyecek bir komisyon kuracaklarını bildirdi. 
     Chubais, söz konusu araştırmanın 2 aydan fazla sürebileceğini belirterek, Rusya'daki elektrik sisteminin bu tür kazaları önlemede daha iyi olduğunu, ABD'deki gibi geniş çaplı bir kesintinin ülkesinde meydana gelemeyeceğini kaydetti. 
     Kuzey Amerika tarihinin en büyük elektrik kesintisi, New York başta olmak üzere ABD'nin Detroit, Cleveland ve Toledo gibi diğer büyük kentleriyle Kanada'nın Toronto ve Ottowa kentlerini karanlıkta bıraktı. 
     Elektrik şebekesinin çökmesiyle milyonlarca kişinin hayatı altüst olurken, yüz binlerce kişi metro ve asansörler gibi kapalı yerlerde mahsur kaldı. 
     Kesinti halk arasında korku yaratırken, birçok kişinin hafif yaralanma ya da çeşitli rahatsızlarla akın ettiği New York'taki hastanelerin acil servisleri tıka basa doldu. 
     
</TEXT>
</DOC>
