<DOC>
<DOCNO> 164996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur06.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlardan otomobilinizi koruma yöntemleri... 
</HEADLINE>
<TEXT>

     Trabzon Emniyet Müdürlüğü Bilgi İşlem Şube Müdürlüğü tarafından hazırlanan web sitesinde, otomobil hırsızlarına karşı alınacak önlemler belirtiliyor. 
     Trabzon Emniyet Müdürlüğü'nün, www.trabzonemniyet.gov.tr, web sitesinde, hırsızların en fazla rağbet ettiği malların başında otomobillerin geldiği belirtilerek, otomobilleri çalınmaya karşı koruyabilmek için alınacak önlemler şöyle sıralanıyor 
     ''Kısa bir süre için aracınızdan ayrılsanız bile kontağı kapatıp, aracınızın kapılarını kilitleyin. Kontak anahtarını ve trafik tescil belgesini araç içerisinde bırakmayın. Aracınızın anahtarını ve trafik tescil belgenizi tanımadığınız kişilerin ulaşabileceği yerlere, kısa süreli de olsa koymayın. Bir anlık ihmaliniz neticesinde otomobilinizin kontak anahtarının kopyası yapılıp, ruhsatınızın sahtesi çıkartılabilir. Aracınıza, direksiyon ve gaz pedalını birbirine bağlayan baston kilit ile alarm sistemi taktırın. Tescil belgenizdeki numaralar ile otomobilinizin üzerindeki numaralar aynı değil ise, ilgili birimlere giderek, bu yanlışlığın düzeltilmesini sağlayın. 
     Aracınızın şase numarasını bir yere kaydederek saklayın. Cüzdan, çanta, kredi kartı, cep telefonu, gibi değerli eşyalarınızı ya da değerli olmasa bile değerli görüntüsü veren paket ve poşetleri araç içerisinde bulundurmayın. Yeni bir otomobil aldığınızda hırsızlığa karşı güvenlik önlemleri olup olmadığını kontrol edin.'' 
     
</TEXT>
</DOC>
