<DOC>
<DOCNO> 179302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yazar/guclu.html </URL>
<DATE> 2003/08/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bakandan danışman savunması 
</HEADLINE>
<TEXT>

   
   Rektörler, YÖK yasa taslağını hazırlayan danışmanlardan şikayetçi olmuş ve biz de yazmıştık. Rektörü ve dekanı ile sorunu olan, üniversitelerinden irticai nedenler ile ilişkisi kesilen danışmanlar var. Bunlar küskünlüklerini, kızgınlıklarını taslağa da yansıtmışlar. Bu işler bu kadar ucuz değil demişlerdi... 
   Milli Eğitim Bakanı Hüseyin Çelik ise tam aksini savunuyor. Danışmanlarımızın hepsi de çok değerli bilim adamları. Hiçbirinin dekanı ve rektörü ile bir sorunu yok. Ne de irticai nedenler ile üniversitelerden ilişkisi kesildi. Başbakanlıktaki toplantıya Bilgi Üniversitesi'nden Prof. Dr. Nabi Avcı, Marmara Üniversitesi'nden Prof. Dr. Ömer Dinçer ve bakanlıktan eski Yüzüncü Yıl Üniversitesi öğretim üyesi Doç. Dr. Şaban Şimşek katıldı. Bunların hangisi irticacı, hangisinin üniversitesi ile sorunu var. Rektörler açıklasınlar da öğrenelim... 
   Aynı soruyu bu kez iddiada bulunan rektörlere yönelttik. İddiaların gerekçeleri yakında ortaya çıkar bekleyin, dediler. Ayrıca yine imalı bir şekilde Başbakan Erdoğan, bu taslağı 40 kişinin hazırladığını söylüyor. O isimler de açıklansın da onları da öğrenelim şeklinde konuştular. 
   Elçiye zeval olmazmış. Biz her iki tarafın görüşlerini, sizlere paylaşmaya devam edeceğiz. Bu son olay da gösterdi ki taraflar arasındaki güven bunalımı henüz aşılabilmiş değil... 
   Türkiye'de insanlar bir garip. Gazeteci olarak öyle olaylara şahit oluyoruz ki zaman zaman biz de kimlere güveneceğimizin şaşkınlığını yaşıyoruz. Allah'tan eğitim sektöründe kim kimdir yakından tanıyoruz... 
   Aylar önce tarikat okullarına karşı bayrak açan bir okul sahibi ve bir dernek yöneticisi, bu okullar Türkiye'nin başına bela, memleket elden gidiyor, bu okullar mutlaka kapatılmalı, gerekirse bizimkiler de kapansın diyordu. Şimdi ise Cumhurbaşkanı'nın veto gerekçesini ve daha önce söylediklerini hiç üzerine almaksızın böyle bir oluşumun kesinlikle bulunmadığını ve projeyi sonuna kadar desteklediğini ilan edebiliyor. Şimdi gelin de bu insanlara inanın, gelin de çocuklarınızın geleceğini emanet edin. Sanki rüzgar gülü'ler. Rüzg r nereden eserse o yöne dönüyorlar. Siyasetçilerin en uzak durması gerekenler de bunlar. Ama her dönemde iktidara en yakın olan da onları en çok yanıltan da maalesef yine onlar... 
   
   Diyalogdan yanayız    Milli Eğitim Bakanı Çelik, önyargılardan uzak bir şekilde diyalogdan yana olduklarını bir kez daha yineledi. Hazırladıkları taslağa karşı yapılan eleştirilerin abartılı olduğu görüşünde. Tasfiyenin söz konusu olmadığını, sadece yeniden yapılacak seçimler ile güven tazelemenin gerçekleştirileceğini ve bundan neden korkulduğunu da anlayamadığını söyledi. 
   Cumhurbaşkanı'nın YÖK üzerindeki yetkilerinin daraltılması konusunda ise Sayın Cumhurbaşkanı'nın bu yönde defalarca beyanı oldu. Kaldı ki önemli konularda son sözü yine hep o söyleyecek dedi. 
   Özetin özeti Milli Eğitim Bakanı Çelik, YÖK yasasını birkaç ay içerisinde TBMM'den geçirme konusunda kararlı gözüküyor. Bu konuda Üniversitelerarası Kurul'a güveniyor. Keşke daha önce inisiyatifi ellerine alsalardı, bugün böyle bir yasal düzenlemeye gerek kalmazdı diyor. Görünen o ki YÖK tartışmaları, Irak'a asker göndermeyi de gölgede bırakacak... 
   
      
   
</TEXT>
</DOC>
