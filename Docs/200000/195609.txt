<DOC>
<DOCNO> 195609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur31.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sinemayı yaşamayı sürdüremediğim için siyaset yapıyorum" 
</HEADLINE>
<TEXT>

     Kültür ve Turizm Bakanı Erkan Mumcu, sinemayla uzun süre ilgilendiğini belirterek, ''Sinemayı yaşamayı sürdüremediğim için siyaset yapıyorum'' dedi. 
     Bakan Mumcu, Türk Sineması'nın 89'uncu yılı dolayısıyla The Marmara Oteli'nde kokteyl verdi. 
     Mumcu, ''Sinema Bayramı''nı kutlayarak başladığı konuşmasında, yazar Vedat Türkali'nin okuduğu Sinema Bildirisi'nde, sinemaya adanmış bir hayatın gözlemleri bulunduğunu söyledi. 
     Bildiride daha çok sorunların dile getirildiğine de dikkati çeken Mumcu, ''Şunu görmezden gelmeyelim sorunlarına rağmen olağanüstü bir yaratıcılık alanı olan sinema var. Uluslararası alanda saygın bir yer edinecek nitelikte bir Türk Sineması var'' diye konuştu. 
     Hayatının önemli bir kısmını sinema konusunda düşünmeye ve araştırmaya ayırdığını belirten Mumcu, kişisel ilgisiyle sinema alanında ortaya koyduğu bu enerjiyle bugün sinema için bir şeyler yapabilecek noktada bulunduğunu anlattı. 
     ''Sizler gibi sinemayı yaşamayı sürdüremediğim için siyaset yapıyorum'' diyen Mumcu, sinemayla yaşayan pek çok insanın özlediği koşulları yaratabilmekten çok uzak bir noktada bulunmadığını söyledi. 
     Bakan Mumcu, ''90'ıncı yıla son derece müjdeli haberlerle ve başarılarla gireceğiz. Ne yaparsak birlikte yapacağız ve başarıları birlikte sahipleneceğiz. Ben kişisel olarak bu başarılara katkım olacağına inanıyorum'' diye konuştu. 
     
     SİNEMA BİLDİRİSİ 
     Gecede, bu yıl ilk kez hazırlanan Sinema Bildirisi'ni, kaleme alan yazar Vedat Türkali okudu. 
     Bildiride, 14 Kasım 1914'te Fuat Uzkınay'ın Ayestefanos'ta Rus Abidesi'nin yıkılışını çekmesiyle başlayan Türk Sineması'nın bugün zor koşullarda olduğu ve Türkiye'deki hemen hemen tüm sinema salonlarının Amerikan ağırlıklı filmlerin hakimiyetinde bulunduğu ifade edildi. 
     Bildiride, sinemanın gerekli koşullar sağlandıktan ve sektörde ortak bir dayanışma geliştirildikten sonra hızla gelişip yükseleceğinden kuşku duyulmadığı da vurgulandı. 
     Gecede, Bakan Mumcu, Ulusal Sinema Platformu adına ''89'uncu Yıl Onur Ödülü''nü Vedat Türkali'ye verdi. 
     Türk Sinema Vakfı Başkanı Selda Alkor ise bugün açılışı yapılan ''Sinema Evi''ne katkılarından dolayı İstanbul Büyükşehir Belediye Başkanı Ali Müfit Gürtuna'ya teşekkür plaketi sundu. 
     Gürtuna, Türk Sineması'na hizmet vermenin gerçekten bir onur olduğunu dile getirerek, Türk Sineması'nda var olan gücün iyi değerlendirilemediğine inandığını söyledi. 
     Belediye olarak dünya çapında bir film şirketinin İstanbul'da bir film platosu açması için girişimleri bulunduğunu belirten Gürtuna, bunun hem Türk Sineması'na, hem de bir İstanbul markasının yaratılmasına katkısı olacağına inandığını kaydetti. 
     
     DİĞER PLAKETLER 
     Gecede, yönetmen Şerif Gören Antalya Belediye Başkanı Bekir Kumbul'a, Kültür Bakanlığı Müsteşar Yardımcısı Nadir Alparslan Fuat Uzkınay'ın kızı Mualla Uzkınay'a, Ulusal Sinema Platformu adına plaket verdi. 
     Çolpan İlhan, Türk Sinema Vakfı adına Beyoğlu Belediye Başkanı Kadir Topbaş'a plaket sundu. 
     Mualla Uzkınay, plaketini alırken yaptığı konuşmada, babasının yedinci sanata sadece bir ışık tuttuğunu dile getirerek, ''O ışığı böylesine büyüten tüm sanatçıların, emekçilerin bu yolda yürüyerek daha çok başarı kazanmalarını dilerim'' dedi. 
     Kokteyle, Rutkay Aziz, Tamer Yiğit, Menderes Samancılar, Engin Çağlar, Deniz Türkali, Nuri Alço, Şerif Sezer ve Meral Konrad'ın da aralarında bulunduğu çok sayıda sinema emekçisi katıldı. 
     
</TEXT>
</DOC>
