<DOC>
<DOCNO> 187853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur31.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide elektrik faturası kavgası, müezzin iki kişiyi vurdu 
</HEADLINE>
<TEXT>

     Trabzon Hacıkasım Muhittin Camii'nin elektrik faturasının yüksek gelmesi nedeniyle çıkan çatışmada baba-oğulu öldüren, omuriliğine isabet eden mermi sonucu kendisi de felç olan müezzin, son savunmasını, tedavi gördüğü hastanenin mahkum koğuşunda yaptı. 
     Trabzon Ağır Ceza Mahkemesi'nde açılan davada, tutuklu yargılanan Derviş Uzun, Trabzon Numune Hastanesi'nin mahkum koğuşunda yaptığı son savunmasında, olayda ölen Mehmet 70 ile oğlu Mustafa Şen'in 40 , sürekli kendisini rahatsız ettiklerini iddia etti. Asıl mağdurun kendisi olduğunu iddia eden Uzun, şunları söyledi 
     ''Mehmet ve Mustafa Şen, 16 yıllık müezzinlik hayatım boyunca, beni Diyanet İşleri Başkanlığı da dahil olmak üzere pek çok yere şikayet ederek, rahatsız ettiler. Bu yollarla bir şey elde edemeyince üzerime geldiler ve beni suç işlemek zorunda bıraktılar. Bu olayda mağdur durumda olan benim, beraatımı istiyorum.'' Mahkeme heyeti, sanık Derviş Uzun'un tutukluluğunun devamına karar vererek, duruşmayı erteledi. 
     Trabzon'un Cumhuriyet Mahallesi'nde 7 Şubat 2002'de Hacıkasım Muhittin Camii Müezzini Derviş Uzun ile Hacıkasım Muhittin Camii Yaşatma Derneği Başkanı Mehmet Şen ve oğlu Mustafa Şen arasında camiye gelen elektrik faturasının yüksekliği nedeniyle tartışma çıkmış, tartışmanın büyümesi üzerine iki taraf, tabancayla birbirine ateş etmişti. Olayda Mehmet ve Mustafa Şen ölmüş, omuriliğine mermi isabet etmesi sonucu yaralanan Derviş Uzun felç olmuştu. 
     Trabzon Cumhuriyet Başsavcılığı tarafından hazırlanan iddianamede, ''1'den fazla kişiyi kasten öldürmek ve ruhsatsız silah bulundurmak'' suçundan sanık Derviş Uzun hakkında 31 yıl hapis istemiyle dava açılmıştı. 
     
</TEXT>
</DOC>
