<DOC>
<DOCNO> 159307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur06.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda yürüyen üniversiteli kızı kaçırmaya kalktılar... 
</HEADLINE>
<TEXT>

     Bolu'da yürüyüşe çıkan üniversite öğrencisi kız, 3 kişi tarafından zorla arabaya bindirilerek kaçırılmak istendi. Genç kızı yoldan geçen gençler kurtardı. 
     Alınan bilgiye göre, Abant İzzet Baysal Üniversitesi İşletme Bölümü ikinci sınıf öğrencisi C.G., Cumhuriyet Caddesi'nde yürüyüş yaparken 14 EC 461 plakalı araçta bulunan 3 kişinin kendisini takip ettiğini fark ederek, caddede bulunan bir bakkala girip yardım istedi. Bu esnada bakkala giren şahıslar, bakkalı ve genç kızı tehdit ederek, genç kızın üzerindeki kıyafetleri parçaladı. 
     
     GENÇLER KURTARDI 

     Üzerindeki kıyafetleri parçalanan ve iç çamaşırları ile kalan genç kız, şahısların elinden kurtularak, caddede koşmaya başladı. Karşısına çıkan biri kadın 3 gençten yardım isteyen genç kıza, gençler üzerlerindeki montlarını vererek, polisten yardım istediler. 
     Genç kızın gençlere sığındığını gören 3 kişi, olay yerinden kaçtı. Kısa süre sonra olay yerine gelen polis ekibi, saldırıya uğrayan genç kızı ve yardım eden gençleri de ekip otosuna alarak, kaçan aracı takibe başladı. 
     
     SALDIRGANLAR YAKALANDI 

     Bolu kent merkezinden çıkarak Mudurnu İlçesi istikametine yönelen T.Ö yönetimindeki 14 EC 461 plakalı otomobil, yaklaşık yarım saat süren kovalamacadan sonra, bir köy yoluna girdi. Benzini bittiği için duran aracın sürücüsü T.Ö yakalanırken, araçtaki diğer 2 kişi ormanlık alana kaçtı. Ancak kaçan zanlılar K.U ve M.U da olaydan iki saat sonra kent merkezinde yakalandı. 
     
     ARKADAŞLARI SAKİNLEŞTİRDİ 

     Kendini kaçırmak isteyen 3 kişinin elinden gençler tarafından kurtarılan C.G ise yaşadıklarının şokunu üzerinden uzun süre atamadı. Genç kız kendisini kurtaran gençlere ve zamanında olay yerine gelerek zanlıları yakalayan polislere teşekkür ederek, ''Eğer gençler olmasaydı ve polis ekipleri de zamanında gelmeseydi olacakları düşünmek bile istemiyorum'' dedi. 
     Aynı evi paylaşan arkadaşları tarafından sakinleştirilmeye çalışılan C.G., tedavi için hastaneye götürüldü. 
     Yakalanan 3 zanlının sorgularının ardından adliyeye sevk edilecekleri öğrenildi. 

     
</TEXT>
</DOC>
