<DOC>
<DOCNO> 168047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko29.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, Türk Telekom borcunu kabul etmedi... 
</HEADLINE>
<TEXT>

     Turkcell İletişim Hizmetleri A.Ş., sabit telefonlar ile mobil telefonlar arasında yapılan görüşmelerde Türk Telekomünikasyon A.Ş.'nin payının artırılmasına ve bunun sonucu olarak Turkcell'in Turk Telekomünikasyon A.Ş'ye borcunun olduğuna ilişkin haberleri yalanladı. 
     Turkcell İletişim Hizmetleri A.Ş.'den İMKB'ye yapılan açıklamada, 6 Temmuz 2003 tarihinde, sabit telefonlar ile mobil telefonlar arasında yapılan görüşmelerde Türk Telekomünikasyon A.Ş'nin payının artırılmasına yönelik ve bunun sonucu olarak Turkcell'in Turk Telekomünikasyon A.Ş.'ye borcuna iliskin haberler çıktığı hatırlatıldı. 
     Açıklamada, şöyle denildi 
     ''Şirketimizin böyle bir borcu bulunmamaktadır. Ankara 9. İdare Mahkemesi nezdinde Elektrik Mühendisleri Odası'nın Türk Telekomünikasyon A.Ş aleyhine açtığı dava sonucunda, 24.04.1998 tarihli Şebekelerarası İrtibat ve İşbirliği Sözleşmesi'nin çağrı sonlama ücretleri ile ilgili İlave I AJ bölümü iptal edilmiştir. Türk Telekomünikasyon A.Ş. bu iptal kararı üzerine Ankara 9'uncu İdare Mahkemesine başvurarak kararın nasıl uygulanacağı konusuna ilişkin açıklama talebinde bulunmuştur. Ankara 9'uncu İdare Mahkemesi kendisi tarafından verilen iptal kararının tarafların müzakere ederek tesis edecekleri yeni sözleşme ile uygulanmış sayılacağını, yeni sözleşme hükümlerinin belirlenmesinde kamu yararı kadar sözleşmenin maliyet esaslı ücretlendirme ve genel uygulamaları da gözönünde bulundurması gerektiğini açıklamıştır bir başka anlatımla mahkeme kararının Türk Telekomünikasyon A.Ş. tarafından Şirketimiz alacaklarına el koymak suretiyle uygulanamayacağını ifade etmişse de Türk Telekomünikasyon A.Ş. hala hukuka aykırı uygulamasına devam etmektedir. Daha önceki özel durum açıklamalarımızda da belirtildiği üzere, bu konuya iliskin olarak Şirketimizin başlattığı hukuki süreç devam etmektedir. Şirketimizce, 24.04.1998 tarihli Sebekelerarası İrtibat ve İşbirliği Sözleşmesi uyarınca uygulanmakta olan çağrı sonlandırma ücretleri imzalandığı gün itibariyle Avrupa çapındaki tüm uygulamaların üzerinde Türk Telekomünikasyon A.Ş. lehine yapılmıştır.'' 
     
</TEXT>
</DOC>
