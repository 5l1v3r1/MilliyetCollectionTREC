<DOC>
<DOCNO> 187349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur24.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan Kürtlere yanıt Geçiş yolu Kuzey Irak 
</HEADLINE>
<TEXT>

     ANKARA Milliyet 

Iraklı Kürt grupların sözcüleri aracılığıyla Türk askerinin lojistik sevkiyatının Kuzey Irak'tan gerçekleştiremeyeceği yönündeki açıklamalarına Ankara, Dışişleri Bakanlığı aracılığıyla yanıt verdi. Dışişleri Sözcüsü Hüseyin Diriöz, "görev yerimize bu rota üzerinden gitmemiz en doğal olan yoldur" dedi. 
     Haftalık basın toplantısında Irak Yönetim Konseyi'nin Türk askerine karşı çıktığına yönelik haberleri değerlendiren Diriöz, iddiaları yalanlayarak şunları söyledi 
     "Bunlar kişisel beyanlardır. ABD otoritesince atanan geçiş dönemi organı olan Yönetim Konseyi tarafından böyle bir karar alındığı doğru değildir. Birtakım farklı görüşlerin de dile getirildiği, bunların da Irak'ı gözetmekten değil, kendi özel gündemlerine dayandığı anlaşılmaktadır." Iraklı bazı grupların endişelerinin yersiz olduğunu kaydeden Diriöz, "Türkiye'nin hiçbir özel gündemi yoktur. Türkiye'nin yaklaşımlarının çerçevesi tezkerede çizilmiştir. Görev, bu çerçevenin içinde yapılacaktır. Amacımız Irak'ın sıkıntılarına katkıda bulunmaktır. Herkes bir an önce Irak'ta normale geçilmesini arzu ettiğine göre, bu hedefe ulaşmak için Türkiye'nin katkıda bulunması doğaldır" diye konuştu. 
     Kürt gruplarının, Türk birliklerinin görev bölgelerine gidişte Kuzey Irak'tan geçişine yönelik itirazlarını da yanıtlayan Diriöz, "Bu konu ABD ile yapılan askeri görüşmelerde netleşecektir. Ancak, bu hattın, Türkiye'den Türk askerinin görev yapacağı bölgeye doğrudan uzanması en doğal yoldur" dedi. 
     Diriöz, asker gönderme konusunda Türkiye ile ABD arasındaki müzakerelerin de kısa sürede başlayacağını bildirdi. 
     

     
</TEXT>
</DOC>
