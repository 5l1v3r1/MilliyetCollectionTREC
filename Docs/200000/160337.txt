<DOC>
<DOCNO> 160337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun10.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakan Short'dan Blair'e suçlama.. 
</HEADLINE>
<TEXT>

     Irak savaşı öncesinde Başbakan Tony Blair'e karşı çıkan, ancak kabinede kalmayı sürdüren, Uluslararası Kalkınma Bakanlığı görevinden savaş sonrası istifa eden Clare Short, Blair'i, Irak'ın kitle imha silahları konusundaki iddiaları için sert biçimde eleştirirken, ''Bizi aldattı, yanlış yönlendirdi'' suçlamasında bulundu. 
     Sunday Telegraph'a konuşan Short, ''Ben Başbakan'ın savaşa girme kararına vardığı ve bunun için de hepimizi aldattığı, kandırdığı sonucuna ulaştım. Bence Başbakan sadece kendisinin bildiği nedenlerle bu savaşa girmeye karar verdi ve bir aciliyet uydurup hepimizi de buna inanmaya zorladı'' dedi. 
     ''Blair'in ve çevresinin böyle bir aciliyet görüntüsü yaratabilmek için istihbarat raporlarını da etkilediklerini'' öne süren Short, bütün bunların ardında sadece Blair'in siyasi bir kararının bulunduğunu ifade etti. 
     Irak'ın kitle imha silahları ve bunların 45 dakika gibi kısa sürede devreye girebileceğine dair bilgiyi de içeren raporları bizzat gördüğünü, bu silahların bir tehlike oluşturduğuna dair bölümün ise ''istihbarat bilgilerine dayandığına'' dair kanıt görmediğini belirten Short, bu yöndeki iddiaların birer ''palavra'' olduğunu söyledi. 
     Saddam Hüseyin rejiminin sona erdirilmesine destek verdiğini de hatırlatan Short, kavgasının ''Blair tarafından ortaya konulan dürüstlükten uzak kamuoyunu ikna anlayışıyla olduğunu'' belirtti. 
     Short, ''Irak halkı acı çekiyordu ama burada bu savaşa koşar adım gitmeyi gerektiren bir aciliyet yoktu. Burada bir kandırmaca söz konusu ve bunun dürüst bir yöntem olup olmadığı ya da niye yapıldığı konuları yanıtlanmaya muhtaç. Blair bunun haklı gerekçelere dayandığını savunacaktır, ben buna karşı çıkıyorum. Bu dürüst bir iş olmadı, çünkü ortada bir aciliyet yoktu'' dedi. 
     
</TEXT>
</DOC>
