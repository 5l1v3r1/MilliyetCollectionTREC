<DOC>
<DOCNO> 167792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun16.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO çalkalanıyor... 
</HEADLINE>
<TEXT>

     Irak'ta, ''iki NATO müttefiki'' arasında yaşanan ''hareketli hafta sonunun'' ardından, İttifak'ın askeri ve siyasi kanatlarında da hareketli saatler başladı. 
     NATO'daki resmi kaynaklar, bu sabah, Irak'ta yaşanan olaylara ilişkin açıklama ve değerlendirme yapmak için ''erken olduğunu'' söylerken, konunun gündeme taşındığını ve ''İttifak bünyesinde ciddi rahatsızlık yarattığını'' saklamadılar. Bu kaynakların, önümüzdeki saatlerde, bir ''tavır'' ve ''strateji'' belirlenmesinden sonra bazı açıklama ve değerlendirmeler yapmaları veya ''sessiz kalmayı tercih etmeleri'' bekleniyor. 
     İttifak kulislerinde ise yorumlar ve değerlendirmeler, ''ABD'nin yanlış yaptığı, NATO'nun bir kere daha itibar kaybettiği'' yönünde ağırlık kazanıyor. 
     İttifak'ın askeri kanadında, ''Türkiye ile ABD arasındaki ciddi krizin analiz edildiği'' belirtilirken, ''Türk Genelkurmayı'nın sert tepkisini yansıttığı, bu deneyimin analizinin yapılmakta olduğu'' ifade ediliyor. 
     ''İttifak tarihinde bir ilk''ten söz eden NATO diplomatları, yaşanan ''sarsıntı'' üzerinde duruyor ve ''müttefikler arasında güven ortamının bugüne kadar bu boyutta hasar görmediğini'' belirtiyor. 
     ''Bu tür gerginlikler zaman zaman Türklerle Yunanlılar arasında yaşandığında, sorunların dışa yansıtılmadan, İttifak bünyesinde, sessizce çözülmesini öneriyorduk'' diyen bir yabancı diplomat, Türk ve Amerikalı temsilcilerden bilgi beklendiğini, konunun kapsamlı bir değerlendirmeye alınacağından şüphe olmadığını bildirdi. 
     Yapılan ilk yorum ve analizlerde, ''ABD'nin İttifak'a itibar kaybettiren hatasından'' söz ediliyor. 
     ''Hiçbir danışma ve bilgi alışverişi girişiminde bulunmadan müttefik askerlere karşı operasyon düzenleyen'', ''elinde var olduğunu iddia ettiği istihbaratı müttefikleriyle paylaşmayan'', ''terörizme karşı mücadelede müttefiklerinde sürekli yardım talep eden ve bunu sağlamak için baskılar yapan'', ''Irak'taki rolü konusunda müttefiklerinin önemli bir bölümünü henüz ikna edememiş olan'' ABD'nin ''sadece Türkiye'den değil, tüm NATO üyelerinden özür dilemesinin'' de yeterli olmayacağı, olayın tamamen aydınlığa kavuşması ve ''müttefikler arasında güven ortamının yeniden sağlanması'' gerektiği üzerinde duruluyor. 
     ''Çok büyük bir felaketin yanından geçtik. Ya Türk askerleri baskın sırasında ateş açsalardı, ya bir Türk veya Amerikalı asker ölseydi, bu sabah böyle bir durumu kime, nasıl izah edebilirdik. NATO'ya kilit vurup gitmemiz gerekirdi'' diyen bir yabancı diplomat, ''Irak krizi sırasında çok düşmüş olan müttefikler arası güven düzeyinin bugün tabana çarptığını'' anlattı. 
     NATO'da, ''mümkün olduğu kadar gizli tutulacak'' hararetli tartışmaların bu sabahtan itibaren başladığı, siyasi ve askeri kanatta yoğun temaslara girişildiği, ''krizin aşılması'' için çaba harcanacağı belirtiliyor. 
     Kriz NATO'ya yansımayacak 
     Irak'ta ABD ile Türkiye arasında yaşanan krizin ''bu aşamada'' NATO'ya yansıtılmasına ilişkin bir karar olmadığı bildirildi. 
     Türk diplomatik kaynaklarından elde edilen bilgiye göre, NATO'nun siyasi kanadında konunun gündeme taşınmasına yönelik bir karar alınmadı. 
     Kaynaklar, Çarşamba günü gerçekleşecek olan haftalık olağan NATO Konseyi toplantısında konunun gündeme gelme olasılığının bulunduğunu, bu aşamada Türkiye ile ABD arasında oluşturulan komisyonların konuyu inceleyeceklerini, olayın nedeninin araştırılacağını belirttiler. 
     Aynı kaynaklar, iki müttefik arasında ilk kez yaşanan bu tür bir olayın yarattığı sıkıntı üzerinde durdular ve ''tatsız bir durumdan'' söz ederek, ''bugüne kadar böyle bir şeyin yaşanmadığına'' dikkat çektiler. 
     Konunun, NATO Konseyi'nde ABD veya Türkiye tarafından gündeme getirilmesi olasılığı gözardı edilmiyor, önümüzdeki gün ve saatlerdeki gelişmelerin izleneceği ifade ediliyor. 
     İttifak'ın askeri kanadındaki kaynaklar ise iki müttefik arasında yaşanan olayın yarattığı rahatsızlık üzerinde duruyor ve değerlendirmelerin sürdüğü, gelişmelerin izlendiği mesajını veriyor. 
     NATO'daki yabancı kaynaklar, olayın İttifak gündemine resmen taşınmasının ''yararları ve sonuçları'' konusunda ''iyi düşünülmesi'' gereği üzerinde duruyor, ''İttifak'ın itibar kaybı'' sorununun gündemde kaldığını belirtiyor. 
     
</TEXT>
</DOC>
