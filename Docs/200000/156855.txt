<DOC>
<DOCNO> 156855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko21.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Türkiye'yi marka haline getirmeliyiz 
</HEADLINE>
<TEXT>

     Sanayi ve Ticaret Bakanı Ali Coşkun, ''hükümet olarak, güven ortamının sağlanmasından sonra piyasalara yansıyan bahar havasını kararlılığa dönüştürecek her türlü tedbiri alıyoruz'' dedi. 
     Türk Akreditasyon Kurumu'nun TÜRKAK 4. Olağan Genel Kurul toplantısına katılan Coşkun, burada yaptığı konuşmada, tedbirlerin hızla alınarak, ülkenin düzlüğe çıkarılması gerektiğini söyledi. 
     Türkiye'nin şartları düşünüldüğünde, dünyadaki gelşmelerin gözardı edilemeyeceğine işaret eden Coşkun, küreselleşme ile dünyada hakim olan siyasal ve ideolojik güçlerin teknolojiye bağlı olarak değiştiğini ifade etti. 
     ''Ekonomik ve bölgesel gücün oluşmasıyla, ekonomik güçler kalkıyor, gümrük duvarları yıkılıyor'' diyen Bakan Coşkun, Türkiye'nin Gümrük Birliği'ne girmeden önceki ve sonraki durumunu değerlendirdi. 
     Türkiye'nin Gümrük Birliği'ne girmesiyle, dış ticaret aleyhine gelişmeler yaşandığını kaydeden Coşkun, ''Buna karşın Türk sanayi firesiyle birlikte ayakta kalmanın mücadelesini verdi, dolayısıyla derlenme, toparlanma ve kendisini rekabete hazırlama yönünde gelişmelere sebebiyet var'' diye konuştu. 
     Türkiye'nin ekonomik bakımından büyük bir potansiyele sahip olduğunu belirten Coşkun, bu potansiyelin canlandırılması gerektiğini vurguladı. 
     Teknolojik bakımdan ülkenin yeterince iddialı olmadığını da ifade eden Coşkun, şunları kaydetti 
     ''Onun için ekonomiyi büzürek, küçülterek değil, enflasyonu kontrol altında tutacak şekilde ekonomiye büyüterek, piyasaları canlandırmak gerekiyor. Doğrudan kazanç meydana gelince, kamu maliyesinde disiplin sağlamak, daha sağlıklı görülüyor. Çünkü enflasyonu kontrol edebilmek için para politikalarını mutlaka sağlıklı kamu maliyesi ile desteklemek ve üretim ile bütünleştirmemiz gerekiyor. Tarımda olsun, hizmette olsun, sanayide olsun, üretimin arttırılması gerekiyor.'' 
     
     YATIRIM, ÜRETİM, İHRACAT SEFERBERLİĞİ 
     Hükümetin başlıca hedeflerinin ''yatırım, üretim ve ihracat'' olduğunu bildiren Bakan Coşkun, bu kapsamda bir seferberlik başlattıklarını söyledi. 
     Bu seferberliğin, Irak Savaşı'nın şekil almasıyla piyasalara yansıdığına dikkati çeken Sanayi ve Ticaret Bakanı, piyasaların kararlılığı için gerekli tedbirlerin aldıklarını belirtti. 
     İhracat seferberliği ile ülkenin karşısına rekabet konusunun çıktığını kaydeden Coşkun, Türkiye'nin ekonomik bakımdan kendini kanıtlaması için rekabet seviyesi yüksek olma hedefinin tutturması gerektiğini söyledi. 
     
     EKONOMİK VE SİYASİ SINIRLAR 
     Avrupa Birliği ile ekonomik entagrasyonun hedeflendiğini ancak siyasi istikrarın da önem kazandığını belirten Coşkun, ''Artık ekonomik sınırlar değil siyasi sınırlar da kalkıyor, sadece coğrafi sınırlar kalıyor'' dedi. 
     Türkiye'nin bu gerçeği görerek hareket etmesi gerektiğini kaydeden Bakan Coşkun, tüm kurum ve kuruluşların eski tembelliklerinden, tedbirsizliklerinden ve hantal yapılardan bir an önce kurtularak uyum içinde çalışması gerektiğini vurguladı. 
     Bakan Coşkun, girişimcilerin önündeki engellerin kaldırılması gerektiğine de değindi ve şöyle devam etti 
     ''Biz ekonomi ve girişimcinin önündeki engelleri kaldırırsak ve onları desteklersek, bu ekonomi kendi dinamiklerini oluşturur, dengelerini korur. 
     Türkiye böylelikle siyasi istikrarın yanı sıra ekonomik istikrar sağlar. Böylelikle kesimler ve bölgeler arasındaki sosyal barışı da kurmuş oluruz. Bu ülkenin sevgiye, barışa ve kalkınmaya ihtiyacı var.'' 
     
     ''TÜRKİYE'Yİ MARKA HALİNE GETİRMELİYİZ'' 
     Devletin yeniden yapılandırılması için çalışmalar yaptıklarını belirten Bakan Coşkun, bu çerçevede Bakanlık sayısını azaltarak, devleti hantal yapıdan kurtardıklarını kaydetti. 
     Türk Akreditasyon Kurumu'nun çalışmalarından duydukları memnuniyeti de dile getiren Coşkun, kurumun KOSGEB, Türk Patent Ensitütüsü ve TSE gibi benzer kuruluşlarla uyumlu çalışmasının önemli olduğunu söyledi. 
     Küreselleşme sürecinde, kurum kurmanın değil, uluslarası kurum ve kuruluşlarca tanınmanın ve kabul görmenin önemli olduğuna dikkati çeken Coşkun, ''Türkiye'yi marka haline getirmeliyiz ki ürünleri marka haline gelsin. Hedefimiz marka ve kalite'' diye konuştu. 
     
</TEXT>
</DOC>
