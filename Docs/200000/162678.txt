<DOC>
<DOCNO> 162678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun36.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal Ali, Bağdat düşerken hastanede kur yapıyormuş... 
</HEADLINE>
<TEXT>

     Devrik Irak lideri Saddam Hüseyin'in adı korkuyla anılan kuzeni ''Kimyasal Ali'' lakaplı Ali Hasan El Mecid'in, Bağdat düştüğü sırada Bağdat hastanesinde şakalaştığı ve kur yaptığı belirtildi. 
     Bağdat hastanesi yetkilileri, savaş sırasında yoğun olan acil servisin, Bağdat'ın düştüğü 9 Nisan gecesi daha yoğun göründüğünü kaydetti. 
     Hastanenin eski yöneticisi Abdülaziz El Bayaa, Reuters ajansına verdiği demeçte, ''Gece uyandırıldım ve acil serviste birinin olduğu söylendi. Oraya gittim ve Ali Hasan El Mecid 2 korumanın yanında bir sedyede oturuyordu. Korumaların her ikisinde şarapnel yaraları vardı. Biri ağır durumdaydı, diğeri hafif yaralıydı'' dedi. 
     Acil serviste askeri üniformasıyla oturan ve beraberinde o dönemin Savunma Bakanı Sultan Haşim Ahmed olan Mecid'in kendisiyle savaşı konuştuğunu belirten Bayaa, ''Bağdat'ta sorun yok dedi ve adamlarıyla beraber Bağdat'ın çeşitli bölgelerini ziyaret ettiklerini söyledi. Korumalarıyla şakalaştı. Hiç soru soramadık çünkü çok korkmuştuk'' dedi. 
     Hastanede Mecid'e ve maiyetindeki yaklaşık 50 kişiye bakmakla sorumlu olan Latife Muhammed Ali ise bu kişileri sağlık bakanına ayrılan VIP bölümüne götürdüğünü belirterek, şunları söyledi 
     ''Sanki dışarıda hiçbir şey olmuyordu. Gülüyor ve şakalaşıyordu. Bana çok güzel olduğumu söyledi. Yanaklarımdan öptü. Devlet Başkanı'nın nasıl olduğunu sordum, 'Harika' dedi. Ama üzgün ve ağlamak ister gibi görünüyordu.'' Şeker hastalığı için ensülin iğnesi vurulan Mecid'e uyumadan önce hastane personelinin yemek hazırladığı belirtildi. Ertesi sabah Mecid'in hastaneden ayrıldığı kaydedildi. 
     Halepçe'de 1998 yılında 5 bin Kürde zehirli gazla saldırılması emrini veren ve bu nedenle ''Kimyasal Ali'' lakabını alan Mecid'in evi savaş sırasında 5 Nisan'da Amerikan birlikleri tarafından bombalanmış ve hem Amerikalı, hem İngiliz yetkililer, onun öldüğünden emin olduklarını söylemişti. 
     Amerikalı savunma yetkilileri, bu ay yaptıkları açıklamada, ''en çok aranan Iraklılar'' listesinde 5. sırada olan Mecid'in hala yaşıyor olabileceğini bildirdi. 
     
</TEXT>
</DOC>
