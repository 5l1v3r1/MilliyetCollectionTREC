<DOC>
<DOCNO> 166739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam ve doktoru vali atayacak 
</HEADLINE>
<TEXT>

Kamu Yönetimi Tasarısı'na göre il müftülükleri valiye bağlanacak. Vali, imam, öğretmen ve doktor atamalarında söz sahibi olacak 
     ÖNDER YILMAZ Ankara 

     Kamuoyunda tartışma konusu olan doktor, imam, öğretmen atamaları merkezi hükümetin politikaları doğrultusunda yerel yönetimlerce yapılacak. Hükümet, kamuda yeniden yapılanmayı öngören "Kamu Yönetimi Temel Kanunu Tasarısı"na son şeklini verirken, doktor ve imamların atanması, okul, hastane, kütüphane ve müzelerin konumu ve yönetiminin de ayrıntıları netleşti. Tasarıya göre, din alanındaki politika ve stratejileri merkezi yönetim olarak Diyanet İşleri Başkanlığı belirleyecek. Ancak illerde il müftülükleri valiye bağlı olacak. Vali, ilindeki imam eksikliklerini tespit ederek Diyanet İşleri Başkanlığı'nın oluru ile boş camilere imam atayabilecek. 
     Milli Eğitim Bakanlığı taşra teşkilatının görev ve yetkileriyle bina ve okulların araç gereç, taşınır - taşınmaz malları, alacak - borçları, bütçe ödenekleri ve kadroları il özel idarelerine bırakılacak. Böylece valilerin belirlediği ihtiyaca göre öğretmen atanmasıyla, özellikle büyük illerdeki öğretmen yığılması önlenecek. 
     
     Belediyelere yeni yetkiler 
     Sağlık Bakanlığı taşra teşkilatının görev ve yetkileri ile önleyici sağlık hizmeti veren sağlık evleri, sağlık ocakları, sağlık merkezleri, dispanserler gibi tesisler araç gereç, taşınır - taşınmaz malları, borçları ve kadroları ile birlikte nufusu 10 binin üzerinde olan yerlerde belediyelere devredilecek. 
     Belediyelere devredilen yerler dışındaki eğitim hastaneleri hariç diğer hastaneler ise bina ve kadroları ile birlikte il özel idarelerinin kontrolünde olacak. Böylece bölgedeki doktor ve sağlık çalışanı eksiğini vali, kaymakam ve belediye başkanları belirleyecek. 
     
     Bazı müzeler yerel yönetime 
     Kültür ve Turizm Bakanlığı'na bağlı ulusal nitelikli olmayan müze ve kütüphaneler, kültür merkezleri ile Çevre ve Orman Bakanlığı'na bağlı fidanlıklar, piknik yerleri, dinlenme tesisleri ve kadroları belediye sınırları içinde belediyelere belediye sınırları dışında vali ve kaymakamlara devredilecek. Çocuk Esirgeme Kurumu'nun taşra teşkilatındaki, huzurevi, çocuk yuvası, kreş gibi tesisler ile Gençlik ve Spor Genel Müdürlüğü'ne bağlı spor sahaları, spor salonları, stadyumlar ve diğer tesisler de bütün mal ve kadroları ile birlikte belediye sınırları içinde belediyelere, dışında ise il özel idarelerine verilecek. 
     

</TEXT>
</DOC>
