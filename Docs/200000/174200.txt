<DOC>
<DOCNO> 174200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun11.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eleştirmenlerden Liz Hurley'e ''Emekli ol'' 
</HEADLINE>
<TEXT>

     Ünlü model Liz Hurley, son filmindeki performansıyla sinema eleştirmenlerine adeta saçını başını yoldurdu. Hurley, ''Double Whammy'' adlı filmdeki oyununun ardından sinema eleştirmenlerinden emekli olması tavsiyesini aldı. 
     Internetteki ''peoplenews'' sitesinin haberine göre, Hurley'nin yeni filmini izleyen eleştirmenler tek bir görüşte birleşti ''emekli ol''... 
     Hurley'yi oyuncu olarak bile bile kabul etmeyen eleştirmenler, gişe hasılatında hayalkırıklığı yaratan filmi de yerden yere vurdu. Liz Hurley'nin Dennis Leary ve Steve Buscemi ile birlikte rol aldığı film çok düşük bir hasılat elde ederken, bu yapımın aslında video filmden başka bir şekilde izleyici karşısına çıkarılmaması gerektiği ifade edildi. 
     Film için sadece Hurley'nin güzelliği ve çekiciliği üzerine kurulu bir kampanya yürüten yapımcılar da uğranılan başarısızlık üzerine adeta yıkıldı. 
     Beyazperdede bundan önce rol aldığı filmlerde de olumsuz eleştiriler alan Hurley için dünyaca ünlü Vogue dergisi, ''O, başarılı olmadan nasıl ünlü olunacağının canlı bir kanıtı'' yorumunu yapmıştı. 
     Kariyerine model olarak başlayan ve ününü İngiliz aktör Hugh Grant ile yaşadığı uzatmalı beraberliğe borçlu olan Hurley, sinemada irili ufaklı bazı rollerin yanı sıra, ''Bedazzled'', ''Serving Sara'' adlı filmlerde rol almıştı. 
     

     
</TEXT>
</DOC>
