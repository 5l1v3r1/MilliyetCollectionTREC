<DOC>
<DOCNO> 162326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/dunya/adun.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina, Ege'yi ısıtıyor 
</HEADLINE>
<TEXT>

Deniz Kurdu 2003 Tatbikatı'nı bahane eden Yunan Donanması alarma geçti. Yunan basını ise, Olympic Havayolları'na ait yolcu uçağının Türk F - 16'ları tarafından taciz edildiği iddialarını manşete taşıdı 
     YORGO KIRBAKİ Atina 

     Her fırsatta Türkiye'nin AB üyeliği için elinden gelen tüm yardımı yapacağını açıklayan Yunanistan, şimdi planlı Türk askeri tatbikatlarını bahane ederek, Ege sularında savaş rüzg rları estiriyor. Türkiye'nin Ege'deki planlı tatbikatlarından "Deniz Kurdu 2003"ün icrası sırasında Yunan Hava Kuvvetleri "turuncu alarm"a kırmızı alarmdan bir önceki ileri teyakkuz durumu geçirildi, ayrıca Yunan Deniz Kuvvetleri de elindeki savaş gemilerinin yarısını Ege'ye sevk etti. İleri teyakkuz durumu cumaya kadar sürecek. 
     
     'İt dalaşı patlaması' 
     Yunan kaynaklar, Türk savaş uçaklarının mayıs ayında Ege'deki "ihlalleri"nin geçen yıl mayısa kıyasla yüzde 220 oranında arttığını ve geçen yıl sayısı 11 olan "it dalaşları"nın bu yılki mayısta 146'ya ulaştığını ileri sürdü. 
     Atina'da, Türk - Yunan ilişkilerinde büyük bir gerginlik yaşandığına dair yapay bir ortam yaratılmaya çalışılması gözlerden kaçmazken, Yunan gazeteleri, iki Türk F - 16'sının önceki gün Yunan Olympic Hava Yolları'na ait yolcu uçağına tehlikeli şekilde yaklaştığı iddiasını manşete taşıdı. 
     Elefterotipia, "Generallerin emriyle Ege'de kabadayılık" başlığını attı. To Vima ise, "Ege'de sıcak olay korkusu. Faciayla sonuçlanabilecek bir kaza Yunanlı pilotun soğukkanlılığı sayesinde ve biraz da şans eseri önlendi" yorumunu yaptı. 
     
     'Emri banda aldık' iddiası 
     Yunan Savunma Bakanlığı kaynakları, Türk F - 16'larının pilotlarına, Olympic uçağının uçtuğu yüksekliğe çıkmaları için verilen emri içeren ses bandının ellerinde bulunduğunu ve bu bandın NATO ile Uluslararası Havacılık Kurumu'na ICAO iletlildiğini söylediler. NATO yetkilileri ise, kendilerine şu ana kadar bir it dalaşı ve sivil uçak tacizi olayının iletilmediğini bildirdiler. 
     Savunma Bakanı Yiannos Papandoniu, "Türk politikacılarla görüşüyoruz, konuşuyoruz ama Türkiye'de iktidarı ellerinde bulunduranlar askerlerdir" iddiasında bulundu. Dışişleri Bakanı Yorgo Papandreu da, "Türk - Yunan ilişkilerinde sorunlar yaratmayı arzu edenler var. Biz onları takip etmeyeceğiz" dedi. Yunan hükümeti, bir süredir hükümet ve asker ayırımı yapıyor. Resmi açıklamalarda, Türk hükümetine yönelik en ufak eleştiriye yer verilmezken, gerek Ege'deki uçuşlar, gerekse Türkiye - AB ilişkilerinde TSK'ya karşı açık bir tavır dikkat çekiyor. 
     
Genelkurmay Tahrik var, ihlal yok      ANKARA Milliyet 

     Genelkurmay Başkanlığı, Türk savaş uçaklarının Ege'de sivil bir uçağı taciz ettiğine ilişkin iddiaları yalanladı. Genelkurmay açıklamasında, "Haber tamamen yanlış olup bir tahriktir. Sivil bir uçağın 10 kilometre uzağından geçmek ne ihlal, ne de tacizdir" denildi. 
     Genelkurmay açıklamasında, Ege'de uçakların uçuşlarını kontrol eden bir uçuş bildirim hattı FIR bulunduğu vurgulanarak şunlar kaydedildi "Bu hat egemenlik hududu olmayıp sadece sivil uçakların uçuşunda kontrol görevi yapan İstanbul ve Atina hava bölgelerinin sorumluluk bölgelerini göstermektedir. Bu FIR hattını geçecek devlet uçakları bildirimde bulunmaz. Türk uçakları Ege'ye çıkışlarını önceden Yunan tarafına bildirmemek hakkını kullanmaktadır... Yunan tarafının her seviyedeki resmi ağızlardan Türk tarafını suçlar demeçler vermesi, Ege anlaşmazlıkları konusunun da bu fırsattan yararlanılarak AB gündemine getirileceği izlenimi vermektedir." 
     

</TEXT>
</DOC>
