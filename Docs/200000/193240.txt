<DOC>
<DOCNO> 193240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun33.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da 8 sivili ABD mi öldürdü 
</HEADLINE>
<TEXT>

     Afganistan'da geçen Cuma gecesi 8 sivilin öldüğü hava bombardımanının, Amerikan güçleri tarafından düzenlendiği öne sürüldü. 
     AFP'ye açıklama yapan Nuristan eyaleti güvenlik şefi Elhac Gulammolla Nuristani, 30 Ekim'de gece yarısına doğru bir Amerikan jetinin Nuristan'ın orta kesimlerindeki Vaygal vadisinde Arsent köyünü bombaladığını söyledi. 
     Nuristani, 4 saat kadar süren bombardımanda 40'a yakın evin harabeye döndüğünü anlattı. 
     Bombardımanın yanlışlıkla mı, yoksa kasten mi yapıldığını bilmediklerini söyleyen güvenlik şefi, ''İçişleri Bakanlığı'nı durumdan haberdar ettik. Kabil'de Amerikalı yetkililerle birkaç kez bir araya geldik'' dedi. 
     Afganistan'daki Amerikan kuvvetlerinin sözcüsü ise bombardımanı doğrulayacak durumda olmadığını belirtti. 
     Afganistan'ın kuzeydoğusundaki Nuristan, geçit vermeyen yüksek dağlarla çevrili bir eyalet. 
     
</TEXT>
</DOC>
