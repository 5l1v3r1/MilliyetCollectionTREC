<DOC>
<DOCNO> 155088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko17.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın imarında rol alacak firmalar çalışmalarına hız verdi... 
</HEADLINE>
<TEXT>

     Irak'ın yeniden yapılandırılması ile imarı sürecinde etkin rol oynamaya hazırlanan kuruluş ve firmalar, çalışmalarına hız verdi. 
     Çalışmalar, Türkiye Odalar ve Borsalar Birliği TOBB , Dış Ekonomik İlişkiler Kurulu DEİK , Türkiye Müteahhitler Birliği ve Uluslararası Nakliyeciler Derneği UND , Dışişleri Bakanlığı'nın eşgüdümünde kamu kurumları ve özel sektör çatı kuruluşlarından temsilcilerin katılımıyla Ankara'da yapılan toplantılarda sunulan eylem planları çerçevesinde sürdürülüyor. 
     UND Bağdat'ta büro kurmaya hazırlanırken, Irak'ın yeniden imarından pay almak isteyen Türk firmaları da çalışmalarını hızlandırdı. 
     Tepe Grubu yaklaşık 1.5 yıl önce Bağdat yakınlarında ihaleyle aldığı 2 hastanenin yapımını üstlenirken, Alarko Holding ve Enka İnşaat gibi büyük firmalar da Irak'ta rol almak isteyen diğer firmalar arasında bulunuyor. 
     UND Başkanı Çetin Nuhoğlu, Irak'ın imarında Türk firmalarının 5.5-6 milyar dolarlık bir pay alacağını belirterek, bunun yaklaşık 1.2 milyar dolarının nakliye sektöründen beklendiğini söyledi. 
     Nuhoğlu, Dışişleri Bakanlığı'nın eşgüdünümünde yapılan toplantılarda nakliyecilerin biran önce bölgede görev almasının gündeme geldiğini ifade ederek, şunları kaydetti 
     ''Kısa vadeli eylem planlarımızın içinde Bağdat'ta bir büro açılmasına karar verildi. Bunun için çalışmalara başlandı. Hatay temsilciliğimizin yönetim kurulu üyelerinden oluşan 4 kişilik bir ekip, Bağdat'a ön araştırma için gidiyor.'' İngiltere, Fransa ve Almanya'dan Irak'a yoğun bir şekilde taşıma olacağını, bu taşımaların hem yardım, hem mal hareketi şeklinde başlayacağını ve bu hareket başladığı zaman da paylarının artacağını kaydeden Nuhoğlu, ''Yurtdışından, Avrupa ülkelerinden gelip de Irak'a yapılan taşıma sayımız ortalama 3-5 bin arasındaydı. Bunun 20 bin sefere çıkacağını düşünüyoruz'' diye konuştu. 
     Türk-Amerikan İş Konseyi Başkanı Vural Akışık da, ABD'de yerleşik elemanları bulunduğunu belirterek, ''Bu elemanları, ABD'li yetkililerle sürekli görüştürüyoruz ve buradan aldığımız bilgileri de firmalara iletiyoruz'' dedi. 
     ABD'li müteahhitlerin alt müteahhitleri olarak çalışmak isteyen firmalara ilişkin kayıtların yapıldığını anlatan Akışık, Türk firmalarına nasıl yardımcı olabilecekleri konusunda Türk-Irak İş Konseyi üyeleri ile biraraya geldiklerini ve Türk-Amerikan ilişkilerinin geliştirilmesi için DEİK'in TÜSİAD'la Mayıs ayı sonunda ABD'ye bir seyahat yapmayı planladığını söyledi. 
     Akışık, ABD Kongre Üyesi Robert Wexler'la geçtiğimiz haftalarda İstanbul'da yaptıkları toplantıda da Türkler'in Irak'tan iş alacağının söylendiğini ifade etti. 
     
     TEPE IRAK'TA KENDİSİNİ ŞANSLI GÖRÜYOR 
     Tepe Grubu Şirketleri Yönetim Kurulu Murahhas Azası Ali Kantur ise, Irak'ın imarında gerek coğrafi yakınlık, gerekse lojistik ve işçi desteği bakımından Türkiye'nin kilit bir ülke olduğunu vurgulayarak, ''Irak'ın komşuları arasındaki rekabet şartları gözönünde bulundurulduğunda, Türkiye'den başka bu ülkeye fazla birşey verecek ülke yok'' dedi. 
     Ali Kantur, Tepe Grubu'nun Irak'ta yaratılacak fırsatları değerlendirmek istediğini dile getirerek, prefabrikasyon dışında altyapıdan üstyapıya kadar inşaatın her sahasında kendilerini şanslı gördüklerini söyledi. 
     Irak'ın başkenti Bağdat civarında yaklaşık 1.5 yıl önce 2 hastanenin yapımı için açılan ihaleyi kazandıklarına işaret eden Kantur, bu kapsamda Irak Sağlık Bakanlığı ile 50 milyon 300 bin euroluk 300 yataklı onkoloji ve 200 yataklı diabetik hastane için anlaşma imzaladıklarını ifade etti. 
     Kantur, Birleşmiş Milletler BM kontrolünde yürütülen Mutabakat Zaptı programı çerçevesinde yapılacak hastanelerin inşaatına BM Güvenlik Konseyi'nin onayından sonra başlanacağını ve hastanelerin inşasının yaklaşık 18 ay süreceğini bildirdi. 
     
     ''ALARKO KALDIĞI YERDEN DEVAM EDECEK'' 
     Alarko Holding Genel Koordinatörü Ayhan Yavrucu da, Irak'ın yapılanmasında henüz yolun başında olunduğunu ifade ederek, ''Olaya telaşla elimizi çabuk tutmazsak dışarda kalacağız gibi paniklemeye yol açacak şekilde bakmaya gerek yok. Irak'ta henüz bir düzen kurulmuş değil'' şeklinde konuştu. 
     Ayhan Yavrucu, İngiliz ile ABD firmalarının, saha ve şantiye işlerinin büyük bölümünü başka ülkelere yaptıracaklarına işaret ederek, bu işlerin ABD'yi destekleyen ülkelerin müteahhitleri arasında paylaştırılabileceğini söyledi. 
     Irak'ın imarına ilişkin pazarın büyüklüğünü tahmin etmenin zor olduğuna dikkat çeken Yavrucu, ''Henüz masanın üzerine konmuş, kristalize edilmiş bir iş yok. İşler belirginleştiği ve o işleri yapacak müteahhitler görev aldığında pastanın büyüklüğü ortaya çıkacak'' dedi. 
     Alarko Holding'in Irak'taki projelerinin yaklaşık 7 yıl öncesine dayandığını belirten Yavrucu, ''Savaştan sonra sivil otorite kurulduğunda altyapıda ve üstyapıda tabii ki bazı işlere talip olacağız. Şartlar çalışmak için uygun hale geldiğinde biz de yerimizi alacak ve savaş ortamı nedeniyle kaldığımız yerden devam edeceğiz'' diye konuştu. 
     Enka İnşaat Yönetim Kurulu Üyesi Fikret Güler de, Irak'ın imarında 50 milyar dolarlık bir pazar olabileceğine işaret ederek, ''Enka İnşaat olarak çıkan işlere göre değerlendirme yapacağız. Tabii ki istekliyiz ve bize uygun şartlar sağlayan ihalelere gireceğiz'' şeklinde konuştu. 
     
</TEXT>
</DOC>
