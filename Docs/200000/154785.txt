<DOC>
<DOCNO> 154785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun16.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Sultan 5. Murat'ın torununun yeni kitabı çıktı 
</HEADLINE>
<TEXT>

     Osmanlı Padişahı 5. Murat'ın torunu ünlü Fransız gazeteci ve yazar Kenize Murat'ın, ''Le parfum de notre terre, Voix de Palestine et d'Israel'' isimli yeni kitabı yayınlandı. 
     Kenize Murad, Fransa'da, annesinin sürgündeki anılarını içeren ''De la part de la Princesse morte'' isimli kitabı ile yakından tanınıyor. 
     Kenize Murat'ın yeni kitabı, İsrail ve Filistin topraklarında yapılan iki yıllık bir araştırma sonucu ortaya çıktı. 
     Kitap, gerek İsrail'de, gerek Filistin'de azınlıkta da olsa barışçıl bir biçimde birlikte yaşanabileceğine inanan her iki taraftan da insanların sesine kulak veriyor. 
     Kenize Murat'ın kitabı, iki taraftan da aşırı uçların tahrikleri ve manipülülasyonları sonucu ortaya çıkan yanlış anlaşılmalara dikkati çekiyor. 
     İsrail politikasını ve intihar eylemlerini eleştiren kitap, iki taraftan da barışı isteyen azınlığa destek veriyor. Kitap, terörizmin sadece polis ve askeri tedbirlerle önlenemeyeceğine işaret ediyor ve batı dünyasına, patlamaya hazır bir cephaneye benzeyen bölgedeki sorunu daha fazla ilgi göstermesi çağrısında bulunuyor. 
     Robert Laffont yayınevi tarafından basılan 360 sayfalık kitap, Fransa'da 21 euro'dan satılıyor. 
     Osmanlı padişahlarından Sultan 5. Murat'ın ve Sultan Hatice'nin kızı Prenses Selma'nın Paris'te dünyaya gelen kızı Kenize Murad'a, bir süre önce Türk vatandaşlığı verilmişti. 
     -KENİZE MURAD'IN HAYATI- İkinci Dünya Savaşı başlarında Paris'te dünyaya gelen Kenize Murad, 2 yaşındayken annesi Selma Hanım Sultan'ı kaybetti. Murad, İsviçreli bir aile tarafından Paris'te büyütüldü. 
     Paris Üniversitesi'nde sosyoloji ve psikoloji okuduktan sonra 15 yıl boyunca çeşitli Fransız dergilerinde Yakın Doğu muhabirliği yapan Murad, İran'da Şah Rıza Pehlevi'nin çöküşüne ve 1970'li yıllarda Türkiye'deki siyasi olaylara tanık oldu. Murad, bu olaylardan sonra gazeteciliğe ara vererek, dilimize ''Saraydan Sürgüne'' adıyla çevrilen ve annesi Selma Hanım Sultan'ın kısa ama olaylarla geçen hayatını anlatan ilk romanını yazdı. Fransa'da 1.5 milyon adet satan ve 23 dile çevrilen ilk eserinin ardından Murad, ikinci romanı olan ''Badalpur Bahçesi''nde ise gençlik yıllarını ve 21 yaşında gerçek babasını buluşunun hikayesini anlattı. 
     Halen Paris'te yaşayan Kenize Murad, gazeteciliğe devam ediyor. 
     
</TEXT>
</DOC>
