<DOC>
<DOCNO> 168515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko36.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Hükümet, kura doğrudan müdahale etmeyi düşünmüyor 
</HEADLINE>
<TEXT>

     Sanayi ve Ticaret Bakanı Ali Coşkun, hükümetin ekonomiye ve döviz kuruna doğrudan müdahale etmeyi düşünmediğini söyledi. 
     Coşkun, İtalya-Türkiye 2003 Yatırım Forumu sırasında basın mensuplarının sorularını yanıtladı. 
     Bir gazetecinin ''İhracatçılar cephesinde bir beklenti var, kur normal değerinde değil, biraz yüksek olmalı tarzında. Siz ne düşünüyorsunuz '' sorusu üzerine Coşkun, hükümet olarak rekabete açık serbest piyasa kurallarını işletmeye çalıştıklarını söyledi. 
     Coşkun, ''Dolayısıyla hükümet ekonomiye ve şu anda gündemde olan kura doğrudan müdahale etmeyi düşünmüyor. Bazı çevreler, hükümetin müdahale etmesi ile suni bir kriz beklentisi havası yaymak istiyorlar. Bu fevkalade yanlıştır'' diye konuştu. 
     
     BİRAZ SABIR... 
     Ekonominin düzlüğe çıkma yolunda olduğunu, enflasyonun gerilediğini, reel faizlerin küçüldüğünü ve büyümenin yüzde 7'leri geçtiğini ifade eden Coşkun, şunları kaydetti 
     ''Dolayısıyla böyle bir ortamda kura müdahale fevkalade yanlış olur. Biraz sabır, biraz metanet ile bu işler düzelir. Tabii ki ihracatçıların sorunlarını da yakından izliyoruz. Ama, biz daha çok girişimcinin, ihracatçının, yatırımcının, sanayicinin önündeki engelleri kaldırarak ve girdi maliyetlerini düşürerek onların rekabet gücünü artırmaya çalışıyoruz. Herhangi bir şekilde müdahale yok. Serbest piyasa kurallarında ekonomi kendi dinamiklerini oluşturur, dengeleri kurar ve istikrar böyle sağlanır. Aksi takdirde her müdahale yanlış bir sorun çıkartır.'' Aracı Kuruluşlar Birliği Başkanı'nın ''KOBİ borsalarının daha önce denendiğini, bunun başarılı olmadığını, Türkiye'de böyle bir uygulamaya gerek duyulmadığı'' yönündeki sözlerinin hatırlatılarak bu konuda ne düşündüğünün sorulması üzerine de Coşkun, KOBİ borsaları ile ilgili mevzuatı yayınladıklarını bildirdi. 
     Bakan Coşkun, ''Bu anonim şirket statüsü içerisinde organize sanayi bölgelerinde teşvik edilen bir sistem. Daha yeni bir konu'' diye konuştu. 
     
</TEXT>
</DOC>
