<DOC>
<DOCNO> 194252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur05.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baş dönmesini hafife almayın 
</HEADLINE>
<TEXT>

     Uludağ Üniversitesi Tıp Fakültesi Kulak- Burun-Boğaz Anabilim Dalı öğretim üyesi Prof. Dr. Selçuk Onart, literatürdeki adı ''Vertigo'' olan baş dönmesinin ortaya çıkmasında, boyunda kireçlenme, tansiyon ve iç kulak rahatsızlıklarının yanı sıra stres, uykusuzluk ve açlığın da etkili olduğunu söyledi. 
     Prof. Dr. Onart, AA muhabirine yaptığı açıklamada, çeşitli nedenlerle ortaya çıkan ve oldukça sık görülen baş dönmelerinin kişiye sürekli ''hafif sarhoş'' hissi verdiğini, başın hareket ettirilmesiyle de, dengesizlik ve bulantıya neden olduğunu kaydetti. 
     Birçok kişinin baş dönmesi yaşadığında hangi uzmanlık alanındaki doktora gideceğini bilemediğini anlatan Prof. Dr. Onart, bu tür sorunlar yaşayanların kulak-burun-boğaz doktoruna başvurması gerektiğini bildirdi. 
     ''Baş dönmesine boyunda kireçlenme, tansiyon ve iç kulak rahatsızlıklar neden olabildiği gibi stres, uykusuzluk ve açlık da yol açabiliyor'' diyen Prof. Dr. Onart, iç kulak kaynaklı baş dönmelerinin, burada bulunan kristallerin yer değiştirmesi sonucu ortaya çıktığını, bu rahatsızlığın yapılacak basit testler ve uygun tedaviyle ortadan kaldırılabildiğini vurguladı. 
     
</TEXT>
</DOC>
