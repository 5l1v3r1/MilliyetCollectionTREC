<DOC>
<DOCNO> 150836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur14.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir niye sallanıyor.. 
</HEADLINE>
<TEXT>

     Dokuz Eylül Üniversitesi DEÜ Jeofizik Mühendisliği Bölüm Başkanı Prof. Dr. Zafer Akçığ, gece meydana gelen 4.8 büyüklüğündeki depremin, 10 Nisan depreminden ''pek farklı gözükmediğini'' söyledi. 
     Bölgede bir ''aktivitenin'' yaşandığını, duyarlı olunması gerektiğini belirten Akçığ, 4.8'lik depremin, 10 Nisan'daki 5.6 büyüklüğündeki depremin artçısı olabileceğini kaydetti. 
     Akçığ şöyle konuştu 
     ''Öbüründen pek farklı gözükmüyor, aynı olaya bağlı gözüküyor. Artçısı olma olasılığı kuvvetli ancak olmama ihtimali de var. Eğer bölgeyi heterojen olarak düşünürsek, böyle inişli-çıkışlı üretmesi doğal. 5.6'dan sonra hareketler 3'lere gelmişti. 4.8 ekstrem bir durum olabilir. Bir bütünün parçaları olarak düşünmek gerekiyor. Bu aşamada tedbiri elden bırakmamak gerekiyor.'' Özellikle idarecilerin tedbirli hareket etmesi gerektiğini kaydeden Akçığ, ''Bölgedeki aktivitenin azalması büyüklüklerin düşmesiyle olanaklı.. Zamana yayılarak azalması lazım. O zaman bölgenin sakinleştiğini söyleyebiliriz'' diye konuştu. 
     
</TEXT>
</DOC>
