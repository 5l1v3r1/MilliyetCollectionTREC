<DOC>
<DOCNO> 177475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo10.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Ayhan'ı 1 milyara aldım, 6 milyon dolara sattım 
</HEADLINE>
<TEXT>

     Gaziantepspor Kulübü Başkanı Celal Doğan, sporda elde ettikleri başarının en büyük kaynağının altyapı olduğunu belirterek, ''İşi bilirseniz bir kulübü başarılı kılarsınız. Aksi halde bir yerlere varmanız mümkün değildir.'' dedi. 
     Kahramanmaraş'ta düzenlenen konferansa katılan Celal Doğan, Gaziantepspor'da neler yaptıklarını değerlendirmesinde bulundu ve başarının sırrını açıkladı. 
     1992 yılında Gaziantepspor'u devraldıklarında 10 milyon dolar borcu olduğunu ve ligde neredeyse düşme potasında bulunduğuna dikkati çekerek, ''Görevi alınca önce takımı düzelttik ve o yıl ligi 7. sırada tamamladık'' diyerek, şunları anlyattı 
     ''Bugün Gaziantepspor 3 takımdan oluşuyor. İkinci Lig'de Gaziantep Büyükşehir Belediyesi, Üçüncü Lig'de GASKİ Spor ve Birinci Süper Lig'de ise Gaziantepspor takımları var. 480 tane sporcumuz var. 2 kez UEFA Kupası'na katıldık. Bu yıl da katılacağız. Hedefimiz bu yıl UEFA Kupası'nda daha başarılı olabilmek ve ülkemize puanlar kazandırmak olacak. Kulüpte görev aldığımızda ilk işimiz, borçları temizlemek ve ardından da altyapıya eğilmek oldu. Bunun da kısa sürede sonucunu aldık. Gaziantepspor'un bugün ne piyasaya, ne vergi, ne de sigorta borcu bulunmuyor. Kulüp yöneticileri ceplerinden para da vermemişlerdir. Bu yıl ilk kez 5 bin dolar gibi bir sembolik katılım gündeme geldi. Ama biz işi bildik, altyapıdan yetiştirdiğimiz ve içeriden ve dışarıdan seçtiğimiz sporcuları yetiştirip milyonlarca dolara satarak bütçemizi oluşturduk. 
     Örneğin bir Ayhan'ı 1 milyar liraya aldık, 6 milyon dolara sattık. Buna çok örnek gösterebilirim. Yani bizim para kaynağımız altyapıdır. Onu işletmesini iyi bilirseniz, ayakta kalırsınız. Aksi halde liglerde başarıyı yakalayamazsınız.'' 
     
</TEXT>
</DOC>
