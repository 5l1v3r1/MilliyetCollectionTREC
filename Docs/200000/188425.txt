<DOC>
<DOCNO> 188425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/ekonomi/eko06.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük firmaya gümrük kolaylığı 
</HEADLINE>
<TEXT>

   Gümrük Kanunu'ndaki değişiklikle büyük sanayi kuruluşları fabrikadan ihracat, ithalat yapabilecek 
   
   Gümrük Kanunu'ndaki değişiklik taslağının hayata geçmesi halinde "güvenilir firmalar" araya gümrük girmeden fabrikadan ithalat veya ihracat yapabilecek. 
   Fabrikalar veya gümrük idaresinin uygun göreceği antrepolardan gümrükleme işlemleri yapılabilecek. Mal, gümrüğe hiç uğramadan doğrudan fabrikadan ya da antrepodan çıkış yapacak. İthal edilen bir mal da doğrudan fabrikaya indirilecek. Gümrük beyannameleri fabrika veya antrepoda doldurulacak. Daha sonra ihracat işlemi gerçekleştirilecek. Gümrük Müsteşarı Nevzat Saygılıoğlu, "Kanunu ardında uygulama yönetmeliğini çıkaracağız. Güvenilir, büyük firmalara yönelik olacak" dedi. Saygılıoğlu, düzenlemeyi şöyle anlattı "Gümrük İdaresi'nin onayladığı kişi ve kuruluşlar bu işlemi yapabilecek. Örneğin A şirketimiz, fabrikasında gümrük beyannamesi dolduracak. Elektronik ortamda bu bize iletilecek. Ardından mal tırlara, gemilere yüklenip gidecek." 
   
   Yabancı yatırımcıya rahatlık    Taslakta, yabancı yatırımcıların yaşadığı sorunlar giderildi. Gümrük Kanunu bütün Türkiye'yi gümrük bölgesi kabul ediyor. Serbest Bölge Rejimi ise serbest bölgeleri Türkiye sınırları dışında kabul ediyor. Taslağa göre serbest bölgelerde Türkiye'nin AB üyeliğine kadar serbest bölgeler mevzuatı geçerli olacak. Çalışmaya gelen yabancıların getireceği ev eşyaları gümrük vergisinden muaf olacak. 
   
   Deprem yardımına muafiyet    Gümrük Müsteşarlığı'nın hazırladığı taslakla doğal afetler için gönderilen malzemelerin gümrükte gecikmesinin önüne geçilmesi hedefleniyor. Sadece doğal afetlerden zarar görenler değil Bakanlar Kurulu'nca kriz hali olarak tanımlanacak afetler ve büyük nüfus hareketleri gibi durumlarda da muafiyet hükümleri işleyecek. Yurtdışından gönderilecek yardımlardan gümrük vergisi alınmayacak. 
   
   
</TEXT>
</DOC>
