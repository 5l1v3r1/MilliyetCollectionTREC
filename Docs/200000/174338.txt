<DOC>
<DOCNO> 174338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur30.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül randevu alıp Köşk'e çıktı... 
</HEADLINE>
<TEXT>

     Cumhurbaşkanı Ahmet Necdet Sezer, Dışişleri Bakanı ve Başbakan Yardımcısı Abdullah Gül'ü kabul etti. 
     Çankaya Köşkü'nde saat 14.30'da başlayan görüşmede, Gül'ün ABD ziyareti ve Irak'a ilişkin gelişmelerin ele alındı. 
     Gül, Dışişleri Bakanlığı'ndan ayrılırken, görüşme talebinin kendisinden geldiğini söyledi. 
     Gül, bir gazetecinin, görüşme talebinin kimden geldiğine ilişkin sorusu üzerine, ''Ben bulundum. Zaman zaman cumhurbaşkanıyla görüşüyoruz biliyorsunuz. Önemli meseleler var gündemde. Bunları anlatacağım'' dedi. 
     Çankaya Köşkü'nde yapılan görüşme yaklaşık 40 dakika sürdü. 
     Görüşme sonrasında basında açıklama yapılmadı. Ancak Ankara kulislerinde, hükümetin, Irak'a BM kararı olmadan asker göndermeye soğuk bakan Cumhurbaşkın Sezer'i ikna etmeye çalıştığı konuşuluyor. 
     
     GÜL'ÜN AÇIKLAMASI 

     Dışişleri Bakanı ve Başbakan Yardımcı Abdullah Gül, Irak'a asker gönderme konusunda alınan herhangi bir karar olmadığını ve kararın değerlendirme sürecinin sonunda alınacağını söyledi. 
     Gül, Cumhurbaşkanı Ahmet Necdet Sezer'le görüşmesinin ardından Dışişleri Bakanlığı'na gelişinde gazetecilerin soruları üzerine, Sezer'e bugünlerde çok ilgilendikleri konulara ilişkin bilgi verdiğini ve bunların başında da Irak konusunun geldiğini kaydetti. 
     Bakan Gül, sözlerini şöyle sürdürdü 
     ''Şimdi neler yapılıyor, hangi durumdayız, bu konularla ilgili kendisine geniş bilgi verme imkanı doğmuş oldu. Bunlar hep değerlendirme sürecinde. Herhangi bir karar yoktur. Karar, bu değerlendirme sürecinin sonunda alınacaktır.'' Irak'a asker gönderme konusunda ABD'nin kısa sürede karar verilmesi yönündeki beklentilerini görüşmede Sezer'e yansıtıp yansıtmadığının sorulması üzerine de Gül, şu yanıtı verdi 
     ''Ben orada herhangi bir angajmana girmedim. Hükümete getireceğimi söyledim. Hükümete de getirdim. Hükümet de bunu ciddi biçimde değerlendirme kararı aldı. Gerek askeri gerekse siyasi boyutlarda çalışmalar yapılıyor. Sonunda bir karara varılacak.'' Financial Times'da kuzey Irak'taki Kürt grupların Türk askerlerinin o bölgeden geçmesini istemedikleri yönündeki haberlerin hatırlatılması üzerine Gül, ''Herkesin her şeyi söyleme hakkı var'' diye konuştu. 
     

     
</TEXT>
</DOC>
