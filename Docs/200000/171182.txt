<DOC>
<DOCNO> 171182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko42.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ büyüklük sıralamasından memnun... 
</HEADLINE>
<TEXT>

     ISO'nun 500 Büyük Sanayi Kuruluşu Raporu'nda, otomotiv sanayiinde Türkiye'nin en büyük kuruluşu olarak yer alan TOFAŞ'ın CEO'su Antonio Bene, araştırmanın TOFAŞ'ın gücünü bir kez daha gözler önüne serdiğini kaydetti. 
     TOFAŞ'tan yapılan açıklamada, TOFAŞ'ın 1 katrilyon 410 trilyon liralık üretimden satış rakamıyla otomotiv sektöründe Türkiye'nin en büyük sanayi kuruluşu olduğu belirtildi. 
     Kuruluşun, geçen yıl gerçekleştirdiği 711 milyon dolarlık ihracatla rakiplerini geride bırakarak sektörün ihracat şampiyonu olduğunun hatırlatıldığı açıklamada, TOFAŞ CEO'su Antonio Bene'nin yayınlanan rapora ilişkin şu görüşlerine yer verildi 
     ''Türk otomotiv sanayinin öncü ve lider kuruluşu TOFAŞ olarak, istihdamımız, üretimimiz ve ihracatımızla ekonomiye katma değer yaratıyoruz. ISO araştırması TOFAŞ'ın gücünü ve büyüklüğünü yine gözler önüne sermiştir.'' Fiat Doblo üretimiyle başlayan değişim ve yurtdışı pazarlara açılma stratejisinin olumlu sonuçlarını almaya başladıklarını ve uluslararası rekabet güçlerini korumayı hedeflediklerini ifade eden Bene, ''Amacımız, elde ettiğimiz bu başarıları sürekli kılmaktır'' dedi. 
     
</TEXT>
</DOC>
