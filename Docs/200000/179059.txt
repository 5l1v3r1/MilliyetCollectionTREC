<DOC>
<DOCNO> 179059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/eko08.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Egebank'ı sattılar ama kurtulamadılar 
</HEADLINE>
<TEXT>

   Tasarruf Mevduatı Sigorta Fonu, Egebank'ı Murat Demirel'e satan Hüseyin ve Mehmet Bayraktar hakkında şahsi iflas istedi 
   NEZİH GÜROL İstanbul 
   
   Egebank'ın eski sahipleri Hüseyin ve Mehmet Bayraktar ile eski Genel Müdürü Sami Erdem'in, grup şirketlerine aktarılan krediler sonucu bankayı 13.3 trilyon lira zarara uğrattıkları gerekçesiyle şahsi iflasları istendi. 
   TMSF avukatlarınca İstanbul Asliye Ticaret Mahkemesi'nde açılan davada, bankalar yeminli murakıplarının 27 Eylül 2002 tarihli raporuna da yer verildi. Raporda, banka kaynaklarının, Bayforest Orman Ürünleri Sanayi aracılığıyla Bayraktar Grubu şirketlerine aktarılıp bankanın zarara uğratıldığı öne sürüldü. 
   Grup şirketlerinden İngiltere'deki Balli Metal Products Ltd. lehine transit ticaret kapsamında 1996'da alüminyum alımı için toplam 4 milyon 18 bin 225 dolarlık kredi kullandırıldı. Faturaları ve alım - satım sözleşmeleri bulunmayan, "transit ticaret" kapsamında açılmış gibi gösterilen kredilerin, aynı gruba ait Bayforest'e aktarıldığı ifade edildi. 
   
   Tedbir konuldu 
   Bayforest'in vadesinde ödenmeyen 2.4 milyon dolar tutarındaki kredinin 1998'de kullandırılan ithalat kredileri ve döviz alımlarıyla kapatıldığı ileri sürüldü. Bankanın Murat Demirel'e satışından sonra düzenlenen borç nakil sözleşmesi ile Şevket Demirel Holding'e devredilerek, tartışmalı işlemlerle bankanın zarara uğratıldı belirtildi. Mahkeme, Bayraktarlar ve Sami Erdem hakkında ihtiyati tedbir taleplerini kısmen kabul etti. 
   
   
</TEXT>
</DOC>
