<DOC>
<DOCNO> 168167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun12.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır kapısındaki askerlere taş 
</HEADLINE>
<TEXT>

     AĞRI DHA 

     Gürbulak Sınır Kapısı'ndan Türkiye'ye giriş yapan ve 'günübirlikçi olarak tanımlanan grup, getirdikleri eşyaları kontrol eden jandarmaya Kürtçe küfür ederek, taşlı saldırıda bulundu. Grubu havaya ateş ederek durduran jandarma, 28 kişiyi tutukladı. Bir er de yaralandı. Gürbulak Sınır Kapısı'ndan önceki gün sabah saatlerinde İran'a geçiş yapan Doğubayazıtlı gruptan biri dönüşte getirilen malzemeyi kontrol eden güvenlik güçlerine Kürtçe küfür etti. 
     Kürt kökenli bir erin küfrü anlayarak durumu komutanına iletmesi üzerine uyarılan grup bu kez jandarmaya taşla saldırdı. Gümrük sahası içinde yaşanan taşkınlığın sona ermesi için jandarma havaya 14 el ateş etti. 
     Gümrük muhafaza memurlarının da müdahale ettiği olayda atılan taşlardan bir er başından yaralanırken gözaltına alınan 28 kişi tutuklandı. 
     

</TEXT>
</DOC>
