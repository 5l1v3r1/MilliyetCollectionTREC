<DOC>
<DOCNO> 187011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun40.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a asker istemeyen geçici hükümet henüz bildiri yayımlamadı 
</HEADLINE>
<TEXT>

     Irak'a Türk askeri gönderilmesini istemediğini belirten Irak Geçici Hükümet Konseyi GHK , henüz bu konuyla ilgili bildirinin yayımlanmadığını açıkladı. 
     GHK sözcüsü Muhammed Abdülcabbar, AFP'ye yaptığı açıklamada, ''Şu an için konuyla ilgili bildiri yayımlanmadığını'' belirtti. 
     GHK'nin Kürt üyesi Mahmut Ali Osman da, bildirinin yayımlanmasının, ''ABD öncülüğündeki Koalisyon Geçici Yönetimi'nin baskısı sonucunda'' ertelendiğine inandığını söyledi. 
     Osman, daha önce AFP'ye yaptığı açıklamada, GHK üyelerinin, Türk birliklerinin Irak'a gönderilmesine karşı olduğunun ifade edileceği bir bildirinin yayımlanması konusunda hemfikir olduklarını bildirmişti. 
     Osman, Türk birliklerinin gönderilmesinin Irak'ta güvenliği sağlamaya yardımcı olmayacağını öne sürmüştü. 
     Öte yandan, konseyin Şii üyesi Muaffak El Rabii de, ''komşu ülkelerin müdahalesinin kabul edilemez olduğunu'' söyledi ve ''Bu müdahale hem Irak'ı hem de bu komşu ülkeyi tehlikeye atar'' dedi. 
     
</TEXT>
</DOC>
