<DOC>
<DOCNO> 165430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur05.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşine ve çocuklarına en fazla 100 metre yaklaşabilecek 
</HEADLINE>
<TEXT>

     İzmir'de boşama davası açan eşi Dilek ile çocuklarını sokağa atmak isteyen işadamı Ahmet Özkan'a, Amerikanvari ceza verildi. Ahmet Özkan, eşine, çocuklarına ve onların yaşadığı eve 3 ay süreyle 100 metreden az yaklaşamayacak. 
     İki çocuk annesi 35 yaşındaki Dilek Özkan, bir ay önce avukatı aracılığıyla eşi Ahmet Özkan'dan boşanmak isteğiyle İzmir 2'nci Asliye Hukuk Mahkemesi'ne dava açtı. Dilek Özkan, ayrıca kendisi için 1 milyar, çocukları için de 350'şer milyon lira nafaka ile 100 milyar manevi 150 milyar maddi tazminat isteminde bulundu. Dilek Özkan, dilekçesinde eşinin kendisine sürekli şiddet uygulayıp, küfür ve hakaret ettiğini, psikolojik baskı uyguladığını, çocuklarının gözü önünde dövdüğünü öne sürdü. Genç kadın, ayrıca geçimsizliklerin çocuklar üzerinde ruh salığını da olumsuz etkilediğini belirtti. 
     Buca'da inşaat ve turizm şirketi sahibi olan işadamı 46 yaşındaki Ahmet Özkan, eşinin boşanma davası açtığını öğrenince iddiaya göre daha önce birlikte oturdukları eve gitti. Çilingire kapıyı açtıran Ahmet Özkan, eşi Dilek ve çocuklarını sokağa atmak istedi. Komşuları polis çağırınca taraflar karakola götürüldü. İki çocuk annesi Dilek Özkan, avukatı aracılıyla savcılığa dilekçe verip Ailenin Korunması Kanunu'ndan yararlanmak istedi. Savcılık dilekçeyi dava açması için 1'inci Sulh Hukuk Mahkemesi'ne gönderdi. 
     Eşlerin gelmediği duruşmaya avukatları katıldı. Dilek Özkan'ın avukatı müvekilinin ve çocuklarının korku ve endişe içinde olduklarını belirti. Ayrıca telafisi imkansız olayların yaşanmaması için davalı Ahmet Özkan'ın, eşine, çocuklarına ve oturdukları eve 100 metreden az yaklaşmasının önlenmesini, boşanma davası sonuçlanıncaya kadar da eve girmemesini talep etti. Davaya bakan hakim, bu talebi yerinde bulup Ahmet Özkan'ın eşi, çocukları ve oturdukları konuta 3 ay süreyle 100 metreden daha az yaklaşmamasına karar verdi. Kararda ayrıca Ahmet Özkan'ın çocuklarını görmek, birlikte olmak ve babalık sevgisini göstermek istemesi durumunda boşanma davasına bakan mahkemeden izin almasına karar verdi. Karar iki tarafa da tebliğ edildi. Ahmet Özkan eşine, çocuklarına ve onların oturduğu eve 100 metreden az yaklaşırsa 6 ay hapis cezası alıp cezaevine girecek. 
     Verilen kararın kendisi ve çocukları açısından olumlu olduğunu söyleyen Dilek Özkan, "Artık kendisiyle yaşamam imkansızdı. Sürekli dayaklarından bıktım. Alkol alıp eve geç geliyordu. Bu karar biraz olsun onu frenler. Şiddete maruz kalan kadınlar açısından verilen bu karar çok iyi. Kanunlar artık bizlerin de yanında'' dedi. 
     Dilek Özkan'ın avukatı, boşanma davasına bakan hakimin müvekkiline boşanma davası sonuçlanıncaya kadar 500 milyon lira aylık tedbir nafakası bağladığını söyledi. 
     
</TEXT>
</DOC>
