<DOC>
<DOCNO> 195383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/dunya/dun03.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan - Karadağ lideri Bosna'dan özür diledi... 
</HEADLINE>
<TEXT>

   DIŞ HABERLER SERVİSİ 

   
   Sırbistan - Karadağ Cumhurbaşkanı Svetozar Maroviç, on binlerce Boşnağın yaşamına mal olan 1992 - 1995 Bosna Savaşı'nda işlenen cinayetlerden dolayı dün özür diledi. Başkent Saraybosna'yı ziyaret eden Maroviç, üçlü başkanlık konseyi üyeleriyle görüştükten sonra düzenlediği basın toplantısında, "Bu ziyaret vesilesiyle Sırbistan - Karadağ yurttaşlarının Bosna - Hersek'te savaş sırasında yaptıkları bütün kötülüklerden ötürü özür dilerim" dedi. Maroviç, Saraybosna'da, üçlü başkanlık konseyinin Müslüman üyesi Süleyman Tihiç, Sırp üyesi Borislav Paravaç ve Hırvat üyesi Dragan Coviç'le bir araya geldi. Maroviç, Saraybosna ziyaretinden önce Belgrad'da yayımlanan bir gazeteye verdiği demeçte, Bosna'dan özür dilemeye hazır olduğunu bildirmiş, ancak aynı şeyi Bosnalı yetkililerden de beklediğini söylemişti. 
   
   
</TEXT>
</DOC>
