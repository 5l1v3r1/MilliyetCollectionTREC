<DOC>
<DOCNO> 169098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun11.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Blair büyük hata yaptı 
</HEADLINE>
<TEXT>

     BM silah denetçilerinin eski başkanı Hans Blix, İngiltere Başbakanı Tony Blair'in Saddam Hüseyin'in elindeki kitle imha silahlarını 45 dakika içinde aktif hale getirebileceğini öne sürerken büyük bir hata yaptığını söyledi. 
     İngiltere'de yayınlanan The Independent on Sunday gazetesine konuşan Blix, hükümetin halka Eylül ayında açıkladığı ilk Irak dosyasında yer alan konuyla ilgili iddianın, ''çizgilerin çok ötesine geçmiş bir iddia olduğunu'' ifade etti. 
     Biyolojik ve kimyasal silahların bir yerden bir yere kaydırılması ve aktif hale getirilmesinin 45 dakika içinde mümkün olabileceği iddiasının son derece inanılmaz olduğunu belirten Blix, Irak'ta şu anda görev yapan ABD'nin silah araştırma ekibinin varlığına rağmen, BM silah denetçilerinin Irak'a dönmesine izin verilmesi için çağrıda bulundu. 
     Blix, denetçilerin ülkeye dönüp, yasaklanmış silahları arama işine kaldıkları yerden devam etmeleri gerektiğini belirtti. 
     Bu arada, İngiltere Başbakanı Tony Blair, Saddam Hüseyin'in kitle imha silahları konusunda ortaya koyduğu iddialarla ilgili yeni bir soruşturma tehlikesiyle karşı karşıya. 
     Bu yöndeki çağrılar, Dışişleri Bakanı Jack Straw'un ''CIA birinci Irak dosyamızda yer alan bazı iddialarla ilgili kuşkularını bize resmen bildirdi'' itirafından sonra iyice yoğunlaştı. 
     Muhafazakar Parti'nin ''gölge dışişleri bakanı'' Michael Ancram da hükümetle ilgili yeni bir soruşturma açılması isteklerine katılırken, gerçeklerin bütün boyutlarıyla ortaya çıkabilmesi için adli bir soruşturma yapılmasının şart olduğunu söyledi. 
     
</TEXT>
</DOC>
