<DOC>
<DOCNO> 174522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo26.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla para isteyince takımdan kovuldu... 
</HEADLINE>
<TEXT>

     Malatyaspor'un daha önce anlaştığını açıkladığı Brezilyalı Junior Sezar Edwardo, kentte yalnızca bir antrenman yaptıktan sonra, anlaşma sağlanan rakamın üzerinde para talep edince gönderildi. 
     Kulüp başkanı Hikmet Tanrıverdi, yaptığı açıklamada, çarşamba günü Brezilyalı 21 yaşındaki Junior Sezar Edwardo ile anlaşmaya vardıklarını ve oyuncunun dün kente geldiğini belirterek, teknik direktör Ziya Doğan'ın isteği üzerine takımın Orduzu Pınarbaşı Tesisleri'nde koşu yaptığını söyledi. 
     Edwardo'nun, antrenmandan sonra Malatyasporlu yöneticilere, daha önce konuşulan rakamın yüzde 50 daha fazlasını istemesi olayının kendisine iletildiğini ifade eden Tanrıverdi, futbolcunun talebini olumlu bulmadıklarını ve oyuncuyu gönderdiklerini kaydetti. 
     Bu arada Malatyaspor'un Adanaspor ile 10 Ağustos Pazar günü yapacağı karşılaşmanın giderlerini Malatya Ticaret ve Sanayi Odası'nın karşılayacağı bildirildi. 
     Malatya TSO Başkanı Mücahit Fındıklı, olanakları ölçüsünde takıma desteklerinin süreceğini ve 100 kombine bileti oda olarak satın aldıklarını söyledi. 
     
</TEXT>
</DOC>
