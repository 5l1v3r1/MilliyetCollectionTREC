<DOC>
<DOCNO> 189368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur16.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB büyükelçilerinden iki uyarı Zana ve KKTC seçimleri 
</HEADLINE>
<TEXT>

     ANKARA ANKA 

AB Dönem Başkanı İtalya'nın Ankara Büyükelçisi Vittori Surdo'nun verdiği yemekte AB ülkelerinin büyükelçileri TBMM İnsan Haklarını İnceleme Komisyonu Başkanı Mehmet Elkatmış'a iki uyarıda bulundu. Büyükelçiler, "Leyla Zana sorununa mutlaka çözüm bulun" derken, aralıkta KKTC'de yapılacak seçimlere müdahale edilmemesi mesajı verdi. 
     İtalyan Büyükelçiliği'ndeki yemeğe konuk olan Elkatmış, komisyonun çalışmalarına ve öncelliklerine ilişkin bilgi verdi. AB büyükelçileriyse Elkatmış'a, Ankara Kapalı Cezaevi'nde bulunan eski DEP milletvekili Zana'ya ilişkin sorular yöneltti. Büyükelçiler, Zana sorununa mutlaka çözüm bulunması gerektiğini dile getirdi. 
     Elkatmış da bunun üzerine DGM'lerin kapatılmasının ve yerlerine yeni mahkemelerin oluşturulmasının öngörüldüğü yanıtını verdi. DGM'lerin kapatılmasının AKP'nin hedefi olduğunu ve parti programında bulunduğunu belirten Elkatmış, bu düzenlemenin yapılacağı güvencesini verdi. 
     
     Seçim uyarısı 
     Yemekte AB'nin büyük önem verdiği Kıbrıs sorunu da gündeme geldi. Büyükelçiler AB hükümetlerinin aralıkta KKTC'de yapılacak seçimlere "müdahale" edilmesinden endişe duyduğu görüşünü iletti. 
     
</TEXT>
</DOC>
