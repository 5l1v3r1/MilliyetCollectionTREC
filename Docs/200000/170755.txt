<DOC>
<DOCNO> 170755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sonspo11.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Juventus'u örnek alın" diyen Toldo'ya Inter'den ceza... 
</HEADLINE>
<TEXT>

     Gazetecilere açıklamasında, ''İnterli yöneticiler Juventuslu yöneticileri örnek almalı'' diyen kaleci Francesco Toldo'ya kulübü FC İnter tarafından para cezası verildi. 
     İtalya'nın kuzeyinde Riscone di Brunico'da kampta bulunan Toldo, geçen cumartesi günü gazetecilere demecinde, İnterli yöneticilerin, Juventusluların düzeyine ulaşmak için çalışmaları gerektiğini söylemişti. 
     İtalya Milli Takımı'nın da kalecilerinden olan 31 yaşındaki Toldo, ''Kulübün net kurallar belirlemesine ihtiyaç var ve bize de bunları uygulamak kalacak. Bu konuda sert ve kuralları büyük titizlikle uygulayan Juventus'u örnek almak gerekir'' demişti. 
     Toldo'nun açıklamalarının basına yansıması sonrasında kulübün teknik spor sorumlusu Marco Branca, ''Francesco'nun sözlerini yersiz ve tamamıyla birbiriyle uyuşmaz buldum. Geçen yılki kurallar bu yıl da geçerlidir. Futbolcular, kendilerini ilgilendirmeyen kulüple ilgili konularda düşüncelerini söyleyemezler. Bu yüzden Toldo kesinlikle bir para cezası alacak'' dedi. 
     
</TEXT>
</DOC>
