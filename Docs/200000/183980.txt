<DOC>
<DOCNO> 183980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur28.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent'in avukatı Gözaltı, olumsuz oldu... 
</HEADLINE>
<TEXT>

     Ankara DGM Cumhuriyet Başsavcılığı'nın yürüttüğü ''Kürt Festivali'' soruşturması kapsamında gözaltına alınan sanatçı Haluk Levent'in avukatı Mustafa Karaman, ''Davet edilse, kendisi gelecek ve seve seve ifade verecekti. Gözaltı, AB uyum çalışmaları ve Türkiye'nin geleceği açısından olumsuz oldu'' dedi. 
     Karaman, Levent'in diğer avukatı Aydın Akpınar ile birlikte Ankara Adliye Sarayı'nın önünde gazetecilere açıklama yaptı. 
     Karaman, dün gece gözaltına alınan sanatçıyla bugün Emniyet Müdürlüğü'nde görüştüğünü belirterek, Levent'in Türk halkına ve hayranlarına, ''Beni PKK KADEK'li gibi göstermeye çalışıyorlar. Ben Atatürkçü, Kuvayı Milliyeciyim. Hiçbir kimse, kurum, kuruluş ya da örgüt beni PKK KADEK'li ya da sempatizanı yapamayacak'' mesajı gönderdiğini söyledi. 
     Levent'in bir sanatçı olduğunu, istenilen her saniye kendisine ulaşılabileceğini ifade eden Karaman, ''Ancak, terörle mücadele şubesinin tek kişilik gözetim odasında sen bekle, senin yasadışı bağlantılarını bir araştıralım, yoksa bırakırız mantığıyla gözaltına alınmasının hukuka aykırı olduğunu savundu. Karaman, gözaltının, AB uyum çalışmaları ve Türkiye'nin geleceği açısından olumsuz olduğunu söyledi. 
     Levent'in sorgusunun bitmediğini, kendilerinin yasal girişimlerde bulunarak, yasa dışı olaylarla ilgilisinin olmadığını dair belgeleri sunduklarını belirten Karaman, ''Haluk Levent'in halen gözetim altında olmasını uygun bulmuyoruz'' diye konuştu. 
     Mustafa Karaman, Haluk Levent ile birlikte gitaristler Göktuğ Şenkal ve dedesi emekli general olan Demir Karacehennem'in de gözaltında olduğunu kaydetti. 
     Haluk Levent, Almanya'daki ''Kürt Festivali''nde konser verdiği gerekçesiyle Ankara DGM Cumhuriyet Savcısı Cengiz Köksal'ın yürüttüğü soruşturma çerçevesinde gözaltında tutuluyor. 
     ''Yasadışı örgüte yardım ve yataklık'' suçu yönünden yürütülen soruşturma kapsamında, DEHAP Genel Başkanı Tuncer Bakırhan ve Özgür Toplum Partisi ÖTP Genel Başkanı Ahmet Turan Demir de gözaltında bulunuyor. 
     
</TEXT>
</DOC>
