<DOC>
<DOCNO> 150997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko11.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı Yolsuzluklar, kaynaklarımızı heba ediyor... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, ''Kıbrıs politikasında yıllardır devam eden balık verme yerine, Kuzey Kıbrıs topraklarının tamamını serbest bölge ilan ederek özel sektör öncülüğünde yatırımları kredilendirmeli ve teşvik etmeliyiz'' dedi. 
     Bayramoğlu, Müstakil Sanayici ve İşadamları Derneği'nin MÜSİAD , Kuran ve ardından İstiklal Marşı'nın okunmasıyla başlayan seçimli 12. Olağan Genel Kurul'da yaptığı konuşmada, koalisyonlarla geçen 1991-2002 döneminde 9 ayrı hükümet, 240 bakanın görev yaptığını anlattı. Bu dönemde, birçok iyi icraatın yanında, mali ve siyasi krizler, devalüasyonlar, muhtıralar, ''postmodern darbeler'' ve sürekli enflasyon ve tarihin en büyük ekonomik küçülmesinin yaşandığını vurgulayan Bayramoğlu, ''Yolsuzlukların ve hortumlamaların, görev zararı adı altında kaynaklarımızın nasıl heba edildiğini öğreniyoruz'' dedi. 
     Ali Bayramoğlu, yine aynı dönemde iç borcun 20 milyar dolardan 92 milyar dolara çıkmasının yanı sıra yaklaşık 200 milyar dolar iç borç faizi, dış borcun 50 milyar dolardan 132 milyar dolara çıkmasının yanı sıra 70 milyar dolar dış borç faizi ödendiğini kaydetti. 
     Bayramoğlu, devamla şunları söyledi 
     ''Sayıştay'ın rakamlarıyla yaklaşık 80 milyar dolarlık kaynağımız usulsüz ve siyasi yandaş ihalelerine, PKK teröründen dolayı da yine yaklaşık 100 milyar dolarlık kaynağı Güneydoğu'dan terörün temizlenmesine ve son olarak da yaklaşık 40 milyar doları görev zararı ve banka hortumlamalarına harcamışız. Yani, 11 senelik dönemde 270 milyar dolar faiz, 80 milyar doları yandaş kayırma, 100 milyar doları terör olmak üzere toplam 450 milyar doları nakit ödemiş, 154 milyar dolar da borçlarımızı artırmışız. 
     Bugün, 1 milyar doların ekonomimizde ne kadar ehemmiyetli olduğunu konuştuğumuz bir dönemde, neleri kaybettiğimizi konuşmak gerçekten acı veriyor.'' 
     
     ''TEK PARTİLİ İKTİDAR UMUT KAYNAĞI OLDU'' 
     Ali Bayramoğlu, ülkenin böyle bir dönem yaşadığını ve 3 Kasım'a gelindiğini belirterek, ''Bazı kesimlerin hoşuna gitmese de, tek partili bir iktidar, koalisyonların yanlış yönetiminden dolayı ümitlerini ve motivasyonlarını kaybetmiş halkımızın yeni bir umut kaynağı oldu'' dedi. 
     Bu bağlamda, Türkiye-AB ilişkilerinin yeniden büyük önem arz ettiğine işaret eden Bayramoğlu, ''AB ile 45 yıllık serüvenimizin artık ciddi bir zemine oturtulup zamanlama takvimimizin netleştirilmesi, Kıbrıs polemiği ve gerginliği oluşturulmadan, Türkiye tarafından da eksiklerinin acilen giderilmesinin yanında, Avrupa'nın da Türkiye ile ilişkilerini stratejik ortaktan daha ileri bir seviye olan, samimi ve gerçek ortak statüsüne koymasını beklemekteyiz'' dedi. 
     MÜSİAD Başkanı, ülkeyi yönetenlerin yeni bir Balkan, Kafkasya, Ortadoğu, Kıbrıs, AB, Uzakdoğu ve ABD politikaları belirlemek durumunda olduğunu ifade etti. 
     
     SADDAM'IN SIRRA KADEM BASMASI İLGİNÇ GELMİYOR MU ... 
     Konuşmasında Irak'taki gelişmelere de değinen Ali Bayramoğlu, meşruiyeti uzun yıllar tartışılacak, hatta dünya düzenini sarsacak şekilde BM kararlarını beklemeden ve BM'yi hiçe sayarcasına başlayan savaşta, Amerika'nın başta Irak olmak üzere Ortadoğu ile ilgili hedef planlarında, ''olmayan suçu oluşturup suçluyu imha etme ve yerine yerleşme planı ve bu konularda ülke liderleri dahil ülke insanlarını kullandığı''nın net bir şekilde görüldüğünü ifade etti. 
     Ali Bayramoğlu, konuşmasını şöyle sürdürdü 
     ''Afganistan'ın işgalinin gerekçesi olan Bin Laden'in yer yarılıp kaybolması gibi tek suçlu olan Saddam'ın sırra kadem basması enteresan gelmiyor mu sizlere.... Aynı zamanda, Ortadoğu'nun yeniden şekillenmesi noktasında özellikle Suriye üzerinde uygulanmaya çalışılan baskılar, endişe verici boyutlara gelmekle beraber, bütün bu gelişmelerin sonrasında İran, Suudi Arabistan ve Türkiye'ye yönelik başka planlar da var mı sorusu zihinlerimizi meşgul etmektedir. Petrol ve enerji kaynaklarının kontrolünden sonra bölgenin en önemli ihtiyacı olan su konusunda ne tip planların yapıldığı ve yapılacağı gözden uzak tutulmamalıdır. Diğer taraftan Irak petrol boru hattının bu savaş senaryosu içinde eski hat olan Hayfa'ya bağlanması, bölgede İsrail'in etkisinin daha da artırılmasının bir altyapısı mıdır 
     Bu arada, özellikle savaş öncesi hükümetin ve parlamentonun ortaya koyduğu tavır ve tezkere konusunda gösterdiği kararlılık -bazı kesimlerce ucuz bir politikayla tenkit edilmekteyse de- bizlerce Türk dış politikasına altın harflerle işlenecek kadar önemli bir karar olmuştur. Bu kararlılık, benzer şekilde bir aksiyon planıyla beraber AB ile olan ilişkilerde de aynı şekilde gösterilmeli, özellikle bölgenin ve dünyanın yeniden yapılanması noktasında Türkiye'nin ne kadar önem arzettiği konusu Avrupalı yetkililerin hafızalarına nakşedilmelidir.'' 
     
     MORAL VE MOTİVASYONUN DEVAMLILIĞI 
     Ekonomiyi en çok etkileyen sebeplerin başında siyasi istikrarsızlığın geldiğini vurgulayan Bayramoğlu, 3 Kasım seçimlerinden sonra tek partili iktidarla yakalanan moral ve motivasyonun devamlılığının uygulanacak reel ekonomik gelişmelerle mümkün olduğuna dikkat çekti. 
     Bayramoğlu, ''gerek kaynak arayışı ve gerekse kaynak oluşturmada yapılan çalışmaları takdir etmekle beraber, özellikle ekonomimizi etkileyen ve en büyük gider kalemimizi oluşturan iç borçlarımızın yeniden yapılandırılması konusunda bir kararlılık görmememiz, IMF ile yapılan anlaşmalar ile mevcut statükonun ve sürdürülebilir borçlanmanın devamından başka bir fayda sağlamayan ekonomik programlar, planlı ve sürekli yatırım ve büyümeden ziyade sağlanmaya çalışılan faiz dışı fazla uygulaması, biz iş alemini düşündürmektedir'' dedi. 
     Hükümetten daha etkin çözümler ve neticeler beklediklerini dile getiren Bayramoğlu, iş aleminin de proje üretmesini ve yapıcı tenkitlerde bulunmasını istedi. Ali Bayramoğlu, ''Yoksa, medya aracılığıyla kamuoyu oluşturmaya yönelik, tutarsız, dengesiz ve gereksiz, üstelik de çok ucuz, hatta haddi aşan söylem ve tenkitler, bu ülkeye zarar vermekten öte hiçbir fayda sağlamaz'' dedi. 
     MÜSİAD Başkanı, ekonomiye dönük önerilerini dile getirirken, istikrarlı ekonomiyi sağlamak için, acilen Merkez Bankası kanununun yeniden ele alınarak değiştirilmesini, bürokrasinin azaltılması ve verimlilik esasına göre çalışma esaslarının oluşturması gayesiyle 657 sayılı devlet memurları kanunu ile mevcut kamu personel rejimini destekleyen ilgili mevzuatların acilen rehabilite edilmesini, komşu ve potansiyel pazar oluşturan ülkelerle karşılıklı, o ülke para birimiyle alışveriş edilmesi için gerekli kanun ve düzenlemelerin vakit kaybedilmeden hazırlanmasını, iç borç faiz ödemelerini yapabilmek veya faiz dışı fazlayı sağlamaya yönelik olarak muhtelif tahviller yerine kamu kurumlarına ait kar ortaklığı senetlerinin çıkarılmasını, bölgenin lider ve hakem ülkesi olabilmek için komşu ülkelerde onların ekonomik hayatını etkileyebilecek ve uluslararası markalaşmayı sağlayacak Türk sanayii bölgeleri oluşturulmasını önerdi. 
     Bayramoğlu, Kıbrıs'la ilgili olarak da, ''Kıbrıs politikasında yıllardır devam eden balık verme yerine, Kuzey Kıbrıs topraklarının tamamını serbest bölge ilan ederek özel sektör öncülüğünde yatırımları kredilendirmeli ve teşvik etmeliyiz'' önerisinde bulundu. 
     





</TEXT>
</DOC>
