<DOC>
<DOCNO> 186431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun08.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush eşine aşk şiiri yazdı "Güller kırmızı, menekşeler mavi.." 
</HEADLINE>
<TEXT>

     Irak savaşını yöneten ABD Başkanı George Walker Bush, eşi Laura Bush'a aşk şiiri yazdı. 
     Laura Bush, ABD Kongre Kütüphanesi'ndeki açıklamasında şiirin kocası tarafından perşembe günü Rusya'dan dönüşünde kendisine armağan edildiğini söyledi. 
     Laura Bush, 5 günlük Avrupa gezisinin son durağı Rusya'da Devlet Başkanı Vladimir Putin'in eşi Ludmilla Putin'le görüştükten sonra ülkesine dönüşünde kocasından ''hasret şiiri'' aldı. 
     Laura Bush'un açıklamasına göre, George Bush'un ''Avrupa-Rusya ayrılığında'' eşine yazdığı özlem şiiri şöyle 
     ''Sevgili Laura, güller kırmızı, menekşeler mavi Ah naçiz külçe bedenim yatakta özler seni Bu uzaklık sevgilim duvar gibi Serüven istersen bir daha, uçak gemisine atla...'' Bush'un şiirinde, ''mavi'' blue -''seni'' you ve ''engel-duvar'' barrier -''uçak gemisi'' carrier kafiyeleri dikkat çekiyor. 
     Bush, 1 mayıs günü üzerinde savaş pilotu ceketi, göğsünde ''ordu başkomutanı'' rütbesiyle USS Abraham Lincoln uçak gemisine gelmiş ve tüm dünyaya ''Irak'ta savaşın esas kısmının bittiğini'' ilan etmişti. 
     İngiliz Reuters ajansının ''Bush-Laura şiiri'' haberinde hatırlatıldığı gibi, 1 mayıstan beri Irak'ta 187 Amerikan askeri öldü. Bu sayının 89'u muharebeden, 98'i çatışma dışı kazalardan kaynaklanıyor. 
     
</TEXT>
</DOC>
