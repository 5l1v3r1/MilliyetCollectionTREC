<DOC>
<DOCNO> 156816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun21.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Berlusconi'nin Türkiye için sözleri aşırı iddialı" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, hükümetin demokratikleşme konusunda hazırladığı yeni reform paketinin en kısa zamanda TBMM'den geçmesinin beklendiğini söyledi. 
     Avrupa Konvansiyonu toplantıları için Brüksel'de bulunan Gül, AB Komisyonu'nun genişlemeden sorumlu temsilcisi Günter Verheugen ile görüştü. 
     Görüşmeden sonra basına açıklama yapan Gül, ''Hükümetin Kopenhag kriterlerinin gerçekleştirilmesi konusunda kararlı olduğunu'' bildirdi. Gül, yeni hazırlanan demokratikleşme paketinin TBMM'de yaz tatilinden önce geçmesi için çalışacaklarını belirtti ve hükümetin en kısa zamanda tam üyelik müzakerelerinin başlaması için gereken çabayı sürdüreceğini ifade etti. 
     Verheugen de Türkiye'de sürdürülen reform çalışmalarını memnuniyetle izlediklerini belirterek, ''Hükümetin demokratikleşme konusunda cesaret verici adımlar attığını ve reformları gerçekleştirmek için güçlü bir iradeye sahip olduğunu'' söyledi. 
     İtalya Başbakanı Silvio Berlusconi'nin İstanbul'u ziyareti sırasında ''Türkiye AB'ye 2007 yılında üye olabilir'' şeklinde açıklamada bulunduğuna ilişkin haberlerin hatırlatılması üzerine Verheugen, bunu, ''ilginç, sürpriz ve aşırı iddialı'' bulduğunu söyledi. 
     
     KIBRIS'TAKİ GELİŞMELER 

     Verheugen, Kıbrıs'ta önemli gelişmelere tanık olduklarını belirtti ve olumlu gelişmelerin devamını beklediklerini söyledi. 
     Dışişleri Bakanı Gül de KKTC'nin sorunun çözümü konusunda önemli ve cesaret verici adımlar attığına işaret ederek, Türkiye'nin bu adımlara destek verdiğini kaydetti. 
     Bir gazetecinin, ''Türkiye'de ordunun ve sivil bürokrasinin reformlara karşı çıktığı'' yolundaki sorusuna ilişkin olarak Gül, Türkiye'de uygulamalardan siyasi iradenin sorumlu olduğunu belirtti. 
     Başbakan Yardımcısı ve Dışişleri Bakanı Gül, bu akşam Konrad Adenauer Vakfı'nın, ''Türkiye'nin AB üyelik süreci'' konusunda düzenlediği konferansa konuşmacı olarak katılacak. 
     
</TEXT>
</DOC>
