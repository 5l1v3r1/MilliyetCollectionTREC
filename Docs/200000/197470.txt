<DOC>
<DOCNO> 197470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo20.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman Diyarbakırspor bizden daha iyi oyadı 
</HEADLINE>
<TEXT>

     İstanbulspor Teknik Direktörü Aykut Kocaman, Diyarbakırspor'un kendilerinden daha iyi oynadığını ve galibiyeti hakettiğini söyledi. 
     Aykut Kocaman, maç sonrası yaptığı açıklamada, bugün Diyarbakırspor'un her hattıyla kendilerinden daha iyi mücadele ettiğini ifade ederek, ''Özellikle maçın ilk yarısında birçok gol pozisyonuna girdiler ve ilk 3 ataklarının 2'si gol oldu. Bu da oyunun dengelerini bozdu. Ayrıca daha çok gol de yiyebilirdik'' dedi. 
     Karşılaşmanın ikinci yarısında oyunda üstünlüğü ele geçirdiklerini kaydeden Kocaman, ''Ancak, tüm çabamıza rağmen aradığımız gollere ulaşamadık. Diyarbakırspor da kontraataklardan pozisyonlar buldu. Bu maçı kaybettik, artık önümüze bakıyoruz'' diye konuştu. 
     Kocaman ayrıca, maçın hakemlerinin iyi bir yönetim gösterdiğini, bu nedenle kendilerini kutladığını sözlerine ekledi. 
     İstanbulspor Kulübü Başkanı Adnan Sezgin de, Diyarbakırspor'a övgüler yağdırıp, ''Rakibimiz bizden daha iyi oynadı. Kendilerini kutluyorum. İyi kadromuz var. Bu yenilgilerin altından kalkabiliriz'' dedi. 
     
     ÖZBERK ''DAHA FARKLI SKORLA KAZANABİLİRDİK'' 
     Diyarbakırspor Teknik Direktörü Sakıp Özberk ise İstanbulspor karşısında girdikleri pozisyonların hepsini değerlediremediklerini, değerlendirmeleri durumunda ise daha farklı skorla kazanabileceklerini kaydetti. 
     ''İlk yarıda Avrupai futbol oynadık'' diyen Özberk, şöyle devam etti 
     ''3 maçtır kazanıyoruz. 5 maçtır da yenilmiyoruz. Diyarbakırspor, bundan sonra daha iyi olacak. 3 puanın sevincini yaşıyoruz. Ayrıca burada bizi yalnız bırakmayan ve 90 dakika boyunca destek veren taraftarlarımıza da teşekkür ediyoruz.'' 
     
</TEXT>
</DOC>
