<DOC>
<DOCNO> 180622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/eko04.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TL kriz sonrasının en yüksek değerinde 
</HEADLINE>
<TEXT>

   Diğer para birimleri karşısında ağustosta da yüzde 1.4 değer kazanan Türk Lirası, reel olarak Şubat 2001 krizinden önceki düzeyini yakaladı 
   ANKARA ANKA 
   
   Türk Lirası TL , diğer para birimleri karşısında değer kazanmaya ağustosta da devam etti. Merkez Bankası'nın TÜFE'ye göre hazırladığı reel kur endeksine göre, TL ağustosta yüzde 1.4, TEFE'ye göre ise yüzde 1.1 değerlendi. Türkiye'deki enflasyonun yanı sıra Türkiye'nin dış ticaret yaptığı ülkelerin enflasyon oranlarının da dikkate alınmasıyla hesaplanan reel kur endeksi ağustosta da yükselişini sürdürdü. Ocak - ağustos arasında reel değerlenme yüzde 17.3'e, son bir yılda ise yüzde 31.1'e ulaştı. 
   
   Kriz öncesine döndü 
   TL'nin reel değeri yıl başından ağustos sonuna kadar geçen sürede TÜFE'ye göre yüzde 17.3, TEFE'ye göre de yüzde 15.8 arttı. Ağustos sonu itibariyle son bir yılda ise TL TÜFE'ye göre yüzde 31.1, TEFE'ye göre ise yüzde 28.3 değerlendi. 
   TÜFE'ye göre hazırlanan ve 1995 yılındaki reel kur düzeyi 100 olarak kabul edilen reel kur endeks değeri ise ağustosta 147.1 olarak hesaplandı. Bu, Şubat 2001 krizi sonrasında TL'nin ulaştığı en yüksek reel değere işaret ediyor. Krizden önce ise Ocak 2001'de reel kur endeksi 148.1'e kadar yükselmişti. Bu nedenle eylülde yaşanabilecek en fazla yüzde 1'lik bir değerlenme TL'nin reel değerini 2001 krizi öncesindeki reel değerinin de üzerine çıkaracak. TEFE'ye göre reel kur endeksi ise ağustos sonunda 135.5'le TL'nin şimdiye kadaki en yüksek reel değerine ulaştı. 
   
   
</TEXT>
</DOC>
