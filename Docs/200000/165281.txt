<DOC>
<DOCNO> 165281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy05.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı araziye 3 farklı rapor 
</HEADLINE>
<TEXT>

Bingöl depremi mağdurlarına yapılacak konutların arazisi için önce 'tarım arazisi', sonra 'kısmen tarım arazisi' denildi. Son olarak ise 'tarım arazisi olmadığı' yönünde rapor düzenlendi 
     İHSAN DÖRTKARDEŞ Bingöl DHA 

     Tarım ve Köyişleri Bakanlığı'nın, Bingöl'de 1975'te meydana gelen depremden etkilenenler için 27 yıl sonra yapımına başlanan afet konutlarının inşa edildiği sulak araziyle ilgili olarak 41 günde birbiriyle çelişen üç ayrı rapor verdiği ortaya çıktı. İlk raporda, bölgenin tarım arazisi olduğu, ikinci raporda kısmen tarım arazisi niteliği taşıdığı, sonuncusunda ise tarım arazisi olmadığı yönünde görüş bildirildi. Arazinin Kardeşler İnşaat'ın sahibi Ahmet Dursun tarafından Hazine'ye bağışlandığı, inşaat işini de yine Dursun'un üstlendiği anlaşıldı. Dursun, Selin'de kendisine ait 36 bin 300 metrekare büyüklüğündeki tarım arazisini inşaat karşılığında 3 yıl önce Hazine'ye bağışladı. Depremzedeler için yaptırılması planlanan konutlara Aydınsu Muhtarı Gıyasettin Aybek'le bazı vatandaşlar karşı çıkarak arazinin tarım amaçlı olduğunu söyledi. Şik yetler valiliğe iletilirken, Bingöl Sulh Hukuk Mahkemesi'nde de dava açıldı. Bilirkişi raporunda bölgede sulu tarım yapıldığı belirtildi. Tarımsal Üretim ve Geliştirme Genel Müdür Vekili Adnan Gültek imzasıyla ile 9 Ağustos 2002'de valiliğe gönderilen yazıda, arazinin tarım dışı amaçla kullanılmasının uygun olmadığı belirtildi. 20 Ağustos 2002'de ikinci bir yazı gönderen Gültek, arazinin bir kısmının tarım için uygun olmadığını kaydetti. Gültek, 19 Eylül 2002'de valiliğe bir yazı daha göndererek arazinin tarım dışı kullanılabileceğini bildirdi. Çelişkili raporlar şaşkınlık yaratırken, 3 Kasım 2002 seçimlerinden bir hafta önce inşaatların yapımına başlandı. Ziraat Odası Başkanı Ali Rıza Evliyaoğlu, araziyi bir metre kazınca su çıktığını belirtti. 
     

</TEXT>
</DOC>
