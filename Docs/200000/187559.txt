<DOC>
<DOCNO> 187559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo09.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Hakan Şükür'de... 
</HEADLINE>
<TEXT>

     A Milli Futbol Takımı'nın 12. Avrupa Şampiyonası 7. Eleme Grubu 8. maçında cumartesi günü İngiltere ile karşılaşacağı maçta gol yollarında en büyük kozlarının başında yine Hakan Şükür gelecek. 
     Oynadığı son 2 milli maçta da rakip fileleri havalandıran Hakan Şükür, İngiltere'ye gol atan ilk Türk futbolcu unvanına ulaşmayı hedefliyor. 
     Galatasaray'ın yanı sıra, Torino, Inter, Parma ve Blackburn Rovers takımlarında oynarken milli takıma çağrılan deneyimli futbolcu, aynı zamanda ay-yıldızlı ekibin en golcü futbolcusu olma özelliğini sürdürüyor. 
     A Milli Futbol Takımı'nın formasını giydiği 87 maçta 40 gol atan Hakan Şükür, ay-yıldızlı formayla en çok gol atan futbolcu unvanını açık ara elinde bulunduruyor. 
     Maç başına 0.46 gol ortalamasıyla oynayan Hakan Şükür'ün gol attığı 30 karşılaşmadan 24'ünü kazanan ay-yıldızlılar, 5'inde berabere kaldı, sadece 1 kez yenildi. 
     
     SON 2 MAÇTA BOŞU YOK 

     Hakan Şükür, milli takımın oynadığı son 2 maçta da fileleri havalandırdı. 
     32 yaşındaki Hakan, 3-0'lık Liechtenstein ile 2-2'lik İrlanda Cumhuriyeti maçlarında rakip kalelere birer gol gönderdi. 
     
     MÜTHİŞ KOLEKSİYONCU 

     Hakan Şükür, A milli forma altında 24 ayrı milli takımına gol atma başarısını gösterdi. 
     Hakan Şükür, San Marino'ya 3, İsveç, Slovakya, Azerbaycan ve Macaristan'a 2'şer maçta gol atarken, Danimarka, Bulgaristan, Polonya, İzlanda, İsviçre, Ukrayna, Hollanda, Galler, Almanya, Moldova, Finlandiya, Belçika, Norveç, Avusturya, Şili, Güney Kore, Makedonya, Liechtenstein ve İrlanda Cumhuriyeti filelerini ise 1'er maçta havalandırdı. 
     Deneyimli futbolcu en çok golü 3 maçta toplam 5 kez havalandırdığı San Marino ile 1 maçta 4 kez sarstığı Galler filelerine bıraktı. 
     
     ''EN HIZLI GOLCÜ'' APOLETİ DE VAR 

     Hakan Şükür ayrıca, Dünya Kupası finallerinde atılan en hızlı golün de sahibi durumda bulunuyor. 
     Deneyimli futbolcu, 17. Dünya Kupası'nda Türkiye'nin üçüncülüğü elde ettiği Güney Kore maçında 11. saniyede attığı golle, kupanın en çabuk golünü kaydeden oyuncu olarak tarihe adını yazdırdı. 

     
</TEXT>
</DOC>
