<DOC>
<DOCNO> 152432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur14.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü'nden 1 Mayıs uyarısı... 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, 1 Mayıs'ta yapılacak toplantı, gösteri ve yürüyüşlerde vatandaşları yasa dışı örgütlerin oyununa gelmemeleri konusunda uyardı. 
     Arslan, Emniyet Genel Müdürlüğü'nde haftalık bilgilendirme toplantısı düzenledi. 
     Toplantıda, 23 Nisan Ulusal Egemenlik ve Çocuk Bayramı'nın önemine dikkati çeken Arslan, ''çocuğunun gözyaşını silmeyen onunla birlikte ağlar'' dedi. 
     Emniyet Genel Müdürlüğü'nün, toplumun geleceğini oluşturan çocuklara büyük önem verdiğini bu amaçla bir yönetmelik hazırlayarak 35 ilde Çocuk Bakım Üniteleri oluşturduklarını kaydeden Arslan, bu bürolarda bin 378 personelin görev yaptığını belirtti. Arslan, bu yılın ilk üç ayında çocukların 4 bin 497 şahsa karşı, 7 bin 349 mala karşı olmak üzere toplam 11 bin 846 suça karıştıklarını bildirdi. Çocukların da 5 bin 80 suça maruz kaldığını ifade eden Arslan, özellikle çocuklara karşı işlenen suçları azaltmak için emniyet teşkilatının üzerine düşen gayreti gösterdiğini belirtti. Arslan, ''Emniyet teşkilatının gayretleri yeterli olmamakta, başta anne ve babalar olmak üzere diğer kurum ve kuruluşların da üzerine düşen görevleri yerine getirmeleri gerekmektedir'' diye konuştu. 
     
     1 MAYIS 
     1 Mayıs kutlamalarında geçmiş yıllarda istenmeyen olayların meydana geldiğini belirten Arslan, ''1 Mayıs'ta şimdiden tüm vatandaşlarımızdan, illegal örgütlerin provokasyonlarına gelmemelerini, onların çirkin emellerine alet olmamalarını istiyor ve bu konuda onların sağduyulu davranacaklarına inanıyor ve güveniyoruz'' dedi. Emniyet Genel Müdürü Gökhan Aydıner'in polisin kelepçe takma, şüpheli taşıma, çelik yelek giyme ve silah bakımı konusunda bir genelge yayınladığını hatırlatan Arslan, yönetmeliğe rağmen uygulamada bazı aksaklıkların olduğunu, bunların giderilmesi için genelge doğrultusunda illerde bu konularda hizmet içi kursu verileceğini anlattı. 
     Arslan, ''e-Dönüşüm Türkiye'' projesi kapsamında Emniyet Genel Müdürlüğü'nün ''www.egm.gov.tr.'', ''www.polis.gov.tr.'' ve ''www.emniyet.gov.tr.'' adreslerinden online hizmet verdiğini hatırlatarak, bu kapsamda herkesin, pasaport, sürücü belgesi, araç tescili, dernek işlemleri, ruhsat işlemleri, yabancılar, polis olma şartları ve sınav sonuçlarının öğrenilebilmesi gibi bilgilere ulaşılabileceğini kaydetti. 
     Feyzullah Arslan, bir soru üzerine, emniyetin bazı birimlerinin gazetecilere kapatılması konusunda, hizmetin özelliği ve gizliliği bulunan bazı birimlerin kapalı olmasının yanlış değerlendirilmemesi gerektiğini, buralara başka birimlerden polislerin dahi girişinin belli izinler sonucu gerçekleştiğini anlattı. 
     Beşiktaş Kulübü'nün sözleşmesini feshettiği Pascal Nouma ile ilgili bir soruya da Arslan, bu futbolcunun Türkiye'de çalışma izninin sona erdiğinin kulüp tarafından İçişleri Bakanlığı'na bildirilmesi durumunda ikamet izninin sona ereceğini ve 5683 Sayılı Yabancılar Kanunu'na göre de sınırdışı edilebileceğini söyledi. 
     





</TEXT>
</DOC>
