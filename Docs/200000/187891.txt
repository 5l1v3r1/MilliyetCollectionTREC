<DOC>
<DOCNO> 187891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/gun05.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah manevrası 
</HEADLINE>
<TEXT>

   Önceki ifadelerinde örgüt üyesi olmadıklarını iddia eden sanıklar, eve dönüş yasasından yararlanmak için, bu şartı kabul etti. Ancak savcı, af talebini reddetti 
   BERİL ÖZCAN İstanbul 

   
   Yasadışı Hizbullah örgütü adına "Türkiye topraklarını silah zoruyla bölmeye teşebbüs" suçundan yargılanan iki sanığın, Topluma Kazandırma Yasası'ndan yararlanma talebi, mahkeme savcısı tarafından reddedildi. Mahkeme heyeti, sanıkların ifadesinin yeniden alınması, taleplerinin incelenmesi için hakim atanmasına karar verdi. 
   İstanbul 6 No'lu DGM'de dün görülen sekiz sanıklı davanın duruşmasına, tutuklu sanıklar Cafer Ökmen, Orhan Eren'le, örgüte yardım ve yataklık iddiasıyla tutuksuz yargılanan Seyit Faruk Diri katıldı. Müebbet hapis istemiyle yargılanan sanıklar Ökmen ve Eren "Eve Dönüş Yasası"olarak da bilinen yasadan yararlanmak istediklerini söyledi. 
   
   'İddiaları kabul etmediler' 
   Mahkeme Başkanı Metin Çetinbaş'ın, yasadan yararlanmak isteyenlerin, "örgüt üyesi olmaları ve örgütün çöküşüne yardım edecek ifadeler vermeleri" şartının bulunduğunu belirtmesi üzerine, sanıklar, bu şartı kabul ederek önceden hazırladıkları dilekçeyi mahkeme heyetine sundu. Cumhuriyet Savcısı Turan Çolakkadı ise, sanıkların daha önce verdiği ifadelerde örgüt üyesi oldukları iddialarını kabul etmediklerinin hatırlatarak, bu aşamada yasadan yararlanma taleplerinin kabul edilmemesini istedi. Mahkeme heyeti, sanıkların yeniden ifadesinin alınması, yasadan yararlanma taleplerinin incelenmesi için hakim atanmasına ve gizli celse yapılmasına karar verdi. 
   
   
</TEXT>
</DOC>
