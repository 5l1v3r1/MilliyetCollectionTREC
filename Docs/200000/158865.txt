<DOC>
<DOCNO> 158865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko15.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Yaşadığımız sorunların temeli, Cumhuriyet'i sindirememektir 
</HEADLINE>
<TEXT>

     Kültür ve Turizm Bakanı Erkan Mumcu, Türkiye'de haksız rekabet sorununun temelinde, Gayri Safi Milli Hasıla içindeki devletin payının yattığını bildirdi. 
     Türkiye Tekstil Sanayii İşverenleri Sendikası'nca Antalya'nın Tekirova Beldesi'nde düzenlenen ''Türkiye'de İstihdam, Yatırım ve Haksız Rekabet Sorunları'' konulu seminerinde konuşan Mumcu, kendisinin tekstilci olması nedeniyle sektörün sorunlarını iyi bildiğini söyledi. 
     Haksız rekabet sorununun temelinde, devletin ekonomi içindeki ağırlığının yattığını belirten Mumcu, şöyle konuştu 
     ''Türkiye'de haksız rekabet sorununun anası, Gayri Safi Milli Hasıla içindeki devletin payıdır. Temel problem bundan kaynaklanmaktadır. Devletin rolüne, ekonomi içindeki ağırlığına bağlı bir sorundur haksız rekabet. Neresinden bakarsanız bakın, ekonomi içerisindeki devletin işgal ettiği alan, haksız rekabet sorununun kaynaklandığı temel alandır. Çözüm, Gayri Safi Milli Hasıla içindeki kamu sektörü payını mümkün olduğu en alt seviyeye indirmektir. Bugün için rasyonel ve gerçekçi olan yüzde 35-40'lara indirmektir. Böyle olmadığı için devlet, ekonomi içindeki klasik rolünü sürdürmek gereğinde olduğu için, bugüne kadar birçok problem yaşadık.'' 
     
     TÜRKİYE, DEĞİŞİME AYAK UYDURAMIYOR 
     Demokrasiye ilişkin sorunların arkasında da benzer şeyler yattığını dile getiren Mumcu, devletin, toplum üzerindeki egemen pozisyonunu değiştirmek istemediğini kaydetti. 
     Türkiye'nin dünyadaki değişime ayak uyduramadığına da işaret eden Bakan Mumcu, şöyle devam etti 
     ''Demokrasiye ilişkin sorunlarımızın da arkasında, devletin piyasalar üzerindeki egemen pozisyonunu değiştirmek istemeyişi var. Sorunların temelinde, devletin kendisini egemen olarak telakki edişi var. Anayasanın 1. maddesinde Egemenlik, kayıtsız şartsız milletindir der. Yani, aslında bütün sorunumuz bu zaten. Yeryüzü değişirken, dünya hızla değişirken, Türkiye'de devlet erkinin hiçbir şekilde değişmek istemeyen bir politikası var. Yani, anayasamızda yazan, Egemenlik, kayıtsız şartsız milletindir 'e rağmen, 500 yıllık devlet geleneğimizin, egemenliği hiçbir şekilde milletle paylaşmamasıdır.'' 
     
     CUMHURİYET SİNDİRİLEMİYOR 
     Türkiye'de yaşanan temel sorunlardan birinin de Cumhuriyetin sindirilememesi olduğunu kaydeden Mumcu, ''Yaşadığımız sorunların temel noktası, Cumhuriyetçi içimize sindirememektir. Yani, klasik devletçilik anlayışı içerisinde avantajlı pozisyonlarını değiştirmek istemeyen bürokratik ve politik kademelerden kaynaklanan bir enerji kaybımız söz konusu'' diye konuştu. 
     Anlayışı değiştirmek isteyenlerin, tepkiyle karşılandığını da belirten Mumcu, şunları söyledi 
     ''Kamu yönetimi reformundan söz ediyoruz. Karşımızda olağanüstü tepkiler var. 100 yıl önceki tepkiler neyse, bugünkü de aynı. Sözüm ona Cumhuriyet için konan tepkiler bunlar... Büyük Atatürk'ün kurduğu Cumhuriyeti, halkı içine sindiremeyenler, 500 yıllık devlet geleneği içindeki tebaayı en alttan en üste çıkaran cumhuriyeti sindiremeyenler, bugün adına cumhuriyet dedikleri şeyle, aslında cumhuriyetin karşısına çıkıyorlar ve hiç kimse çıkıp bunu sorgulamıyor.'' Mumcu ülkede, her gün bir istikrarsızlık pompalanmaya çalışıldığını ve bu istikrarsızlığın bedelini de en çok yoksul kesimin ödediğini belirterek, birilerinin yoksullar adına, aç kalanlar, işsizler adına ve en alttakiler adına hesap sorması gerektiğini vurguladı. 
     Türkiye'de iki üniversite bitirip de iş bulamayanlar olduğunu da hatırlatan Mumcu, ''Türkiye yoksul bir ülke değil. Bu ülke, her şeyiyle zengin bir ülke. Bu ülkeyi yoksulluğa mahkum eden dar kafalılardan, birilerinin hesap sorması gerekir. Ve birilerine artık neden, niçin diye sormamız hakkımız olduğunu da bilmemiz gerekir'' dedi. 
     Tekstilcilerin hükümetten isteklerini de değerlendiren Mumcu, sözlerini şöyle tamamladı 
     ''Bizden tek istediğiniz şu olmalı, gölge etme, başka ihsan istemem . Bizden istediğiniz, ekonomi içinde devletin ayrıcalıklı, imtiyazlı, rekabete açık olmayan yolu değiştirmek olmalı.'' 
     
</TEXT>
</DOC>
