<DOC>
<DOCNO> 188173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur03.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Dokunulmazlıklara dokunacak... 
</HEADLINE>
<TEXT>

     CHP Milletvekilleri, dokunulmazlık dosyalarının görüşülmesi için Anayasa-Adalet Karma Komisyonu'nu olağanüstü toplantıya çağıracak. 
     CHP Grup Başkanvekili Ali Topuz, iktidar partisinin komisyonu toplamayarak çoğunluğu AK Parti'li milletvekillerine ait olan dosyaların görüştürülmesini geciktirdiğini söyledi. Topuz, komisyon üyesi milletvekillerinin olağanüstü toplantı çağrısı yaparak dosyaların ele alınmasını sağlamayı amaçladıklarını bildirdi. Topuz, çağrı yazısını yarın Komisyon Başkanlığı'na ileteceklerini bildirdi. 
     TBMM İçtüzüğü'ne göre, komisyonlar, üyelerin üçte biri tarafından teklif edilecek gündem üzerine başkan tarafından toplantıya çağırılıyor. 48 milletvekilinden oluşan Anayasa-Adalet Karma Komisyonu'nda CHP'li 16 milletvekili görev yapıyor. 
     
     99 DOSYA BEKLİYOR 
     Seçimlerden sonra 3 Kasım 2002'den başlayarak TBMM'ye gönderilenler ve tekrar seçilen milletvekillerinin yeniden gündeme gelen dosyalarıyla birlikte Meclis'te 60 milletvekili hakkında 99 dosya bulunuyor. 
     Edinilen bilgiye göre, komisyon gündeminde 40 AK Partili milletvekili hakkında 51 dosya, 18 CHP milletvekili hakkında 40 dosya, DYP Genel Başkanı Mehmet Ağar hakkında 7 dosya, bir bağımsız milletvekili hakkında da bir dosya bulunuyor. 
     
</TEXT>
</DOC>
