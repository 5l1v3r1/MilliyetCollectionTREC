<DOC>
<DOCNO> 173084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko07.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci yarıda büyüme azalarak sürecek 
</HEADLINE>
<TEXT>

   Merkez Bankası para politikası raporunda, yılın ikinci yarısında yavaşlama beklemesine karşın büyümenin süreceğini açıkladı 
      ANKARA Milliyet 
   
   Merkez Bankası, büyümenin 2003'ün geri kalanında da devam edeceğini ancak, büyüme oranının yavaşlamasının beklendiğini bildirdi. Beklentinin nedeni ise tarımsal üretimde tek yıllarda gözlenen önemli düşüşe bağlandı. 
   Merkez Bankası'nca hazırlanan Para Politikası Raporu'nda, son dört çeyrekte görülen büyümenin yılın kalan döneminde yavaşlamakla birlikte süreceği ve cari işlemler açığının önemli ölçüde genişleyeceğini ifade edildi. 
   
   Tüketimdeki canlanma belirginleşti 
   Raporda, ilk çeyrekteki belirsizlik ortamının ortadan kalkmasıyla birlikte tüketim harcamalarındaki canlanmanın ilk çeyreğe oranla daha belirgin hale geldiği belirtildi. 
   İthalat artışının yılın geri kalanında da süreceği, buna bağlı olarak cari işlemler dengesi üzerinde olumsuz etkiler yaratabileceği uyarısında bulunan Merkez Bankası, bu beklentiyi haziranda artması beklenen turizm gelirlerinin kısmen telafi edilebileceğini iddia etti. 
   
   'Enflasyon hedefi önünde riskler var'    Merkez Bankası, enflasyondaki düşüş eğiliminin sürmesinin en önemli koşulunun programın titizlikle sürdürülmesi olduğunu belirtti. Raporda, fiyat artışlarının seyrini etkileyebilecek riskler iç talepte canlanma eğilimi, ek tedbirlere ihtiyaç duyulması, kamu fiyatları ya da dolaylı vergilerde artış olasılığı, kurun önümüzdeki dönemdeki seyri olarak sıralandı. 
   
   
</TEXT>
</DOC>
