<DOC>
<DOCNO> 175620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/ydilmen.html </URL>
<DATE> 2003/08/14/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Beş dakikada 
</HEADLINE>
<TEXT>

   
   Galatasaray kulübü için Şampiyonlar Ligi'ne girmek her şeyden önemliydi. Kasasını ve stadını doldurmak için başka alternatifi yok gibiydi. Bu düşüncesini hayata geçirmek için oyuna tempoyla başladı Galatasaray. Ancak temposunun yanı sıra iki ayaklı bir maç olduğu için de kontrollü elden bırakmadı. Orta sahada Batista, Volkan, Ergün rakibin hızını kesti, onların tam önünde sağda Hasan, ilerde de Ümit Karan ile Hakan Şükür ikilisiyle gol arandı... İlk beş dakikada da, rakip henüz uyanmadan tur için yeterli skoru aldı. İkinci gol Galatasaray'ın çok daha kontrollü oynamasına yol açtı. Bu durum hazırlık maçlarında gördüğümüz kontratak sıkıntısını da ortadan kaldırdı. CSKA Sofya, bu akıllı taktik karşısında en büyük kozu olan kontratak futbolundan vazgeçmek durumunda kaldı. Arkada oynayan Prates, Bülent, De Boer, K.Hakan hiç yarı sahayı geçmedi, rakibe geniş alan bırakmadı. Her şeyden önemlisi de, maç boyunca CSKA'ya yarım pozisyon dahi vermedi. 
   Galatasaray, ikinci devrede rakip on kişi kalınca o kadar sabırla pas yaptı ki, Bulgarlar'ın adeta başı döndü. Seyirci farkın artması için mırıldanadursun, aslında Galatasaray doğruyu yapıyordu. Eksik kalan rakibi pasla dövdü. Bu organizasyon rakip takımın hem fizik gücünü bitirdi, hem de oyuncuların moralini sıfıra indirdi. Galatasaray, oyundan düşen rakibine karşı son 15 dakikada da beş - altı pozisyon buldu. 3 - 0'lık skor tabii ki çok önemli. Yüzde 90 tur geçildi. Ama şu unutulmamalı ki, CSKA Sofya öyle kebap bir rakip değildi. Galatasaray orada yine kontrolü elde tutup, rakibine pozisyon vermemeyi hedefleyecek. Bunu başardığı zaman da sonuca rahat gidecek. 
   Batista'nın, annesi vefat etmiş, kendisine başsağlığı diliyoruz. Ama dün inanılmaz bir profesyonellik örneği göstererek, müthiş performans ortaya koydu. Adeta üç kişilik oynadı. O kadar önemli toplar kesti ki, sahanın en iyi ismi olarak parladı. Hasan Şaş maça iyi başlayıp, golü bulduğu için bence sadece bu maçı değil, kendi adına sezonu da kurtardı. Çünkü Hasan moralle oynayan bir oyuncu, çabuk demorilize olabiliyor. Geçen yıl bir demoralize oldu, on ay kendine gelemedi. Hasan bu sezon daha farklı olacak. 
   Galatasaray'da Hakan Şükür, Arif, Volkan ve Ümit Karan fizik olarak arkadaşlarının gerisinde. Tabii ki mazeretleri var. Onlar da fizik olarak diğer altı arkadaşına yaklaştığı zaman Galatasaray daha güçlü takım olur. 
   Maçın hakemi kimseyi yanıltmadı. Çok başarılı bir yönetim gösterdi. 
   
      
   
   
</TEXT>
</DOC>
