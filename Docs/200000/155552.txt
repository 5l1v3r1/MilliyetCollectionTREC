<DOC>
<DOCNO> 155552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun08.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Arap ülkelerine Türkiye'yi örnek gösterecek 
</HEADLINE>
<TEXT>

     ABD Başkanı George Bush'un, bugün bir üniversitede yapacağı konuşmada, Arap ülkelerine demokrasi telkininde bulunurken, Türkiye ve Endonezya'yı örnek göstereceği bildirildi. 
     Knight Ridder gazetelerinin Beyaz Saray kaynaklarına dayanarak verdiği habere göre Bush, bugün Güney Carolina Üniversitesi'nde yapacağı konuşmada, Ortadoğu'da barış ve istikrara en hızlı yol olarak, siyasi ve ekonomik özgürlüklerin kucaklanması çağrısında bulunacak. 
     Beyaz Saray kaynaklarına göre, Bush konuşmasında, demokrasi ile Müslümanlığın bir arada olabileceğine örnek olarak Türkiye ve Endonezya'yı göstermeyi planlıyor. 
     Bush'un konuşmasında, Irak'ta Saddam Hüseyin rejiminin devrilmesini, bölgede ekonomik ve politik reformların ilerletilmesinde bir araç olarak kullanma amacına işaret edeceği ve demokrasiyi Irak'ın sınırları ötesine de taşımakta ciddi olduğu belirtiliyor. 
     Bush ve dış politika danışmanları, Filistin ve Arap ülkeleri için demokrasi ve ekonomik fırsatları artırmanın, terörizmi silmek ve bölgesel barışı sağlamak için en iyi yol olduğuna inanıyor. 
     ABD Başkanı'nın konuşmasında, bütün Arap ülkelerinin ekonomilerinin toplamının İspanya'dan daha küçük olduğuna, bazı Afrika ülkelerinde internet ulaşımının, Arap dünyasından daha ileride olduğuna değineceği belirtiliyor. 
     
     SERBEST TİCARET BÖLGESİ 
     Bush'un, 10 yıl içinde Ortadoğu ülkeleri ve ABD arasında serbest ticaret bölgesi kurulmasını da önereceği bildirildi. 
     Amerikalı yetkililere göre Bush, konuşmasında, ''İsrail-Filistin sorununun çözümü için hazırlanan yol haritasının taraflara sunulması ve bir Filistin başbakanının atanmasının sunduğu fırsatlara'' değinecek. 
     Adının açıklanmasını istemeyen Amerikalı bir yetkili, ''ABD'nin bu öneriyle uzun vadede bölgeye özgürlük getirmek istediğini, bununla da Ortadoğu'da barış ve güvenliğin sağlanacağını'' söyledi. 
     Yetkiliye göre Bush, bugünkü konuşmasında ''Ortadoğu'da demokrasi alanındaki ilerlemelerin, yol haritasında öngörüldüğü gibi demokratik Filistin devletinin kurulmasına yardımcı olacağından'' bahsedecek. 
     ABD Başkanı'nın, ABD Dışişleri Bakanı Colin Powell ve uluslararası ticaret temsilcisi Robert Zoellick'i, gelecek ay Ürdün'de düzenlenecek ve Ortadoğu'da ekonomik reformlar yapılmasının yollarının ele alınacağı Dünya Ekonomik Forumu'na göndereceğini açıklaması da bekleniyor. 
     Amerikalı yetkiliye göre, Forum'da, 10 yıl içinde Ortadoğu ile ABD arasında bir serbest ticaret bölgesi kurulması konusu da ele alınacak. 
     Bush, dünkü açıklamasında, Powell'ın yakında Ortadoğu'ya yapacağı ziyaretle İsrail-Filistin sorununun çözülmesi yönünde ilerleme sağlanacağı konusunda iyimser olduğunu söylemişti. 
     Avrupa ve Ortadoğu ziyaretine yarın başlaması beklenen Powell, İsrail Başbakanı Ariel Şaron ve Filistin Başbakanı Mahmud Abbas ile bir araya gelmeyi planlıyor. 
     
</TEXT>
</DOC>
