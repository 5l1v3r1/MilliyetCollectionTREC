<DOC>
<DOCNO> 191625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo13.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk deneme fiyasko Bayan futbolcu erkeklerle oynatılmadı 
</HEADLINE>
<TEXT>

     İtalya'da amatör liglerde erkekler arasında yapılan futbol karşılaşmasında ilk kez bir bayan oyuncuyu oynatma girişimi fiyaskoyla sonuçlandı. 
     Hakem, İtalya Futbol Federasyonu'nun talimatıyla bayan oyuncunun lisansına el koydu. Serie A takımlarından AC Perugia'nın kulüp Başkanı Luciano Gaucci ise engellemeye tepki gösterdi. Gaucci, gelecek ay İsveçli bir bayan oyuncuyu transfer ederek ocak ayından itibaren Serie A'da oynatmakta kararlı olduklarını söyledi. 
     
     FEDERASYON ENGELLEDİ 
     Chieti yakınlarındaki Casalbordino kasabası, dün ilginç bir girişime sahne oldu. Casalbordino Stadı'nda Osteria Dei Miracoli-Punto Casa arasındaki futbol karşılaşmasında bir bayan oyuncuyu da sahaya sürme girişimi başarısızlıkla sonuçlandı. 
     Osteria Dei Miracoli takımının lisanslı tek bayan oyuncusu Nicoletta Carlitti, hakemin engellemesiyle karşılaştı. Osteria dei Miracoli, karşılaşmada ilk 11'de bir bayan oyuncuya da yer vereceğini daha önceden ilan etmişti. Ancak karşılaşmanın başlama zamanı geldiğinde, İtalya Futbol Federasyonu'ndan gelen emir doğrultusunda hakem Luigi Scafetta, bayan oyuncunun oynamasına izin vermedi. Hakemin, 33 yaşındaki Nicoletta Carlitti'nin lisansına da el koyması Osteria Dei Miracoli yetkililerinin ve taraftarların tepkisine neden oldu. Gerilimin yatıştırılması jandarmaların müdahalesiyle sağlandı. 
     
     PERUGIA BAŞKANI GAUCCI, FEDERASYONA MEYDAN OKUDU 
     İtalya Futbol Federasyonu, yönetmelikler de açıkça belirtilmese de futbol karşılaşmalarında erkeklerle bayanlar ayrı ayrı liglerde mücadele etmelerinden hareketle, erkekler liginde bayan oyuncuya görev verilmesinin mümkün olmadığını düşünüyor. Casalbordino'da bayan oyuncunun da oynatılmasına engel olunması da bunun göstergesi olarak görülüyor. 
     Serie A takımlarından Perugia'nın kulüp başkanı Luciano Gaucci ise federasyonun haksız olduğunu, bayan oyuncu oynatmanın da mümkün olacağını savunuyor. 
     Gaucci, Casalbordino'daki yasağa tepki göstererek, ocak ayından itibaren Serie A'da bir bayan oynatmakta kararlı olduğunu bildirdi. Gaucci, ''Kim ne derse desin, Perugia'ya ben bir bayan oyuncu transfer edeceğim. Erkekler ve bayanlar her bakımdan eşit sayılmalı. Gelecek ay İsveçli bir bayan oyuncu transfer edeceğiz ve ocak ayından itibaren de takımda oynatacağız. Hiç kimse bunu engelleyemez'' diye konuştu. 
     
</TEXT>
</DOC>
