<DOC>
<DOCNO> 178052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur07.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite için ikinci şans... 
</HEADLINE>
<TEXT>

     2003-ÖSS yerleştirme sonucunda üniversitelerde boş kalan kontenjanlar ile kayıtlardan sonra boş kalacak kontenjanlara ek yerleştirme yapılacak. 
     Herhangi bir yükseköğretim programına yerleşemeyen adaylar şanslarını ek yerleştirmede deneyebilecekler. Ancak devlet üniversitelerinin lisans programlarında sadece 102 kontenjan boş bulunuyor. 
     Ek yerleştirmede, maddi olanakları iyi adayların üniversiteye yerleşme şansları daha yüksek görünüyor. Parayla öğretim yapan vakıf üniversitelerinin lisans programlarında 1078 kişilik, KKTC'deki üniversitelerin lisans programlarında da 6 bin 29 kişilik kontenjan açığı var. Yükseköğretim Programları ve Kontenjanları Kılavuzu'nda yer alan yurtdışındaki üniversitelerin lisans programlarında da 1652 kişilik kontenjan boş bulunuyor. 
     Meslek lisesi mezunları için meslek yüksekokulu şansı sürüyor. Devlet üniversitelerinin ön lisans programlarında 66 bin 746, vakıf üniversitelerinin ön lisans programlarında 3 bin 849, KKTC'deki üniversitelerin ön lisans programlarında da 1862 kontenjan boş kaldı. 
     Ayrıca, açıkta kalmak istemeyen adaylar, Anadolu Üniversitesi'nin Açıköğretim Fakültesi'ndeki ön lisans ve lisans programlarına yerleşebilecekler. Açıköğretim Fakültesi'nde İngilizce ve Okul Öncesi öğretmenlikleri ile Bilgi Yönetimi programları dışında kontenjan sınırlaması bulunmuyor. 
     Öğrenci Seçme ve Yerleştirme Merkezi ÖSYM , yerleştirme sonucunda boş kalan kontenjanlar ile üniversitelere kayıtlardan sonra boş kalacak kontenjanlara yapacağı ek yerleştirme için 2003 Ekim ayı içinde başvuru alacak. 
     Ek yerleştirmeye, Açıköğretim'in kontenjansız programları dışında bir yükseköğretim programına yerleştirilen adaylar başvuramayacak. 
     Üniversitelere kayıtlar 8-14 Eylül 2003 tarihleri arasında yapılacak. 

     
</TEXT>
</DOC>
