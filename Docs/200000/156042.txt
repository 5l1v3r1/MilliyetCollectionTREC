<DOC>
<DOCNO> 156042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/ekonomi/aeko.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'yla restleştiler, yine mal kaçıracaklar 
</HEADLINE>
<TEXT>

BDDK ile Sabah ve ATV arasındaki borç tasfiye görüşmeleri çıkmaza girdi. Etibank'ın Fon'a devriyle 3 senedir kamuya 1.2 milyar dolar borcu olan grup, BDDK ile görüşmelerde borcun yarıya indirilmesine rağmen her gün yeni bir avantaj isteyince görüşmeler durdu 
     Devlete ve diğer alacaklılara 1.2 milyar dolar borcu bulunan Etibank'ın eski sahibi Dinç Bilgin ile Turgay Ciner'in, Bankacılık Düzenleme ve Denetleme Kurumu BDDK ile yaptıkları borç ödeme görüşmeleri çıkmaza girdi. Bilgin ile Ciner'in daha önce Fotomaç gazetesinde yaptıkları gibi logo değişimi yoluyla bu kez de Sabah gazetesine tek kuruş ödemeden sahip olmaya hazırlandıkları bildiriliyor. 
     Etibank'ın Fon'a devriyle 3 seneye yaklaşan bir süredir kamuya 1.2 milyar dolar borcu bulunan SABAH ve ATV ile Bankacılık Denetleme ve Düzenleme Kurulu arasındaki görüşmelerde borç rakamının neredeyse yarısına inilmesine rağmen borçlu tarafın her gün yeni bir avantaj istemesi görüşmelerin durmasına neden oldu. 
     Dinç Bilgin'in Turgay Ciner'le anlaşarak kurduğu Merkez Yayıncılık ve Televizyonculuk şirketlerine SABAH ve ATV'nin gelirlerini devretmesiyle birlikte doğal olarak borcun tarafı durumuna gelen Turgay Ciner'in bizzat kendisinin yürüttüğü pazarlıklarda tıkanmanın ana nedeni borca yeterli teminat verilmemesi oldu. 
     BDDK bir an önce çözüm istediği için kamuoyundaki büyük tepkilere rağmen borç miktarını 1 milyar dolardan 500 milyon dolara kadar indirdi. Bu borcun tamamı için Dinç Bilgin ve ailesinin yanı sıra Turguy Ciner'in de kefaletini isteyen BDDK, uzun pazarlıklardan sonra Turgay Ciner'in borcun sadece 210 milyon dolarlık bölümüne şahsi kefalet vermesini kabul etti. 
     
     'Şirketlerim vermez' 
     Ancak geçtiğimiz Pazartesi günü yapılan BDDK toplantısında bir sürpriz yaşandı. Turgay Ciner'in son dakika "Ben bu kefaleti veririm ama bunun dışında benim ortağı olduğum Merkez şirketlerinin kefaletini istemeyin" önerisinde bulundu. 
     İşte bu öneri BDDK'nın görüşmeleri kesmesine neden oldu. İstanbul'daki BDDK binasına çağrılan Turguy Ciner'in adamlarına "Eğer Merkez şirketleri anlaşmanın sonuna kadar hisselerini BDDK'ya rehin bırakmazlarsa biz bu anlaşmayı imzalamayız" denildi. 
     BDDK yetkilileri ayrıca halen devam etmekte olan üzerine gidilmeyen Bilgin ailesi ve Merkez firmaları arasındaki SABAH ve ATV başta olmak üzere yayın şirketlerinin gelirlerini aktarma anlaşmalarının iptali için gereken her türlü girişimin hızlandırılacağını da Ciner ve Bilgin'e ilettiler. 
     BDDK'nın SABAH ve ATV'nin yayınlarına zarar vermemek amacıyla 3 yıldır sürdürdüğü politikanın terk edilmesi halinde kanunlar mevcut haliyle bile kamuya alacakları konusunda geniş yetkiler tanıdığı için Ciner'in kısa sürede yayın kuruluşlarıyla ilgisini kesmesi bekleniyor. 
     Nitekim Ciner'in geçtiğimiz günlerde Büyük Kulüp'te çevresindekilere "Şu ana kadar daha önce Dinç Bilgin'e kaptırdığım paralardan önemli bir bölümünü tahsil ettim. Bundan sonra BDDK ile kapışmaya hiç niyetim yok. Gerekirse ceketimi alır çıkar giderim binadan. Bu borcu bu haliyle ödemek mümkün değil" dediği öğrenildi. 
     

</TEXT>
</DOC>
