<DOC>
<DOCNO> 165649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo29.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız polisi Türkiye maçına 'riskli' notu verdi 
</HEADLINE>
<TEXT>

     Fransa İçişleri Bakanlığı'nın, bu akşam ''Stade de France''da yapılacak Türkiye-Fransa karşılaşmasını ''riskli maç'' olarak değerlendirdiği bildirildi. 
     Le Parisien gazetesi, Paris'te karşılaşmayla ilgili güvenlik önlemlerinin yoğunlaştırıldığını yazdı. Habere göre, stat güvenlik görevlileri dışında 500 toplum polisi, maçın güvenli ortamda yapılması için görev başında olacak. 
     Fransız gazetesi, Saint-Etienne kentinde Brezilya ile yapılan karşılaşmada Türk seyircilerin sahaya inmesine atıfta bulundu ve Türk Milli Futbol Takımı Teknik Direktörü Şenol Güneş'in, Türk taraftarları sükunete davet eden açıklamalarına geniş yer verdi. 
     Paris'te 2 yıl önce Galatasaray'ın, PSG ile yaptığı Avrupa Şampiyonlar Ligi karşılaşmasında iki takım taraftarları arasında olayların çıkmasının da Fransız yetkililerinin güvenlik önlemlerini arttırmasında etkili olabileceği ifade ediliyor. 
     
</TEXT>
</DOC>
