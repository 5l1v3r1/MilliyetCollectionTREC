<DOC>
<DOCNO> 184351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko36.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hong Kong'da dolara müdahale... 
</HEADLINE>
<TEXT>

     Hong Kong Para Otoritesi Merkez Bankası , ABD Doları'nın hızlı düşüşünü önlemek ve Hong Kong Doları-Amerikan Doları paritesini korumak için bugün piyasalara 60 milyon dolarlık müdahalede bulundu. 
     Hong Kong döviz borsasındaki spekülatörlerin Hong Kong Doları'nın Amerikan Doları karşısındaki değerini bugün son altı yılın en yüksek düzeyine çıkarmaları üzerine, Merkez Bankası, 1 dolar 7.80 Hong Kong Doları olan sabit döviz kurunu korumak için harekete geçti. 
     ''Çin yuanının gelecek aylarda değerlenmeye bırakılacağı'' beklentileri nedeniyle, Amerikan Doları'nın Hong Kong Doları karşısındaki değeri 1997-1998'deki Asya mali krizinden beriki en yüksek değerine çıktı. 
     Kıta Çin'i ile Hong Kong arasındaki yakın bağlar ve ilişkilerden ötürü, yabancı yatırımcılar, Çin Yuanı'nın aksine, konvertibl bir para birimi olan Hong Kong Doları alımlarına yöneldi. 
     ABD Doları, Hong Kong Borsası'nda dün 7.750 Hong Kong HK Doları'ndan bir ara 7.705 Hong Kong Doları'na kadar düştükten sonra, Merkez Bankası'nın müdahalesiyle bugün biraz toparlanıp 7.756 HK Doları'na çıktı. 
     Analistlere göre, Hong Kong Doları'nın kısa vadede güçlenebileceğini, bir-iki hafta içinde spekülatif alımlara geçilebilecek. Fakat, hem Hong Kong hem de Çin, istikrarlı para birimi tercih edip, gerekirse piyasalara müdahale edeceğinden, HK Doları'nın yüksek değerini koruyabileceğine pek ihtimal verilmiyor. 
     Maliye Bakanı Henry Tang, gazetecilere açıklamasında, Hong Kong Doları'nın değerinin Amerikan doları'na bağlı olmasından dolayı, her ikisinin de değer kaybının, deflasyon sarmalını dizginlemeye yardımcı olabileceğini bildirdi. 
     Geçen 58 aydır deflasyon yaşanan Hong Kong, ihracat artışı, ekonomik büyüme, canlanma ve iç talepteki artış için ulusal para biriminin değer kaybından medet umuyor. 
     Merkez Bankası'ndan bir sözcü de, açıklamasında, hükümetin, 20 yıldır uygulanan sabit döviz kuru sisteminde değişikliğe niyeti olmadığını ya da böyle bir şeyi planlamadığını bildirdi. 
     Sözcü, sabit döviz kurunun Hong Kong'un parasal ve mali istikrarını koruyan unsur ve ekonomik başarısında önemli faktör olduğuna dikkat çekti. 
     
</TEXT>
</DOC>
