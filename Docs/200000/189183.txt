<DOC>
<DOCNO> 189183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/siyaset/siy05.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hanedan'a isyan 
</HEADLINE>
<TEXT>

   Azerbaycan'da başkanlık seçimlerini Haydar Aliyev'in oğlu İlham Aliyev'in kazandığı kesinleşirken, sandığa hile karıştırıldığını öne süren muhalefet sokağa dökülerek polisle çatıştı... Olaylarda bir kişi can verdi 
      CENK BAŞLAMIŞ 

   
   Azerbaycan'da önceki gün yapılan başkanlık seçimlerini Haydar Aliyev'in oğlu ve varisi Başbakan İlham Aliyev'in kazandığı kesinleşirken, sandığa hile karıştırıldığını öne süren muhalefet sokağa dökülerek polisle çatıştı, en az bir kişi öldü, 150 kişi de yaralandı. 
   Merkez Seçim Komisyonu, resmi olmayan sonuçlara göre, kayıtlı seçmenlerin yüzde 71'inin sandık başına geldiği seçimde Aliyev'in oyların yaklaşık yüzde 80'ini aldığını, en yakın rakibi Müsavat lideri İsa Kamber'in yüzde 12'de kaldığını açıkladı. Seçimi ilk turda kazanmak için kullanılan oyların en az yarısını almak gerekiyordu. Yarışa katılan diğer 6 aday çok düşük oranlarda oy toplayabildi. 
   
   'İsa Bey' dİyene dayak 
   Sandıkların kapanmasından bu yana, Müsavat taraftarlarıyla güvenlik kuvvetleri arasında zaman zaman çatışmaya dönüşen gerginlikler yaşanıyor. Seçime hile karıştırıldığını öne süren muhalefet üyeleri önceki gece parti merkezi önünde, dün de kent sokaklarında gösteriler düzenledi, resmi binalara, arabalara ve mağazalara saldırdı, polisle çatıştı. Güvenlik kuvvetleri, ellerinde demir parçaları ve taşlar bulunan göstericilerin Azadlık Meydanı'na girişini engellemeye çalıştı. Havaya ateş açan güvenlik kuvvetleri cop ve göz yaşartıcı gaz da kullanırken, polis köpekleri "İsa Bey... İsa Bey..." sloganları atan kalabalığın üzerine saldırdı. Muhalefet kaynakları, en az bir göstericinin öldüğünü, 150 kişinin de yaralandığını bildirdi. Öldüğü açıklanan bir çocuğun hayatta olduğu anlaşıldı. Gürcü Televizyonu, ölü sayısının daha yüksek olduğunu duyurdu. Polisin göstericilere karşı güç kullanmasına Avrupa Güvenlik ve İşbirliği Teşkilatı AGiT gözlemcileri de tanık oldu. AGİT gözlemcisi Hanna Horoşemoviç Grodeska, güvenlik kuvvetlerinin sert tutumuna tepki göstererek, "Bu olanlar ülkem Polonya'da yaşansaydı, iktidarın kendi halkına savaş açtığını söylerdim" dedi. İlham Aliyev, Rus ORT kanalına açıklamasında muhalefeti olayları önceden hazırlamakla suçlarken, halka kendisine oy verdiği için teşekkür etti. İktidardaki Yeni Azerbaycan Partisi, olayları "darbe girişimi" olarak niteledi. 
   Müsavat lideri Kamber, gerçekte oyların yüzde 60'ını alarak seçimi kazandığını, İlham Aliyev'in zaferini tanımayacağını açıkladı. Kamber, uluslararası gözlemcilerin görev yaptığı bütün sandıklarda kendisinin kazandığını, gözlemcilere izin verilmeyen sandıklarda ise, Aliyev'in kazandığının açıklandığını söyledi. Kamber, bazı seçmenlere baskı yapıldığını ve Aliyev'e oy vermemeleri halinde işlerini kaybetmekle tehdit edildiklerini bildirdi. Müsavat üyesi ünlü şarkıcı Flora Kerimova da, "Kanlı olaylar yaşanacak. Buna hazırız" dedi. 
   
   Usulsüzlükler bıktırdı 
   Bir Batılı gözlemci, "O kadar çok sorunla karşılaştım ki, 35 sandığı gezdikten sonra artık saymayı bıraktım" dedi. Söz konusu usulsüzlükler içinde, bazı seçmenlere oy kullanma izni verilmemesi, bazı kişilerin birden fazla oy kullanması ve muhalefet gözlemcilerinin engellenmelerle karşılaşması da bulunuyor. Usulsüzlükler ve yolsuzlukların seçim sonucunu etkileyebilecek oranda olup olmadığı henüz bilinmiyor. 
   
   İlk olarak Erdoğan kutladı    Azerbaycan'da devlet başkanlığı seçimini kazanan İlham Aliyev, 1961 yılında Bakü'de doğdu, Moskova Üniversitesi'nde uluslararası ilişkiler okudu, aynı okulda hocalık yaptı. 
   Babasının Sovyet Komünist Partisi Merkez Komitesi'nden ayrılmasından sonra ticarete atıldı, bir dönem İstanbul'da kaldı. Babasının iktidara gelmesinin ardından 1993'te Bakü'ye döndü. Azerbaycan Petrol Şirketi başkan yardımlığına ve Azerbaycan Olimpiyat Komitesi Başkanlığı'na getirildi. 2000'de, iktidardaki Yeni Azerbaycan Partisi'nin başkan yardımcısı oldu. 
   15 Ekim'deki başkanlık seçimlerine aday olan oğul Aliyev, servet beyanında geçen yıl 32.5 milyon manat yaklaşık 9 milyar lira kazandığını, Bakü'de 245 metrekarelik bir evi dışında malı bulunmadığını bildirdi. Aliyev, seçimlere katılma kararını açıklarken, muhalefetin "ahlaksız" ve "yeteneksiz" kişilerden oluştuğunu söylemiş ve "Cahil pazarcıların yeniden iktidara gelmesine izin vermeyeceğiz" demişti. Aliyev'i ilk kutlayan da Başbakan Recep Tayyip Erdoğan oldu. 
   Cumhurbaşkanı Ahmet Necdet Sezer ile Dışişleri Bakanı Abdullah Gül de yayımladıkları mesajlarla İlham Aliyev'i kutladı. 
   
   AGİT Azerbaycan daha iyisini hak etmişti       Avrupa Güvenlik ve İşbirliği Teşkilatı AGİT , Azerbaycan'daki başkanlık seçimlerinin uluslararası standartlara uymadığını açıkladı. AGİT gözlemci heyetinin başkanı Peter Eicher, oy verme işlemi sırasında çok sayıda usulsüzlük meydana geldiğini belirterek, "Oysa Azerbaycan bundan çok daha iyisini hak etmişti. Seçimin uluslararası standartlara uygun olduğunu söylemek isterdim. Ne yazık ki, Azerbaycan bu seçimlerle gerçek bir demokratik süreci yakalama fırsatını kullanamadı" dedi. AGİT gözlemci heyeti adına yapılan açıklamada da, seçimlerin iyi organize edildiği, ancak oylamanın çeşitli açılardan uluslararası standartların altında kaldığı bildirildi. Seçimi, bin civarında yabancı gözlemci izledi. 
   
   
</TEXT>
</DOC>
