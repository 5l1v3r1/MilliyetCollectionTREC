<DOC>
<DOCNO> 158155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/spo01.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Neler oluyor bize 
</HEADLINE>
<TEXT>

Beşiktaş'ta yükselen tansiyon teknik kadroyu tedirgin etti. Lucescu, idmanda yaşanan tartışmanın ardından Tayfur ve Sergen'i odasına çağırdı, "Takıma sahip çıkın" diye uyardı 
     Kaptanlara sorgu 
     ŞAMPİYONLUK yarışında son iki haftaya girilirken, Beşiktaş cephesinde yaşanan gerginlik ve stres, Teknik Direktör Lucescu'yu endişelendirdi. Önceki günkü antrenmanda Ahmet Yıldırım ile Ali Cansun'un tartışması Luce'nin sabrını taşırdı. Rumen teknik adam, çalışmanın bitiminde iki kaptan Tayfur ve Sergen'i odasına çağırarak uyardı. Luce'nin, "Bu stres, bu gerginlik nedir" dediği öğrenildi. 
     
     Uyarı fayda etmedi 
     KAPTAN Tayfur, "Takım içinde sorun yok. Bir anlık sinir. Galatasaray maçında rahat olacağız" derken Sergen, "Olay sadece ufak bir gerginlik. Kazanma hırsımızdan kaynaklanıyor" ifadesini kullandı. Lucescu'nun tüm uyarılarına rağmen dün akşamki idman da oldukça gergin geçti. İbrahim - Tamer, Ali Cansun - Bayram, Tolga - Niyazi arasında tartışma yaşandı. 
     
Yeni Pascal      BEŞİKTAŞ, Galatasaray derbisinin hazırlıklarına dün de devam etti. Ayak parmağında ezilme olan Zago düz koşu yaparken, teknik heyet takımı dört ayrı gruba ayırarak çift kale yaptırdı. Sol dizinden sakatlanan Ahmet Dursun çalışmayı yarım bıraktı. Bu futbolcunun durumu bugün netlik kazanacak. 
     OLDUKÇA gergin ve sert geçen idmanda Sergen'in Nouma'nın yaptığı gibi basın mensuplarına orta parmağını gösterip, "Pascal gitti yeni Pascal benim " diyerek espri yapması Ümraniye'deki ortamı biraz olsun yumuşattı. PAF - Süper Genç maçını izleyen Lucescu, PAF kalecisi Mustafa'yı idmana çıkardı. 
     
Nouma'ya red      TAHKİM Kurulu Nouma'ya verilen 7 aylık cezaya yapılan itirazı reddetti. Fransız futbolcunun cezası kesinleşirken duruşmaya alınan yeminli tercüman ileride doğması olası hukuki itirazı engelledi. Kurul, bu arada Galatasaray basın danışmanı Turgay Vardar'a verilen iki aylık cezayı da bir aya indirdi. 
     
Adı üstünde Süper Kartallar      CENGİZ MALGIR 

     ALTYAPIDA bu sezon büyük atılım yapan Beşiktaş, kupalara ambargo koydu. PAF Takımı'nın şampiyonluğunun ardından Siyah - Beyazlılar Süper Gençler Ligi'nde de mutlu sona ulaştı. Teknik Direktör Ömer Gülen, şampiyonluğun sadece bir tatmin olduğunu dile getirip, "Bizim için gerçek mutluluk, A takıma yeni yetenekler kazandırmak olacak" dedi. 
     
'İşlem tamam'      YENİ sezonda Beşiktaş forması giyecek olan Ahmet Hassan, dün gizlice attığı imza sonrası tatil için Mısır'a gitti. Siyah - Beyazlı kulüpten kapora alan Mısırlı oyuncu, "3 yıl Beşiktaş forması giyeceğim. Namazımı kılar, tesbihimi çeker, futbolumu oynarım" dedi. 
     
Bilet kalmadı      BEŞİKTAŞ-Galatasaray maçının dün satışa çıkan biletleri kısa sürede tükendi. Biletix mağazalarında 2 saat 40 dakika içinde 14 bin biletin satıldığı bildirildi. Bilet bulamayan Siyah-Beyazlı taraftarlar, Akaretler'deki kulüp binasının önüne yürüdü ve yönetimi protesto etti. 
     
Açılış yaptılar      ALİ Eren ve Bayram, Beşiktaş'ın sponsorlarından Lotto'nun mağaza açılışına katıldılar. İki futbolcu, Siyah-Beyazlı taraftarların yoğun ilgisiyle karşılaşırken, imza dağıttılar. Ali Eren, "Şampiyonluğu kaptırmayacağız. Pazar günü iş bitecek" diye konuştu. 
     
Bilgili panelde      BAŞKAN Serdar Bilgili'nin, Mülkiye Öğrenci Şenlikleri İnek Bayramı kapsamında yapılacak söyleşiye katılacağı açıklandı. Siyasal Bilgiler Fakültesi Büyük Anfi'de düzenlenecek "100. Yılda Beşiktaş" konulu söyleşinin bugün gerçekleştirileceği açıklandı. Bilgili ve yönetim dün gece Asya Kartalları'nın düzenlediği 100. onur yemeğine de katıldı. 
     

</TEXT>
</DOC>
