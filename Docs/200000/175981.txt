<DOC>
<DOCNO> 175981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur06.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski eşini gördü, sevgilisini istedi.. 
</HEADLINE>
<TEXT>

     Fatma Hatun ALAGÖZ Ceyhun KÖSE BURSA, DHA 
     

BOŞANDIĞI eşi 34 yaşındaki Mustafa Sağlık'ın, köprü korkuluklarına çıkıp intihara kalkıştığını duyan 30 yaşındaki Hatice Öztürk, Setbaşı Köprüsü'ne koştu ve onu intihardan vazgeçirmek istedi. Ancak, ayrıldığı eşi Mustafa Sağlık'ın "Nurcan beni terketti, bana Nurcan'ımı getirin'' dediğini duyan Hatice Öztürk, bayılıp yere yığıldı. 
     Bursa'da inşaatlarda kalfa olarak çalışan 1 çocuk babası Mustafa Sağlık, geçen yıl eşi Hatice Öztürk'ten boşandı ve bir süre sonra Nurcan adında bir kadınla yaşamaya başladı. Birlikte yaşadığı Nurcan adlı kadının kendisini terketmesiyle bunalıma giren Mustafa Sağlık, önceki gece bir büyük şişe rakıyı içtikten sonra, Bursa'nın en kalabalık bölgesi olan Setbaşı Köprüsü'ne gelip, intihara kalkıştı. Korkuluklara tutunan ve kendini köprüden dereye atacağını söyleyen Mustafa Sağlık'ı intihardan vazgeçirmek için polis ve vatandaşlar çaba sarfetti. Bu sırada ayrıldığı eşinin intihara teşebbüs ettiğini öğrenen Hatice Öztürk de, Setbaşı Köprüsü'ne koştu. Mustafa Sağlık'ı intihardan vazgeçirmek için yanına yaklaşan Hatice Öztürk, Mustafa Sağlık'ın söylediklerini duyunca şoke oldu. 
     Mustafa Sağlık, kendisini intihardan vazgeçirmek isteyenlere "Nurcan beni terketti. Ben Nurcan'ımı isterim, bana onu getirin'' diye seslenince, bu sözlerini duyan ve ona yardıma koşan eski eşi Hatice Öztürk, bayılıp yere yığıldı. Hatice Öztürk'ün geldiğini ancak onu bu halde görünce bayıldığını polislerden öğrenen Mustafa Sağlık, intihardan vazgeçti. Ayrıldığı eşini baygın halde yerde yatarken görünce dayanamayan Mustafa Sağlık da bayılıp eski eşinin yanına yığıldı. 
     112 Acil Servis ekibi, Mustafa Sağlık ve ayrıldığı eşi Hatice Öztürk'ü aynı ambülansla Bursa Devlet Hastanesi'ne götürdü. Sağlık ve Öztürk, tedaviye alındı. 
     
</TEXT>
</DOC>
