<DOC>
<DOCNO> 189859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun38.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu prezervatife güveniyor .. 
</HEADLINE>
<TEXT>

     AB Komisyonu, AIDS hastalığının yayılmasını önlemenin en etkili yolunun cinsel ilişkide prezervatif kullanımı olduğunu açıkladı. 
     Komisyon, son dönemde bazı çevrelerin, prezervatif kullanımının HIV virüsünün bulaşmasını engelleyemediği iddialarını ortaya attığını belirterek, bunun asılsız olduğunu bildirdi. 
     AB bünyesinde yapılan bilimsel araştırmalara dayanan Komisyon, son 15 yılda Avrupa, Asya ve Afrika'da, AIDS konulu 12 kadar araştırmayı desteklediğini belirterek, ''Bilimsel araştırmalar ve deneyimler, tek etkili korunma sisteminin doğru ve bilinçli prezervatif kullanımı olduğunu kanıtlamıştır'' dedi. 
     AB Komisyonu'nun bilimsel araştırmalardan sorumlu üyesi Philippe Busquin, konuya ilişkin açıklamasında, prezervatif kullanımının etkisiz olduğu görüşlerinin dikkate alınmaması çağrısında bulunarak, bunların bilimsel temele dayanmadığını söyledi. 
     Dünyada 40 milyondan fazla insanın HIV virüsü taşıdığına dikkati çeken Komisyon, AIDS salgınının küresel alanda yaşanan en büyük felaket olduğunu, her yıl 5 milyon insanın HIV virüsü kaptığını, yılda 3 milyon kişinin, hiçbir tedavi görmeden, bu yüzden öldüğünü, özellikle fakir kesimlerin bu salgından çok etkilendiğini belirtti. 
     Roma Katolik kilisesinden üst düzey bir yetkili, prezervatif kullanımının AIDS virüsü bulaşmasını engellemediğini iddia etmişti. 
     
</TEXT>
</DOC>
