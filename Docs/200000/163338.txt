<DOC>
<DOCNO> 163338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo09.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Van De Paar sakat mı 
</HEADLINE>
<TEXT>

     Trabzonspor Yönetim Kurulu Üyesi Hüseyin Tütüncü, yeni transferleri Belçikalı Van De Paar'ın herhangi bir sakatlığının bulunmadığını söyledi. 
     Tütüncü, dün gece Alman Hastanesi'nde futbolcuyu sağlık kontrolünden geçirdiklerini ve bu futbolcunun futbol oynamamasını gerektirecek bir şeye rastlanmadığını belirtti. 
     Bu sabah futbolcuyla birlikte İstanbul'dan Avusturya'ya gittiklerini ve futbolcunun buradan ülkesine geçtiğini de kaydeden Tütüncü, şöyle devam etti 
     ''Dün gece, sakatlık iddiaları üzerine Alman Hastanesi'ne gittik. Prof. Dr. Yalçın Yavuzer ve Mustafa Menteş futbolcuyu bir kontrolden geçirdiler. Van De Paar'ın futbol oynamamasını gerektirecek bir şeye rastlanmadı. Futbolcu 4 yıl önce bir menüsküs ameliyatı geçirmiş. O tarihten sonra herhangi bir sakatlık yaşamadı.'' Van De Paar'ın sakatlığı konusunda çıkan iddialardan büyük üzüntü duyduğunu kaydeden Tütüncü, şöyle devam etti 
     ''Van De Paar, bize eğer sakatlanması konusunda bir risk varsa, özel bir madde sözleşmesine koydurabileceğini söyledi. Bu futbolcu, geçen yıl son maçta oynamadı. Kulübü Twente ona sözleşme imzalatmak istedi, ancak bu futbolcu da bunu kabul etmeyince, son maçta oynatılmadı, ancak kadroda yer aldı. Hollanda'da Den Haag kulübüyle de anlaşmayıp Trabzonspor'u tercih edince, transferin bozulması için ortaya bu iddialar atıldı.'' Van De Paar'ın 22 Haziran'da Trabzon'a döneceğini kaydeden Tütüncü, bu futbolcunun yeni sezon öncesi kamp çalışmalarına katılacağını söyledi. 
     Bu arada Tütüncü, transfer çalışmalarını sürdürdüklerini ve kısa süre içinde Türkiye'ye biri savunma, diğeri ise forvet olmak üzere 2 sürpriz transferle geleceğini kaydetti. 
     Öte yandan Van De Paar'ı sağlık kontrolüyle ilgilenen Dr. Mustafa Menteş, konumu gereği futbolcunun sağlık durumu ile ilgili bir açıklama yapamayacağını, ancak futbolcunun durumunun iyi olduğunu söyledi. 
     
</TEXT>
</DOC>
