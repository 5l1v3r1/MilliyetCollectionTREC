<DOC>
<DOCNO> 169868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/dunya/adun.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta balans ayarı 
</HEADLINE>
<TEXT>

ABD mollalara karşı bir zamanlar can düşmanı olan komünistlerle işbirliği halinde. Geçici Hükümet Konseyi'nde de bir Komünist Partisi üyesi var 
     DIŞ HABERLER SERVİSİ 

     Soğuk Savaş yıllarında komünizme karşı birçok ülkede köktendinci unsurları destekleyen ABD yönetimi şimdi tam tersini yaparak Irak'ta önemli bir güç olan mollalara karşı komünistlere de güveniyor. ABD bir zamanlar en büyük tehlike olarak gördüğü komünistlerin Irak'ta örgütlenme ve yayın faaliyetinin özgürce yapılmasına izin verirken, Irak'ta görevli en üst düzey Amerikalı sivil yönetici Paul Bremer, komünist Hamid Mecid Mussa'nın 25 üyeli Geçici Hükümet Konseyi'nde yer almasına izin verdi. Neo - liberal görüşleriyle tanınan Bremer'ın bu tercihi, haberi veren AFP tarafından Şiiler içindeki aşırıların kilit pozisyonlarda yer almasını engelleme çabasının bir sonucu olarak yorumlandı. 
     Hükümet Konseyi üyelerinin seçimi sürecinde görev yapmış, adının açıklanmasını istemeyen uluslararası bir danışman, Bremer'ın bu zor kararını vermeden önce bir süre duraksadığını ardından da komünistlerin imamlara karşı bir denge unsuru olabileceğine ikna olduğunu söyledi. 
     Irak Komünist Partisi yetkilisi Numan Suhayel ise seçimin nasıl yapıldığını şöyle açıkladı "Amerikalılar ve İngilizler önce bize bir heyet gönderdiler. Ardından Hamid Mecid Paul Bremer ile baş başa görüştü." Suhayel, Hamid Mecid'in Konsey'deki varlığının Irak'taki komünist varlığının bir yansıması olduğunu da sözlerine ekledi. 
     
     İdam cezası kaldırıldı 
     ABD yönetiminin Irak'taki varlığını halka olumlu yönde kabul ettirmeye çalışma çabasının bir diğer sonucu da ülkede idam cezasının kaldırılması oldu. Ancak Teksas Valiliği sırasında, eyalette rekor sayıda "idam fermanı"nın altına imzasını atan George W. Bush'un Bağdat'taki temsilcisi Bremer'ın ülkede idamı kaldırması garip bir ironi olarak dikkat çekti. 
     Bağdat'a 12 Mayıs'ta ayak basan Bremer'ın gönülleri fethetmeye yönelik bir diğer girişimiyse asgari ücrete yüzde 100 zam yapılarak 50 bin dinara yaklaşık 50 milyon TL çıkarılması oldu. Saddam döneminin kaymak takabası olan azınlıktaki en üst düzey yöneticilerin maaşıysa 1.2 milyon dinardan, 500 bin dinara 500 milyon TL indirildi. 
     

</TEXT>
</DOC>
