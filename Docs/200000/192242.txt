<DOC>
<DOCNO> 192242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko42.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sagra bisküvi pazarına giriyor... 
</HEADLINE>
<TEXT>

     Ürün gamına bisküviyi de ekleyen Sagra, petit beurre, kremalı bisküvi ve kraker grubunda 15 çeşit ürünü ''Tadelle'' markası altında Kasım ayında pazara sunacak. 
     Sagra Gıda Üretim Pazarlama San. ve Tic. A.Ş Genel Müdürü Murat Alıcılar, düzenlediği basın toplantısında, Sagra'nın ekonomik krizlere rağmen kalitesinden ve hizmet anlayışından ödün vermediğini, yatırımlarına devam ettiğini söyledi. 
     İhracatta büyük gelişmeler elde ettiklerini ifade eden Alıcılar, ''Hedef ülkeler belirledik. Ortadoğu ülkelerinde güçlü bir ihracat yapısı kurduk. Geçen yıldan itibaren ihracat artışlarımız yüzde 100'ü geçti. İnşallah bundan sonra 15-20 milyon dolar ihracatlara ulaşacağız. Spot satışlar yerine markayı bilinir hale getirip, dünya markası olmak için yola çıktık'' diye konuştu. 
     Alıcılar, Sagra'nın günümüz ekonomik koşullarında sadece çikolatalı ürünler üreterek pazar payında artış sağlamanın zorluğunun bilincinde olduğunu, ürün gamını tamamlayıcı yeni işbirlikleriyle satış gücünü önemli ölçüde artıracağını ifade etti. Alıcılar, hazır kahve ve Türk kahvesi grubunda yeni işbirliklerine giderek 2004 yılından itibaren atak yapmayı hedeflediklerini kaydetti. 
     Murat Alıcılar, şeker grubunda ''Star Light Fişek Şeker'' adlı yeni ürünün Kasım ayında raflarda yer alacağını söyledi. 
     Şekerleme ve kakao ürünlerindeki tecrübeyi bisküviye taşımaya karar verdiklerini anlatan Alıcılar, bisküvi pazarı büyüklüğünün 300 bin ton, satış rakamı büyüklüğünün de 700 ila 750 milyon dolar civarında olduğunu tahmin ettiklerini bildirdi. 
     
     ''BİSKÜVİDE YÜZDE 7 PAZAR PAYI HEDEFLİYORUZ'' 
     Sagra Genel Müdürü Alıcılar, sözlerini şöyle sürdürdü 
     ''Sektöründe ilk ISO 9001 kalite belgesi alan Sagra, bu kalitesini bisküviye taşıyacak. Sagra, petit beurre, kremalı bisküvi ve kraker gruplarında ürünlerini Tadelle markası altında pazara sunacak. Kasım ayı sonunda piyasaya sunulacak olan ürünler ilk aşamada 15 çeşit olarak verilecek ve çeşit sayısı Ocak ayına kadar 25'e çıkarılacak. 
     Bisküvi pazarında 2004 yılı için 6 milyon doları ihracat olmak üzere toplam 30 milyon dolar ciro ve bu ciro ile yüzde 7 pazar payı hedefliyoruz. 2005 sonunda pazar payını yüzde 15'lere çıkarmayı öngörüyoruz.'' Bu yılı 50 milyon dolar ciro ile kapatmayı planladıklarını bildiren Alıcılar, pazara sundukları yeni ürünlerin Sagra'nın gelişimi açısından büyük önem taşıdığını vurguladı. Alıcılar, portföye katılacak yeni ürün gruplarıyla gelecek yıl satış hedeflerinin 80 milyon dolar, 2005 yılından itibaren de 100 milyon dolar olduğunu söyledi. 
     Soruları da yanıtlayan Alıcılar, bisküvi yatırımında Trabzon'daki bir firmayla stratejik yatırım yaptıklarını belirtti. 
     Alıcılar, ''Tüm üretimi hammadde ve çalışanlarla birlikte biz sağlıyoruz. Yatırım için SGM adlı bir firmayla stratejik işbirliği yaptık. Onlar yatırım yaptılar, biz fabrikayı çalıştırıyoruz. Yeni 300 çalışan aldık'' diye konuştu. 
     Trabzon'daki bisküvi fabrikasının 2 yıldır üretim yapmadığını, bunun yatırım tutarının 6-7 milyon dolar olduğunu belirten Alıcılar, başka bir soru üzerine, bisküvide pazarın büyümesinin yanı sıra rakiplerinin de payını alacaklarını söyledi. 
     Murat Alıcılar, ilk reklam ve tanıtım kampanyası harcamalarının 3 milyon dolar civarında olacağını kaydetti. 
     
</TEXT>
</DOC>
