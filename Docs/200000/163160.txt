<DOC>
<DOCNO> 163160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun06.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton konuşma, Hillary kitap zengini... 
</HEADLINE>
<TEXT>

     Eski ABD Başkanı Bill Clinton ve eşi Hillary, geçen yıl konuşup yazarak yaklaşık 12 milyon dolar para kazandı. 
     Clinton, geçen yıl bütün dünyada yaptığı konuşmalar karşılığında 9,5 milyon dolar kazanırken, eşi New York Senatörü Hillary Clinton, anılarını anlattığı kitabı karşılığında 1,1 milyon aldı. 
     Clintonların kazancının ayrıntıları, Hillary Clinton tarafından bugün kamuoyuna açıklandı. 
     Hillary Clinton'ın satış rekorları kıran ''Yaşayan Tarih'' adlı kitabı içinse şimdiye kadar toplam 4 milyon dolar aldığı, böylece kitap için imzalanan kontrat karşılığı alacağı 8 milyon doların yarısının kendisine ödendiği kaydedildi. 
     Gelecek yıl çıkacak kendi kitabı üzerinde çalışmalarını sürdüren eski Başkan Clinton ise geçen yıl Singapur'dan Dubai'ye kadar dünyanın hemen her yerinde toplam 60 konuşma yaptı. Clinton geçen Kasım ayında Japonya'da yaptığı tek bir konuşma için 400 bin dolar aldı. Clinton'ın geçen yıl konuşmalardan elde ettiği gelir, 2001 yılında elde ettiği gelirden çok az fazla. 
     Clinton'ın Sözcüsü Jim Kennedy, eski başkanın para karşılığı yaptığı 60 konuşmaya karşılık geçen yıl 70 bedava konuşma da yaptığını söyledi. 
     Ancak Clintonların, çoğunluğu Beyaz Saray dönemlerinde açılan davalar nedeniyle halen 1,7 ila 6,5 milyon dolar borçları bulunuyor. 
     Senatör Clinton'ın Sözcüsü Karun Dunn'un, Clintonların 2001 yılında bu soruşturmalardan kaynaklanan borçları karşılığında 1,3 milyon dolar ödeme yaptıklarını söyledi, ancak bu yıl ne kadar ödeme yaptıklarını belirtmedi. 
     
</TEXT>
</DOC>
