<DOC>
<DOCNO> 156960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/ekonomi/eko02.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük kaçakçısına örtülü af geliyor 
</HEADLINE>
<TEXT>

Kaçakçılık Kanunu’nda değişiklik için hazırlanan taslakta, bazı hayali ihracat’ fiilleri suç olmaktan çıkarılıyor. Bazıları için de para cezası öngörülerek, zaman aşımı 10 yıldan 5’e çekiliyor 
     NEDİM ŞENER 

     Gümrük Müsteşarlığı’nda hazırlanan ve Kaçakçılık Kanunu’nda değişiklik öngören taslakta, bazı kaçakçılık suçlarına örtülü af getiriliyor. Paraşüt ve Sis operasyonlarında tutuklananlar, Erol Maks Kohen ile Orhan Aslıtürk’ün adlarına hayali ihracat yaptığı şirketler de örtülü aftan yararlanıyor. 
     Başbakan Erdoğan’a bağlı Gümrük Müsteşarlığı, yürürlükteki 1918 sayılı Kaçakçılığın Men ve Takibine Dair Kanun’da değişiklik için çalışma başlattı ve bir taslak hazırladı. Taslakta ihracata yönelik üretimde kullanmak’ şartı ile alındığı için vergi muafiyeti olan malların, yurtiçinde satışı kaçakçılık’ kapsamından çıkarıldı. 
     
     Zaman aşımı 5 yıla iniyor 
     Yürürlükteki yasaya göre hapis cezası öngörülen bazı suçlar için taslakta para cezası öngörüldü. Böylece bu suçlar için zaman aşımı 10 yıldan 5 yıla çekilmiş oldu. Türk Ceza Kanunu’nda para cezaları için zaman aşımı süresi 5 yıl. Bu değişiklik olursa 1998 öncesindeki toplu kaçakçılık suçları zaman aşımı yüzünden düşecek. Bu değişiklik olursa taslak hazırlığında katkısı olan ve halen kaçakçılık davalarında sanık olan gümrük görevlileri de kurtulacak. Yasa çıkarsa ihracat taahhüdü kapatmak ve vergi kaçırmak amalı hayali ihracatlar suç olmaktan çıkarılmış olacağından, Orhan Aslıtürk’ün kurduğu ASCOR’un adlarına hayali ihracat yaptığı şirketler ile Örümcek Ağı operasyonu kapsamında adlarına hayali ihracat yapılan şirketler soruşturmalardan kurtulacak. 
     
Eşek sırtında kaçakçılığa hapis, hayali ihracatçıya para cezası      Kaçakçılık Kanunu’ndaki değişiklikle kişilerin sırtlarında veya binek hayvanlara yükleyerek yaptıkları kaçakçılık ağır suç olarak kalmaya devam ederken, kapılardan geçirilerek yapılan büyük hayali ihracat suçları için para cezası öngörülüyor. Bu kapsamda halen 8 ile 12 yıl hapis cezası uygulanan toplu kaçakçılık suçuna para cezası öngörülüyor. Tasarıya göre sahte evrakla yurda sokulan malların ödenmemiş vergilerinin 10 katı kadar para cezası verilecek. Kaçakçılığın toplu olarak yapılması halinde cezanın iki katının uygulanması planlanıyor. 
     
Bazı suçlar hayali ihracat kapsamından çıkarılıyor      Tasarı, sahte belge ile ihracat yapılması halinde malın kıymetinin beş katı para cezası öngörüyor. Suçun toplu işlenmesi halinde de para cezası artırılıyor. Ancak özel bankalardan ihracat taahhüdü ile alındığı için düşük faizli olan kredilerin kapatılmasında sahtecilik yoluyla hayali ihracat, taslakta suç olarak tanımlanmıyor. 
     Gelir ve kurumlar vergisi kaçırmak için düşük fiyatla ihraç edilen mal, sonradan yüksek fiyatla ithal edilerek yapılan hayali ithalat için de herhangi bir ceza öngörülmüyor. Oysa halen geçerli olan yasada bu fiiler, suç sayılarak hapis cezası öngörülüyor. 
     
Hayalinin tanımı değişiyor      İhraç edilmiş gösterilen malın kıymetinin’ 10, 20 hatta 50 kat artırılmasıyla yapılan hayali ihracat artık suç olmaktan çıkartılıyor. Yerine malın cins ve miktarında’ yüzde 10’dan fazla farklılık bulunması tanımı getiriliyor ve fiyatının üçte biri oranında para cezası öngörülüyor. Böylece parasal değerin şişirilmesi ölçü olmaktan çıkarılmış oluyor. 
     

</TEXT>
</DOC>
