<DOC>
<DOCNO> 196152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo15.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner İyi bitireceğiz, seyircilerimizi bekliyoruz 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, Almanya ile yarın yapacakları 14. Avrupa Futbol Şampiyonası elemeleri play-off rövanş maçını kazanarak, ülke insanını sevindireceklerini söyledi. 
     Çetiner, yarınki maçın kendileri için büyük önem taşıdığını vurgulayarak, ''2,5 yıllık emeğimizin karşılığını bu maçta almak istiyoruz. İlk maçta beklemediğimiz bir yenilgi aldık. Ancak futbolcu arkadaşlarıma güveniyorum. Kötü başlayan milli maç haftasını, önce biz Almanya'yı, sonra da A takım Letonya'yı eleyerek iyi bitireceğiz'' dedi. 
     Sakatlıkları bulunan İbrahim Toraman, Servet ve Kemal'in durumlarının henüz netlik kazanmadığını kaydeden Çetiner, bu akşam ve yarın sabah yapacakları idmanlarda bu oyuncuların durumlarına bakacaklarını ifade etti. 
     Raşit Çetiner, şu anda ümit takımdan A takıma oyuncu vermediklerini de dile getirerek, milli takımlar teknik direktörü Şenol Güneş ile bu akşam bir kez daha görüşeceklerini söyledi. 
     
     SEYİRCİLER ÜCRET ÖDEMEYECEK 
     Ümit Milli Takım'ın yarın Almanya ile Fenerbahçe Şükrü Saracoğlu Stadı'nda yapacağı karşılaşmayı, seyirciler ücretsiz izleyecek. 
     Çetiner, Almanya'da çok ciddi bir taraftar desteğiyle oynadıklarını ifade ederek, ''Kendi sahamızda yapacağımız rövanş maçında, Almanya'dakinin iki misli seyirci desteği bekliyoruz. Ücretsiz olan maçta seyircilerimiz tribünleri doldurup, bizi sonuna kadar desteklesinler'' diye konuştu. 
     Fenerbahçe Şükrü Saracoğlu Stadı'nda yarın saat 20.30'da başlayacak karşılaşmayı Çek Cumhuriyeti Futbol Federasyonu'ndan Michal Benes, Evzen Amler ve Jiri Vodicka hakem üçlüsü yönetecek. 
     
</TEXT>
</DOC>
