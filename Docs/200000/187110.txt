<DOC>
<DOCNO> 187110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur28.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü Burgazada yangınında sabotaj ihtimali yok 
</HEADLINE>
<TEXT>

     İstanbul Emniyet Müdürü Celalettin Cerrah, Burgazada'daki yangına ilişkin incelemelerin sürdüğünü belirterek, ''Ancak sabotaj ihtimali gözükmüyor'' dedi. 
     Cerrah, Şişli Ayazağa Nilüfer Gökay İlköğretim Okulu'nda eğitim gören ihtiyaç sahibi öğrencilere giyecek yardımı dağıtılması nedeniyle düzenlenen törenin ardından, basın mensuplarının sorularını yanıtladı. 
     Burgazada'daki yangın konusunda ''Yangın mahallinde inceleme yapmadım. Şu anda orada inceleme devam ediyor. Ancak sabotaj ihtimali gözükmüyor. Bana ilk etapta intikal eden, çöplükten çıktığı yolunda'' diyen Cerrah, olayla ilgili şu anda gözaltına alınan kimse bulunmadığını bildirdi. 
     Cerrah, ''terör örgütlerinin eylem kararı aldığı ve polisin alarma geçtiği'' yolundaki soru üzerine de, ''Ortada hiçbir şey yokken, terör örgütlerinden bahsetmenin yanlış olacağı kanısındayım. Yangınla ilgili herhangi bir şey yok, elimizde bir ipucu yok'' diye konuştu. 
     Türkiye-İngiltere A milli futbol takımları arasında oynanacak karşılaşmaya ilişkin sorulara ise Cerrah, şu karşılığı verdi 
     ''Cumartesi günü oynanacak maç için her türlü tedbiri alıyoruz. İngiltere Futbol Federasyonu da, taraftar getirmeyeceğini yapılan toplantılarda söyledi. Oradan herhangi bir taraftar beklemiyoruz. Eğer gelecek olan taraftarlar varsa hava, deniz, karayoluyla gelmeleri ihtimaline karşı, İngiliz polisinin bildirdiği holigan listesini buralara bildirdik. Bu holiganların yurtiçine girişlerine müsaade etmeyeceğiz. Havaalanına da, holiganları tanıyan 5 İngiliz polisi geldi. Bizim polisimizle müşterek çalışacaklar. Bu holiganlardan gelen olursa, aynı uçakla geri göndereceğiz.'' Emniyet Müdürü Cerrah, kapkaç ve hırsızlık olaylarına ilişkin polis olarak üzerlerine düşen görevi fazlasıyla yaptıklarını, günde meydana gelen kapkaç olayının sayısının zaman zaman 2'ye kadar düştüğünü ifade ederek, ''12 milyon nüfuslu bir kentte bu tip olaylar olacaktır'' dedi. 
     ''Ortaöğretim çağındaki çocuklar arasında uyuşturucu kullanımının yaygınlaştığı'' yolundaki araştırmanın anımsatılması üzerine de Cerrah, son dönemlerde 2 tona yakın eroin ile 2 milyonun üzerinde ecstasy ve captagon adlı uyuşturucu ve uyarıcı nitelikte haplardan ele geçirdiklerini, bu yöndeki çalışmalara da büyük önem verdiklerini vurguladı. 
     
</TEXT>
</DOC>
