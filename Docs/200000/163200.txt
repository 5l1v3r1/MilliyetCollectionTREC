<DOC>
<DOCNO> 163200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur05.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
23 yıl sevdiğini aradı, sergi açarken "gelin" oldu... 
</HEADLINE>
<TEXT>

     ''Onun ellerine, sesine aşık olmuştum. Tam 23 yıl aradım, ümidimi kesmişken buldum. Meğer ben İstanbul'da ararken o Ankara'daymış''... 
     Bu sözler, sevdiğini tam 23 yıl başka şehirlerde arayan ve seneler sonra kavuşan bir kadına, Mehtap Cömert'e ait. Seneler önce kalbini çalan İbrahim Keskin ile açtığı sergide nikah masasına oturan ressam Mehtap Cömert, iki mutluluğu birarada yaşadı. 
     Mehtap ile İbrahim'in aşk hikayesi, tam 25 yıl önce başladı. Şair Küçük İskender'in babası Derman bey ile bir tanıtım ajansı kurmaya karar veren İbrahim Keskin, eleman alımı için ilan verdi. İlan üzerine gelen Mehtap Cömert'e görür görmez gönlünü kaptırdı. 
     Ancak, 1 ay sonra ortağının vazgeçmesi üzerine İbrahim Keskin'in iş hayali suya düştü, gönül hikayesi ise pupa yelken devam etti. İki yıl elele, dizdize geçen günlerden sonra ayrılık çıkageldi. İki aşığın yaşadıkları şehirler değişince yolları ayrıldı. 
     Bu arada Mehtap Cömert hiç vazgeçmedi, ta ki ümidini kesinceye değin aradı. Bu sırada karşısına çıkan bir insan ona aşık oldu. ''Kader böyleymiş'' deyip onunla evlendi, ama eşini de kansere kurban verdi. 
     Yıllar yılları kovaladı, İbrahim Keskin'i İstanbul'da senelerce aradı Mehtap Cömert. Kendi aralarında ''Ufaklık'' dedikleri ortak bir arkadaşlarının telefonunu alıncaya kadar da hep İstanbul'da zannetti onu. ''Ufaklık'', ''İbrahim, zannettiğin gibi İstanbul'da değil, Ankara'da. O orada bekar, sen burada, ne dersin '' deyince havalara uçtu. Derken İbrahim Keskin telefon etti ve yolları yeniden birleşti. 
     Ankara'da bir sergi açmaya karar veren Mehtap Cömert, sergi davetiyelerini hazırlarken, ''ne dersin dedi, iki mutluluğu birarada yaşayalım mı '' dedi. Böylece 25 yıl inişli çıkışlı devam eden aşkları, bir sergi açılışında nikah masasında noktalandı. 
     
     SİYAH-BEYAZ FİLM GİBİ BİRAZ... 
     Çiftin eski siyah-beyaz filmlerdeki bir kareyi andıran nikahları Sanat Kurumu'nda kıyıldı. 
     Mutlulukla ''evet'' diyen 51'lik gelin ile 67'lik damattan ilk davranan İbrahim Keskin oldu ve eşinin ayağına bastı. İlk dansın ardından sergi açılışı yapıldı. 
     Gelin Mehtap Cömert, mutluluğu yıllarca aradığını ve 23 yıl sonra bulduğunu söyledi. 
     ''Ben onun ellerine, sesine aşıktım. Ama o bunun farkında bile değildi'' diyen Cömert, duygularını, ''1980 yılında yarım kalan hikayemiz Mart 2003'te yeniden başladı. 23 Nisan'da buluştuk. Ben yaz tatilinden sonra evlenelim diyordum, ama böyle oldu. İki mutluluk birarada'' sözleriyle özetledi. 
     Eşiyle kendisinin görev yaptığı Edirne'de oturacaklarını belirten Cömert, ''Ona benim görev yaptığım üniversitede de ihtiyaç olduğunu düşünüyorum. Bundan sonraki evimiz Edirne'' dedi. 
     Damat İbrahim Keskin ise, yıllar sonra biraraya gelmekten mutluluk duyduğunu belirterek, ''Belki biraz ketenpereye geldik ama hoş oldu. Mutluluğu yakalamak güzel'' diye konuştu. 
     ''Çiçeği burnunda gelin'' Mehtap Cömert'in 11. kişisel sergisi, 23 Haziran'a kadar Başkentliler'e bekliyor. 
     
</TEXT>
</DOC>
