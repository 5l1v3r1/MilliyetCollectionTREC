<DOC>
<DOCNO> 194626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur04.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tır, minibüsü altına aldı 17 ölü... 
</HEADLINE>
<TEXT>

     Kırıkkale Delice'de yağmur nedeniyle kayganlaşan yolda kontrolden çıkan minibüs, pancar yüklü tırla kafa kafaya çarpıştı. Kazada minibüste bulunan 17 kişi yaşamını yitirirken, 2 kişi ise yaralandı. 
     Kazasında hayatını kaybedenlerin 7'sinin Çorum'un Narlı Beldesi'nden, 10'nun da Laçin İlçesi'ne bağlı Gözübüyük Köyü'nden olduğu öğrenildi. Edinilen bilgiye göre Ankara sebze halinde çalışan işçiler hafta sonunu yakınlarıyla birlikte geçirmek için cuma günü kendilerine ait 06 C 4929 plakalı minibüsle memleketleri Çorum'un Narlı Beldesi ve Laçin İlçesi'ne bağlı Gözübüyük Köyü'ne geldiler. Aileleri ile hasret gideren gençler pazar akşamı Ankara'ya dönmek üzere yola çıktılar. 
     Minibüsü kullanan Bekir İnce, yağmur nedeniyle kayganlaşan yolda direksiyon hakimiyetini kaybederek karşı şeride geçti. Minibüsün kontrolünü sağlayamayan İnce, karşı yönden gelmekte olan Murat Ünal'ın kullandığı 71 AS 278 plakalı pancar yüklü tırla kafa kafaya çarpıştı. 
     Çarpışma sırasında TIR, altına aldığı minibüsü 50 metre sürükledikten sonra her iki araç da şarampole yuvarlandı. Demir yığını haline gelen minibüste bulunan 17 kişi olay yerinde parçalanarak yaşamını yitirdi. Kazadan yaralı kurtulan TIR sürücüsü Ünal ve muavini Sefa Ereli, tedavi altına alındı. Yaralıların durumunun iyi olduğu bildirildi. 
     Kırıkkale ve Delice'den olay yerine çok sayıda kurtarma ve sağlık ekibi sevk edilirken, Kırıkkale Valisi Mustafa Fahrettin Demirel ile Emniyet Müdürü Murat Aykaç da kaza yerine giderek incelemelerde bulundu. Vali Demirel, İçişleri Bakanı Abdülkadir Aksu'yu arayarak gelişmelerle ilgili bilgi verdi. 
     Kazanın ardından Delice Devlet Hastanesi morguna kaldırılan ve kimliği tespit edilen 16 kişinin isimleri şöyle 
     ''Yasin Gökdere 26 , Ramazan Salman 44 , Erdoğan Salman 33 , Cemal Yılmaz 29 , Ercan Kurak 29 , Şevki Kayar 24 , Bekir İnce 26 , Osman Güder 31 , Gökhan Şahin 17 , Safiye Çoban, İlhami Taşkesen 17 , Nurten Tabak, Aykut Çoban, Servet Kurak, Aslan Gökdere, İsa Gökdere'' Yetkililer, 1 erkek cesedinin kimliğini ise henüz tespit edemediklerini bildirdiler. 
     
</TEXT>
</DOC>
