<DOC>
<DOCNO> 162824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/dunya/dun02.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk limanlarına ABD denetimi 
</HEADLINE>
<TEXT>

ABD'li uzmanlardan oluşacak ekipler, Amerika'ya gidecek gemilere yüklenecek konteynerleri radyasyon ve kimyasal dedektörleriyle tarayacak 
     SEMA EMİROĞLU New York 

     Bush yönetimi, teröristlerin kargo konteynerleri aracılığıyla ABD'ye kimyasal, biyolojik ya da nükleer silah kaçırmalarını önlemek için aralarında Türkiye'nin de bulunduğu Müslüman ülkelerdeki büyük limanlara, Amerikan denetim ekipleri yerleştirmeyi kararlaştırdı. 
     New York Times gazetesinin haberine göre, Amerikalı denetçiler, ABD'ye gönderilecek "yüksek riskli" metal kargo konteynerlerin gemilere yerleştirilmesinden önce, bunları radyasyon monitörleri, kimyasal dedektörler ve diğer cihazlarla tarayacaklar. 
     Bu kararın, ABD'nin 11 Eylül saldırılarından hemen sonra başlattığı ve yurtdışına gönderilen Amerikan gümrük memurlarının, kitle imha silahı aramak için yabancı meslektaşlarıyla birlikte çalıştığı programın ikinci aşaması olduğu bildirildi. 
     İç Güvenlik Bakanlığı'nın yaptığı planlamaya göre, silah arayacak denetçiler, El Kaide Örgütü'nün geniş biçimde üslendiği ve Arap dünyasının ana kargo limanı olan Dubai ve Malezya ile Türkiye ve diğer Müslüman ülkelere süresiz olarak yerleştirilecekler. 
     

</TEXT>
</DOC>
