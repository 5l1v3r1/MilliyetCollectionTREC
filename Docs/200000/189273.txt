<DOC>
<DOCNO> 189273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun37.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
87 yaşında baba oldu 
</HEADLINE>
<TEXT>

     Ukrayna'da 87 yaşındaki bir kişi çocuk sahibi oldu. 
     İnterfaks, Ukrayna'nın Herson bölgesindeki Kaçkarovka köyünde yaşayan 87 yaşındaki Georgi Lahnovski'nin 5. çocuğa sahip olduğunu duyurdu. 
     Lahnovski'nin 3 kilo 200 gram ağırlığında dünyaya gelen 5. çocuğunun erkek ve sağlıklı olduğu bildirildi. 
     Kaçkarovka Köy Konseyi Başkanı Tamara Melnik, köylülerin Lahnovski'nin çocuk sahibi olmasını düğünüyle birlikte kutladıklarını belirterek şunları söyledi 
     ''4 çocuk, 6 torun ve 5 torun çocuğuna sahip olan yaşlı dul Lahnovski, köy konseyine başvurarak Valentina ile evlenmek istediğini söyleyince bu talebini geri çevirdik. Çünkü Valentina kendisinden 50 yaş küçüktü ve aralarındaki yaş farkı çok fazlaydı. Ancak yaşlı adam, Valentina'nın 5. çocuğunun doğumu için bölge hastanesine yattığı haberiyle hepimizi şaşırttı.'' Çocuğun dünyaya gelmesinden sonra çiftin birlikteliğini resmileştirdiklerini kaydeden Melnik, düğüne ''ihtiyar delikanlının'' tüm akrabalarını da davet ettiklerini söyledi. 
     Yaşlı Lahnovski de çocuğunu büyütmek için 10 yıl daha yaşamak istediğini belirtti ve yeni bir çocuğun sinyalini de, ''Eğer Tanrı bize bir çocuk daha bağışlarsa, o da öncekilerle beraber yetişecek'' sözleriyle verdi. 
     Lahnovski'nin Gerontoloji Araştırma Merkezi Direktörü olan 64 yaşındaki oğlu Oleg de babasının 87 yaşında çocuk sahibi olduğu haberini alınca çok şaşırdığını belirterek, ''Ukrayna'da 70-75 yaşında baba olanlar var, ancak 87 yaşında bir kahraman ilk defa...'' diye konuştu. 
     
</TEXT>
</DOC>
