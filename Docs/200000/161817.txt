<DOC>
<DOCNO> 161817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/yazar/pulur.html </URL>
<DATE> 2003/06/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Futbolla başlayıp "Pıştt "la bitirmek... 
</HEADLINE>
<TEXT>

     Kim haklı kim haksız, önemli değildir, önemli olan tartışmadır, hele hakemler gibi "günah keçileri" elimizin altındayken... 
     
     ÖNCE Beşiktaş'ın, hem 100. yılını hem de şampiyonluğunu kutlayalım, biz hayatının büyük bölümü Beşiktaş'ta geçen, Beşiktaş ilçesinde oturan bir Fenerbahçeliyiz, kulakları çınlasın Kabataş'tan ağabeyimiz Süleyman Seba, Erdal Dumanlı'nın ağır tahriklerine rağmen, bizi transfer edememişti. 
     
     FENERBAHÇE'nin halini anlatmaya gerek var mı 
     Mal meydanda, hani bir - iki maç daha olsaydı, belki küme de düşebilirdik. 
     Ama unutmayalım ki, bu takım bir "ilki" gerçekleştirdi, Fatih Terim'li Galatasaray'ı 6 - 0 yendi, bunu nasıl unuturuz, Allah göstermesin, Galatasaray'ın bizi 7 - 0 yeneceği güne kadar, bu "altılık" maç hangi Fenerlinin dilinden düşer ki 
     Galatasaraylı dostlarımız, başta "Kürkçü Mustafa" bunu unutmaya, unutturmaya çalışsalar da "Ne olmuş Kim atmış Ne zaman atmış " deseler de... 
     
     BİZCE bu yılın en önemli futbol olayı İstanbulspor'un, son maçta başına gelendir... 
     Son hafta, küme düşme tehlikesi olan takımlar için çok önemliydi, eğer Altay, İstanbulspor'u yenerse kurtulabilirdi, maç sıfır sıfır bitince İstanbulsporlu futbolculara, hem de kendi sahalarında saldırıldı... 
     Niye 
     Günahları büyüktü, çıkmışlar sahaya, giydikleri formanın hakkını vermişler, gol yememişlerdi. Oysa bazılarının onlardan beklediği kalelerini açmalarıydı 
     Bu olayı alın, toplumun bütün kesimlerine uygulayın, aynı sonuç çıkar 
     "Görevini yapan mutlaka cezalandırılır " 
     
     BUYURUN bir örnek 
     "Yolsuzluk komisyonuna bilgi veren eski emniyet müdürü Şerafettin Bural, yolsuzlukların arkasında siyasetçi, bürokrat, işadamı ilişkisinin olduğunu söyledi. 56 milyar dolar değerinde yolsuzluk yapıldığını belirten Bural, 3 milyar dolarlık bölümünü afişe edebildik, dedi. Bural davet usulüyle yapılan Bayındırlık ihalelerinin hepsinde yolsuzluk olduğunu ileri sürerek, bunların üzerine gittiği için görevden alındığını söyledi." X 
     Eski Emniyet Müdürü hem bunları söylemiş, hem de eklemiş 
     "Eğer bize yeniden görev verilirse yarım kalan işlerimizi bitiririz." 
     
     HANİ çocuk, arkadaşıyla oynarken, parmağını gözüne götürür "Pışttt " der bilir misiniz 
     Bunları söyleyen adama, tekrar görev mi vermek 
     Pıştttt 
     Hangi devirde, hangi memlekette yaşıyoruz 
     
     x Türey Köse'nin haberinden Cumhuriyet, 5 Haziran 2003 
     
     

</TEXT>
</DOC>
