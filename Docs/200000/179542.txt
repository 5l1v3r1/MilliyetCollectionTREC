<DOC>
<DOCNO> 179542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko24.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal Caddesi 1 hafta Bilişim Caddesi olacak... 
</HEADLINE>
<TEXT>

     Türkiye Bilişim Haftası-Bilişim'03 etkinlikleri kapsamında Beyoğlu'ndaki İstiklal Caddesi, ''Bilişim Caddesi'' olarak düzenlendi. 
     Türkiye Bilişim Derneği'nin TBD oluşturduğu caddenin açılış törenine katılan Anavatan Partisi Genel Başkanı Ali Talip Özdemir, pahalı ve çok emek verilen bilişimin İstanbul gibi bir metropol için çok önemli olduğunu vurguladı. 
     Bilişime gereken önemin verilmesi halinde işsizliğin önleneceğini belirten Özdemir, Hindistan'ın ürettiği yazılımları yurtdışına satmasıyla geçen yıl 9.2 milyar dolar kazandığını, Türkiye'nin bu alanda üretime ağırlık vermesi gerektiğini söyledi. 
     Ali Talip Özdemir, ''Parlamento hemen elektronik imzayı çıkarmalıdır. Bilişimle ilgili yasanın çıkarılması ve bir Başbakan Yardımcısı'nın bu konuyla ilgili görevlendirilmesi gerekir. Ama hala sertifikasyon makamının ne olduğu tartışılıyor'' diye konuştu. 
     Türkiye'de genç ve dinamik bir nüfus bulunduğuna işaret eden Özdemir, bu potansiyelin iyi kullanılması halinde bilişimin ancak ileri bir noktaya taşınabileceğini ifade etti. 
     
     ALİ MÜFİT GÜRTÜNA... 
     İstanbul Büyükşehir Belediye Başkanı Ali Müfit Gürtuna ise, İstanbul'u bilişim başkenti yapma hedefi doğrultusunda tüm etkinlikleri destekleyeceklerini, etkinliklerin ''insan'' temasıyla hayata geçirilmesinin toplumun bilgi ve teknolojilerle taşınmasını sağlayacağını söyledi. 
     Bilişim teknolojilerinin sanayi ötesi toplumun ipuçlarını verdiğini vurgulayan Gürtuna, günümüzde ülkeler için stratejik önemde olan bilişim konusunda dünyayla rekabet etmek ve Avrupa Birliği'nin AB bir parçası olmak isteyen Türkiye'nin geç kalmak gibi bir lüksü olmadığını ifade etti. 
     Dünya tarihinde yeni bir sayfa açıldığını ve yeni bir devrim başladığını dile getiren Gürtuna, ''bu yeni devre ayak uyduranlar öne çıkacak, varlığını sürdürecek. Uyduramayanlar dünyanın ikinci bile değil üçüncü, beşinci, yedinci sınıf ülkesi olarak hayatını sürdürülebilirse sürdürecek. Bu da çok zor'' diye konuştu. 
     
     ''DÜNYA ÇILGINCA BİR YARIŞIN İÇİNDE'' 
     Dünyanın bilgi, teknoloji, iş ve kavram üretmede çılgınca bir yarışın içinde olduğunu ifade eden Gürtuna, ''İstanbul Büyükşehir Belediyesi olarak bu yarışın içinde biz de varız ve bunun toplum hayatına taşınmasını arzu ediyoruz'' dedi. 
     Türkiye Bilişim Derneği Yönetim Kurulu Başkanı Rahmi Aktepe de, bilişimcilerin halkla beraber İstiklal Caddesi'ni bir hafta süre için bile olsa Bilişim Caddesi yapmak üzere yola çıktıklarını vurgulayarak, ''Bilişim toplumu olmanın temelinde yatan bilgiyi toplumsal kalkınmada bir araç olarak kullanmak düşüncesi istiklalin de temelidir. Bilgiye sahip olamayanlar istiklallerine de sahip olamayacaklardır'' şeklinde konuştu. 
     İstiklal Caddesi'ndeki törende konuşmaların ardından Özdemir, Gürtuna ve Aktepe birlikte kurdele keserek Bilişim Caddesi'ni açtılar. 
     Açılıştan sonra Gürtuna ve Özdemir, cadde girişine kurulan kent bilgi banka sistemi hakkında bilgi aldı. Gürtuna, İstanbul'da ilk etapta 100 daha sonra 300 noktaya yerleştirecekleri sistem sayesinde herhangi bir kişinin İstanbul ile ilgili her türlü bilgiye ulaşabileceğini belirtti. 
     Gürtuna ve Özdemir, daha sonra Dulcinea'daki sergi salonunda yer alan e-ressam sergisini gezdiler. 
     Bilişim Caddesi'ne yerleştirilen kiosklar aracılığıyla vatandaşlar vatandaşlık numarası, trafik ceza puanı gibi bilgileri öğrenebilecekler. 
     Bir hafta boyunca caddede ayrıca e-ressam, Bilişim Karikatürleri, HOBİ-lişim sergisi, Kapaklarda Türk Bilişim Tarihi Sergisi ve Bilgisayar Tarihi Sergisi gezilebilecek. Ayrıca, temel ve gelişmiş internet eğitimi ve temel bilgisiyar eğitimleri de düzenlenecek. 
     
</TEXT>
</DOC>
