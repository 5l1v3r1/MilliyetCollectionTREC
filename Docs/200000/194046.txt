<DOC>
<DOCNO> 194046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo04.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Çaykur Rizespor ile 17. maça çıkıyor... 
</HEADLINE>
<TEXT>

     Fenerbahçe ile Çaykur Rizespor, Birinci Süper Futbol Ligi'nde yarınki maçla birlikte 17 kez karşılaşmış olacak. 
     Her iki takım arasında daha önce yapılan 16 lig maçının 9'unu Fenerbahçe, 4'ünü Çaykur Rizespor kazanırken, 3 maç ise berabere sona erdi. 
     Fenerbahçe rakip filelere toplam 30 gol atarken, Çaykur Rizespor, sarı-lacivertlilere 13 golle karşılık verdi. 
     İki takım arasında 2001-2002 sezonunda yapılan son lig maçlarını Fenerbahçe, kendi evinde ve deplasmanda aynı skorla 2-1 kazanmıştı. 
     
     ÇAYKUR RİZESPOR'UN SON GALİBİYETİ 1987'DE 
     Çaykur Rizespor, ilk 5 maçta yenilmediği Fenerbahçe karşısında son galibiyetini 16 yıl önce aldı. 
     Güçlü rakibi karşısında ligde son galibiyetini 1986-87 sezonunda, 31 Mayıs 1987'de 2-1'lik skorla alan Çaykur Rizespor, daha sonra rakibiyle yaptığı 8 maçta galibiyete hasret kalırken, 7 yenilgi, 1 beraberlik aldı. 
     
     İSTANBUL'DAKİ MAÇLAR 
     Sarı-lacivertliler, rakibiyle İstanbul'da yaptığı 8 maçta 6 galibiyet, 2 yenilgi aldı. 
     İstanbul'daki maçlarda Fenerbahçe 18, Çaykur Rizespor ile 6 gol attı. 
     
     İSTANBUL'DAKİ SON 6 MAÇI KAZANDI 
     Çaykur Rizespor ile ligde ilk kez 1979-80 sezonunda karşılaşan Fenerbahçe, kendi sahasında 2-1 yenildi. 1980-81 sezonunda da İstanbul'daki maçta rakibine 3-2 mağlup olan sarı-lacivertliler, bu karşılaşmadan sonra kendi sahasında yaptığı 6 maçta da Çaykur Rizespor'u yendi. 
     Fenerbahçe, kendi evinde Çaykur Rizespor ile yaptığı son 6 lig maçında toplam 15 gol atarken, kalesinde sadece tek gol gördü. 
     
     FARKLI SKORLAR 
     Çaykur Rizespor'u ligde ilk kez 1985-86 sezonunda İstanbul'da 1-0 yenen Fenerbahçe, ligde en farklı skorlu galibiyetlerinden birini de rakibi karşısında elde etti. 
     1986-87 sezonunda kendi sahasında rakibini 6-0 yenen Fenerbahçe, 103 golle şampiyon olduğu 1988-89 sezonunda da Çaykur Rizespor'u İstanbul'da 3-0, deplasmanda 5-0 gibi farklı skorlarla yenmeyi başardı. 
     
</TEXT>
</DOC>
