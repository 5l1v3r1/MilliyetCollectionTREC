<DOC>
<DOCNO> 169274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun09.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde bile kapris yapan yıldızlar... 
</HEADLINE>
<TEXT>

     Sinema ve müzik dünyasının kaprisli yıldızları, uçak yolculuklarında bile bu tavırlarından vazgeçmeyince personeli çileden çıkarıyor. 
     Internetteki ''handbag'' sitesinin haberine göre, ''Spice Girls'' grubunun eski elemanı ve dünyanın en çok kazanan futbolcusu David Beckham'ın eşi Victoria Beckham'ın tavrı, görenleri şaşkınlığa uğrattı. 
     Bir uçak yolculuğunun ardından valizini bulamayan Victoria Beckham, bagajını başka bir yolcunun aldığının farkedilmesi üzerine deliye döndü. Bu aksi tesadüf için uçak mürettebatını suçlayan Beckham, British Airways'in kendisine ömür boyu bedava uçuş hakkı sağlamasını istedi. 
     ''Charlie'nin Meleği'' filminin 41 yaşındaki ünlü oyuncusu Demi Moore ise yolculuk yapmak için özel bir jet kiraladı. 
     Valizleri koca jete bile sığmayan Moore, bir anda bağırıp çağırmaya başladı. Jetin bagaj kapasitesinin inanılmaz derecede küçük olduğunu savunan güzel yıldız, hemen daha büyük bir jet getirilmesini istedi. Daha geniş bir uçağın olmadığını öğrenen Moore, kaderine razı olmayarak yolculuktan vazgeçti. 
     Ünlü şarkıcı Mariah Carey'in vazgeçemediği şampanya markası ve ılık sodasının getirilmemesi halinde sorun çıkardığı, Destiny's Child topluluğunun elemanlarının ise plastik kaplarda içecek ikram edildiği zaman geri çevirdikleri ifade edildi. 
     
</TEXT>
</DOC>
