<DOC>
<DOCNO> 170039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo17.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, voleybolda da flaş transferler peşinde... 
</HEADLINE>
<TEXT>

     Fenerbahçe Kulübü, voleybol şubesinde yeniden yapılanma çalışmalarını sürdürüyor. 
     Sarı-lacivertli kulüpten yapılan açıklamada, yeniden yapılanma çerçevesinde çalışmalarını sürdüren voleybol komitesi, kulüp yönetim kurulu üyesi Hakan Dinçay'ın başkanlığında, İbrahim Yurttaş, Nihat Özcan ve Turan Altuner'in katılımlarıyla Dereağzı Tesisleri'nde dün bir toplantı yaparak, çalışmalarla ilgili değerlendirmelerde bulundu. 
     Toplantı sonrasında, sarı-lacivertli bayan ve erkek voleybol takımlarındaki transfer çalışmalarının hızla sürdüğü ve önümüzdeki günlerde flaş transferlerin devam edeceği ifade edilirken, yeni kadroların ilerleyen günlerde düzenlenecek basın toplantısı ile taraftarlara ve basına tanıtılacağı açıklandı. 
     Voleybol komitesinin, 2003-2004 bütçe çalışmalarının gözden geçirerek, reklam ve sponsorluk için yapılan çok sayıdaki başvuruyu değerlendirdiği ve önümüzdeki günlerde bununla ilgili anlaşmaları tamamlayacağı belirtilirken, yapılan toplantıda sezon açılışı ve antreman programları ile ilgili son aşamaya gelen planlama çalışmalarının da gözden geçirildiği kaydedildi. 
     Fenerbahçe Kulübü, erkek voleybol takımı için Tokat Belediyesi Plevnespor'dan Gökhan Öztürk, Arçelik'ten Gökhan, Barış ve Burak ile İstanbul Büyükşehir Belediyespor'dan Hasan ile anlaştığını daha önce açıklamıştı. 
     
</TEXT>
</DOC>
