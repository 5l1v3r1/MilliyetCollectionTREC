<DOC>
<DOCNO> 165627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo07.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başarı öyküsü... Ağrılı 2 genç milli takımda... 
</HEADLINE>
<TEXT>

     Ağrılı 2 genç, önlerine çıkan bürokratik engelleri aşarak ilk önce Türkiye Atletizm Şampiyonası'nda dereceye girdiler, ardından da milli takıma seçildiler. 
     Bolu Aladağ'da yapılan atletizm kros kampına katılan Ağrılı atletlerden Hikmet Taştan, atletizm denince akla ilk gelen il olan Ağrı'da atletizm sporunun bürokrasiye kurban gittiğini savundu. 
     Taştan, kentte 2-3 yıl öncesine dek 100'ün üzerinde sporcunun olduğunu belirterek, ''Bugün kentte yalnızca 15-20 sporcu var. Onlar da Gençlik ve Spor İl Ağrı Müdürlüğü'nden yeterince destek göremiyorlar'' diye konuştu. 
     
     KAMP EĞİTİM MERKEZİ MÜDÜRÜ BOKS ANTRENÖRÜ 
     Ağrı'da bulunan ve atletlerin eğitim gördüğü kamp eğitim merkezinin müdürünün boks antrenörü olduğunu söyleyen Taştan, ''Yönetmelik gereği Türkiye Şampiyonası'nda ilk 20'ye giren sporcuların ödemelerini Gençlik ve Spor Genel Müdürlüğü yapıyor. Diğer sporculara, yarışmalara giderken gençlik ve spor il müdürlükleri destek veriyor. Ben ve bazı arkadaşlarım bu desteği Ağrı'da göremedik'' dedi. 
     Yaşadığı bir örneği de anlatan Taştan, ''Ben 1995 yılından beri atletizmle uğraşıyorum ve milli takım kadrosundayım. Ağrı Gençlik ve Spor İl Müdürlüğü'nden ikametgahla ilgili bir yazı istedim. Mersin'de bir kulüpte spor yaptığım gerekçe gösterilerek evrak verilmedi'' dedi. 
     Taştan kendisi ve birçok sporcunun Doğu ve Güneydoğu'dan ekonomik nedenlerle Batı'daki atletizm kulüplerine gittiklerini de ifade ederek, ''Müsabakalarda yarışmaya katıldığımız kentten değil, yaşadığımız kentten ikametgah almamız gerekiyor. Bu bürokratik engel biran önce kaldırılmalı'' diye konuştu. 
     Kampta bulunan milli atlet Burhan Boztepe ise kendisinin de Ağrılı olduğunu belirterek, ''Ağrı'da atletizm sporuyla uğraşanlara yeterli destek verilmiyor. Karşımıza çıkarılan tüm bürokratik engellere karşın başarılı olmaya çalışıyoruz'' dedi. 
     
</TEXT>
</DOC>
