<DOC>
<DOCNO> 185349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo11.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülden'i 20 milyar lira yüzünden ellerinden kaçırdılar 
</HEADLINE>
<TEXT>

     Şanlıurfa Gençlik Spor Kulübü, 23. Avrupa Bayanlar Voleybol Şampiyonası sonrasında ''Avrupa'nın en iyi liberosu'' seçilen Gülden Kayalar'ı 20 milyar transfer ücretini ödeyemediği için elinden kaçırdı. 
     Şanlıurfa Gençlik Spor Kulübü'nde oynarken, Avrupa şampiyonası öncesinde son anda milli takıma seçilen ve şampiyonada gösterdiği başarılı performansla Türkiye'nin final oynamasında büyük pay sahibi olan Gülden Kayalar, maddi zorluk içine giren kulübünden 20 milyar transfer ücreti nedeniyle ayrılmak zorunda kaldı. 
     Türkiye'de futbolculara milyon dolarla ödenen astronomik transfer ücrelerinin yanında diğer branşlarda mücadele eden sporcuların aldıkları transfer ücretlerinin ne kadar ''komik'' durumda kaldığı ''Avrupa'nın en iyi liberosu'' seçilen Gülden Kayalar'ın transferinde bir kez daha gözler önüne serildi. 
     Şanlıurfa Gençlik Spor Kulübü'nde geçen sezon forma giyen Gülden'in, bu sezon için transfer ücreti konusunda kulübüyle anlaşamadığı öğrenildi. 
     Şanlıurfa Gençlik Spor Kulübü'nün Başkanı Ali Aybar, milli takımın ve Gülden'in başarısı nedeniyle Şanlıurfalı olarak büyük mutluluk duyduğunu belirtti. 
     Aybar, şunları söyledi 
     ''Şanlıurfa'dan gidip milli takıma giren ve büyük başarı gösteren Gülden'in bu başarısı, bizim adımıza, Şanlıurfa adına çok güzel bir olay. Çok duygulandık, çok mutlu olduk. Ama maddi olarak bu sene çok zor durumdayız. Hiç paramız yok. Bu nedenle Gülden'in transfer ücretini ödeyemeyeceğimizi anladık. O da geçen hafta Ankara Numune Hastanesi ile yeni sezon için anlaştı. Çok iyi, efendi bir sporcumuzdu. Parasızlığın gözü kör olsun.'' 

     
</TEXT>
</DOC>
