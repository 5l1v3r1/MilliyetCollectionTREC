<DOC>
<DOCNO> 181343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur20.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu'nu çocukları gözyaşları ile uğurladı... 
</HEADLINE>
<TEXT>

     Başbakan Yardımcısı ve İçişleri Bakanı Vekili Mehmet Ali Şahin, Denizli Valisi Recep Yazıcıoğlu'nun ''idarecilik yaşamından, Türkiye'yi yönetenlerin ve yönetmeye talip olanların çıkaracağı dersler olduğuna inandığını'' söyledi. 
     Geçirdiği trafik kazası sonucu yaşamını yitiren Recep Yazıcıoğlu için İçişleri Bakanlığı önünde tören düzenlendi. 
     Vali Yazıcıoğlu'nun cenazesi Ankara Üniversitesi Tıp Fakültesi İbni Sina Hastanesi'nden alınarak polis korteji eşliğinde törenin yapılacağı İçişleri Bakanlığı'na getirildi. 
     Törene, Vali Yazıcıoğlu'nun eşi Meryem Yazıcıoğlu, çocukları Rüveyda Durmaz, Necla Yavi ve Mehmet Kemal Yazıcıoğlu, kardeşi Sait Yazıcıoğlu ve yakınları ile Devlet Bakanı, Başbakan Yardımcısı ve İçişleri Bakanı Vekili Mehmet Ali Şahin, Milli Eğitim Bakanı Hüseyin Çelik, Çalışma ve Sosyal Güvenlik Bakanı Murat Başesgioğlu, Bayındırlık ve İskan Bakanı Zeki Ergezen, DYP Genel Başkanı Mehmet Ağar, BBP Genel Başkanı Muhsin Yazıcıoğlu, DYP Genel Başkan Yardımcısı Saffet Arıkan Bedük, Ankara Valisi Yahya Gür, eski İçişleri Bakanı Rüştü Kazım Yücelen, eski Milli Savunma Bakanı Sabahattin Çakmakoğlu, İçişleri Bakanlığı personeli ve askeri temsilciler katıldı. 
     Törende, Recep Yazıcıoğlu'nun çocukları birer konuşma yaptılar. 
     Kızı Necla Yavi, babasının çok güçlü bir insan olduğunu ve kendilerinden de hep güçlü olmalarını istediğini ifade ederek, kelimelerin babasını anlatmaya yetmeyeceğini söyledi. Yavi, şöyle konuştu 
     ''Hastane yatağında yattığı sırada ona sıkıca sarıldım ve Baba, lütfen orada bari yaramazlık yapma dedim. Ama sonra döndüm, dedim ki, ben ne söylüyorum, orada da çılgınlıklar yap. Adrenalin bağımlılığın orada da devam etsin. Çünkü sen böyle hayat buluyorsun. Torunu İlayda O'nu rüyasında dağlara çıkmış, ona el sallarken görmüş. O'nu yamaç paraşütü yaparken görmüş. Baba, biliyoruz şimdi o çok sevdiğin doğana kavuştun. Bütün güzellikler seninle olsun. Biliyorum ki Allah seni orada en güzel yerlere alacak. Bunu fazlasıyla hak eden bir insansın. 55 yıla belki 550 yıllık bir yaşam sığdırdın. Bütün Türkiye senin için yas tutuyor ve bütün Türkiye bu süre içinde senin için dua etti. Bunu başarabilmiş olmak her kula nasip olmaz. Babam, hastanede, Romalı sporcu heykelleri gibi dimdik yatıyordun. Her zaman diktin. Bunu hiç kaybetmedin. Senin arkandan ağlamak yok. Umarım, beni dinleyenler O'nun vermek istediği mesajları alırlar. Güzel babam, seni çok seviyorum.'' Daha sonra kürsüye gelen Rüveyda Yazıcıoğlu Durmaz, babasına her zaman ''güzel yüzlüm'' diyerek hitap ettiğini belirterek, duygularını şöyle ifade etti 
     ''6 gün boyunca onunla hastanede güzel yüzüne bakarak konuştum. O'na, Hadi baba, sen güçlüsün dedim. O hep çok güçlüydü. O benim Herkülüm gibiydi. Yanımda hep kanatlarım olduğunu düşünürdüm. Şu an kanatsız kaldım. Ama yine de babam her şekilde benim ve ailemin yanında olacak. Kızım, dün resmini gördü ve ağladı. Oysa ona dedesinin öldüğünü söyleyemedim. Çünkü buna hazır değildim. Kızım, dedesini çok özlediğini söyledi. O bize bütün bir ömrü adamıştı. Ben de ömrümü kızım İlayda'ya adayacağım. Onu senin gibi yetiştireceğim, çünkü bizim hayatımız onunkine pek benzemiyordu. Spor faaliyetlerine babam gibi katılamıyorduk, fakat torunu 4.5 yaşında babamla uçtu, rafting yaptı, her şeyi yaptı. Babam onunla gurur duyardı. Benim torunum, benim kanım onda derdi. Sana 6 gün boyunca veda etmedim ve yine etmiyorum. Seni çok seviyorum.'' Daha sonra kürsüye gelen oğlu Mehmet Kemal Yazıcıoğlu da törene katılanlara teşekkür etti. Babasının farklı ve sıra dışı bir idareci olduğunu ifade eden Mehmet Kemal Yazıcıoğlu, ''O'nun 30 yıl taşıdığı yüzüğü bana verdiler. İnanıyorum ki o yüzük bana uğur getirecek ve O'nun gibi sıra dışı ve hiç bir şeyden korkmayan bir idareci olacağım. Bunun için elimden gelen bütün çaba ve gayreti sarf edeceğim. Seni çok seviyorum. Bunu hiç bir zaman unutma. Her zaman da senin yanındayım. Ve ikinci bir Recep Yazıcıoğlu gelecek bu ülkeye... Bunun için bütün benliğimle yemin ediyorum'' diye konuştu. 
     Mehmet Kemal Yazıcıoğlu konuşmasının ardından babasının tabutunu öptü. 
     Çocukların konuşması sırasında törene katılanların duygulandıkları görüldü. 
     
</TEXT>
</DOC>
