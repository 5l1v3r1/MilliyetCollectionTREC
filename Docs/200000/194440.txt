<DOC>
<DOCNO> 194440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur14.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Pepe Koç Üniversitesi ile ilgili inceleme sürüyor 
</HEADLINE>
<TEXT>

     Çevre ve Orman Bakanı Osman Pepe, Koç Üniversitesi'nin kurulu olduğu ormanlık alanla ilgili yargı kararlarına işaret ederek, üniversitenin kurulması amacıyla izin verilen ormanlık sahanın şu andaki hukuki durumu muallakta olmayıp, alanın teslim alınması ve teslim alındıktan sonra kullanılmasıyla ilgili değerlendirmelerin sürdüğünü bildirdi. 
     Pepe, LDP İstanbul Milletvekili Emin Şirin'in soru önergesine verdiği yanıtta, Koç Üniversitesi'nin kurulu olduğu orman alanındaki tesislerine Orman Kanunu'na dayanarak ve ''kamu yararı'' gözetilerek izin verildiğini kaydetti. Pepe, kesin izinden önce verilen ön izin süresinde, izin verilen sahada planlanan tesisler için ilgili birimlerce onaylanmış imar uygulama planı ve ön izin taahhüt senedinde belirtilen belgeler idareye teslim edildikten sonra 49 yıl süreli kesin izin verildiğini kaydetti. 
     İzin verilen sahanın orman sayıldığı için bir başka kişi ya da kuruma tapu verilmek suretiyle devrinin mümkün olmadığına işaret eden Pepe, İstanbul 2. İdare Mahkemesi kararıyla tahsis işlemenin iptali kararının ardından İstanbul Orman Bölge Müdürlüğü'nün Koç Üniversitesi Rektörlüğü'ne tebligat yaparak, sahanın boşaltılarak teslimini talep ettiğini belirtti. 
     Yasa gereği izin iptali yapılan ormanlık sahalardaki tesislerin Orman Genel Müdürlüğü'ne geçtiğine dikkati çeken Pepe, '''İdaremizce talep edilmemesine rağmen Koç Üniversitesi, 2003 yılı arazi tahsis bedelini idaremiz hesaplarına yatırmıştır. Ancak sözkonusu bedel iade edilmiştir. Tesislerin teslim alınması ve değerlendirilmesi çalışmaları devam etmektedir'' dedi. 
     Pepe, ''yargı kararına rağmen inşaatlara göz yumulduğu'' iddialarına karşılık, Koç Üniversitesi'ne iznin 1995 yılında verildiğini, tesislerin inşaatına da bu tarihlerde başlandığını ifade ederek, Danıştay'ın 1998 tarihli yürütmenin durdurulması kararı ile 2002 tarihinde Bakanlığın iptal olurunun alındığı tarihlerde tesislerin tamamlandığını kaydetti. 
     Koç Üniversitesi kurulması amacıyla izin verilen ormanlık sahanın şu andaki hukuki durumunun muallakta olmadığını, alanın teslim alınması ve teslim alındıktan sonra kullanılmasıyla ilgili değerlendirmelerin devam ettiğine işaret eden Pepe, konunun çözümü ve hukuki zemine oturtulabilmesi için gerekli çalışmaların sürdüğünü bildirdi. 
     
</TEXT>
</DOC>
