<DOC>
<DOCNO> 155310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun27.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Roth'tan Türkiye için olumlu sözler... 
</HEADLINE>
<TEXT>

     Alman hükümetinin insan hakları sorumlusu Claudia Roth, ''Türkiye'de olumlu gelişmelerin yaşandığını'' ve ''Türkiye'nin Avrupa'nın bir parçası olduğunu'' belirtti. 
     Roth, 24 Nisan-4 Mayıs arasında Türkiye'ye yaptığı ziyareti değerlendirmek amacıyla düzenlediği basın toplantısında, İstanbul, Ankara, Silopi, Mardin, Bodrum ve Irak sınırında bulunduğunu, aralarında Başbakan Yardımcısı ve Dışişleri Bakanı Abdullah Gül ve İçişleri Bakanı Abdülkadir Aksu'nun da bulunduğu Türk hükümet temsilcileriyle görüşmeler yaptığını belirtti. 
     Görüşmelerde Türkiye'nin AB üyeliğine destek dile getirdiklerini kaydeden Roth, ''Doğal olarak Türkiye Kopenhag kriterlerini yerine getirmeli. Bu kriterler azaltılamaz ya da çoğaltılamaz. Her ülke bu kriterlere uymak zorundadır. Türkiye'de de birçok yasa ciddi şekilde ele alındı. İdam cezası da kaldırıldı. Ancak uygulamada hala bazı sorunlar var'' diye konuştu. 
     Türkiye'deki din özgürlüğünün de Almanya'da dikkatle izlenen bir konu olduğunu belirten Roth, ''Gelişmeler çok olumlu, ancak örneğin Ortodoks kiliselerde rahiplerin eğitilmesi imkanı yok. Bu düzeltilmeli. Yabancı dilde yayınlar konusunda da uygulamada eksiklikler var'' dedi. Roth, ''Kürtçe öğrenilebilmesinin de olumlu bir gelişme olduğunu'' ifade etti. 
     Roth, ''Almanya Dışişleri Bakanı Joschka Fischer'in aslında Türkiye'nin AB'ye girmesini istemediği'' şeklindeki haberler hakkında ne düşündüğünün sorulması üzerine, ''Bu, tümüyle saçma bir iddia. Helsinki'de Türkiye'ye üyelik statüsünün verilmesini sağlayan büyük ölçüde Fischer'di. Biz gerçek tumumuzun ne olduğunu bir kez daha tekrarladık. Ama Kopenhag kriterleri her şart altında yerine getirilmeli'' diye konuştu. 
     Türk hükümet temsilcilerinin, AB üyeliği konusunda daha iyi bir karar çıkarılamadığı için kendilerinden şikayetçi olduklarını da belirten Roth, ''Biz de, AB içinde Türkiye konusunda farklı görüşlerin olduğuna işaret ettik'' dedi. 
     Roth, Kıbrıs konusunda da, ''Bence adada artık hiçbir zaman kapanmayacak bir kapı açıldı. Günümüzde tüm duvarların yıkılması gerekir'' diye konuştu. 
     Türkiye ziyareti sırasında Bingöl depreminin meydana geldiğini anımsatan Roth, ''Depremden kısa bir süre sonra Alman hükümeti olarak yardım önerisinde bulunduk. Bu yardıma gerek olmadığını öğrenince de sevindik'' diye konuştu. 
     Görüşmeler sırasında Irak'taki durumun da büyük ölçüde normal olduğunu müşahade ettiklerini ifade eden Roth, ''İnsani yardım da iyi şekilde devam ediyor. En büyük sorun, bölgedeki mayınlar. BM mültecilere yardım kuruluşu da iyi hazırlanmıştı. Türkiye'ye giden mülteci yoktu. Türkiye'nin Kuzey Irak'a girmemesi de iyi oldu, zünkü bölgedeki Kürtlerle sorunlar yaşanabilirdi'' şeklinde konuştu. 
     Roth ayrıca, Irak'a gönderilen yardım malzemelerinin, Güneydoğu Anadolu bölgesinden satın alınmasının bölgenin kalkındırılmasına yardımcı olduğunu belirtti. 
     
</TEXT>
</DOC>
