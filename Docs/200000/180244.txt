<DOC>
<DOCNO> 180244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun25.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük polisi "Büyük bir saldırı planı ortaya çıkarıldı" 
</HEADLINE>
<TEXT>

     Irak'ın Kerkük kenti polisi, aşırı dinci militanların hazırladığı büyük bir eylem planının ortaya çıkarıldığını bildirdi. 
     Kimliğini açıklamayan bir yerel güvenlik yetkilisi, AFP muhabirine verdiği demeçte, dün yakalanan Ensar ül İslam üyesi üç kişinin, bombalı eylem hazırlığı yaptıklarını itiraf ettiklerini ve çöp kutularına gizledikleri 1200 kilo patlayıcıyı gösterdiklerini söyledi. 
     Yetkili, ''Sanıklar sorgularında, üç çöp bidonuna 1200 kilo patlayıcı yerleştirdiklerini anlattılar. Çöp kutularından biri Kerkük köprüsüne yerleştirilmişti. İkinci bidon Kerkük'te kalabalık bir semte yerleştirilecek, üçüncüsü de Süleymaniye'de IKYB lideri Celal Talabani'ye suikast amacıyla kullanılacaktı'' dedi. 
     Ensar ül İslam militanları, dün patlayıcı dolu bavullarla yakalanmışlardı. 
     
</TEXT>
</DOC>
