<DOC>
<DOCNO> 191169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/yazar/sazak.html </URL>
<DATE> 2003/10/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Pirus zaferi 
</HEADLINE>
<TEXT>

   ANKARA 
   
   CHP kurultayından 'tek adam'lığını ilan ederek çıkan Deniz Baykal açısından bu sonucun 'Pirus zaferi' olacağını yazmıştık. 
   Öyle de oldu 
   Parti içi demokrasiyi katleden 'blok liste' ve tüzük tartışmaları yüzünden CHP'de öylesine trajik sahnelere tanık olundu ki, kan gölü içindeki savaş alanından ayrılan mitoloji kahramanı Pirus'un 'Tanrım bana bir daha böyle zafer gösterme' dediği gibi gelecekte böyle bir kurultay hiçbir partide yaşanmasın. 
   CHP'nin 'sol' parti kimliği ve 'halkçılığı' zaten aşınmıştı, 30'uncu kurultaydan sonra Baykal sayesinde 'demokrat' olma özelliği ortadan kaldırıldı. 
   Politbüro eleştirisi bile dünkü oylamadan sonra hafif kalıyor. Eski Sovyet sistemine haksızlık yapmayalım. Orada bile parti kademelerinde yükselmenin yolları CHP'ye göre daha demokratikti. 
   Yeni tüzükle CHP, 'komünist' değil, 'faşist' partilere özgü bir yapılanmaya sürükleniyor. 
   Kurultaydaki sessizliği dünkü yazımızda, 'Baba' filminin sonuna benzetmiştik. Oylama yöntemi ve sonuçları bu gözlemi doğruladı 
   Deniz Bey 'Den Corleone' rolünde koltuğa oturmuş. Tüzüğe karşı çıkan Önder Sav nasılsa 'ikna edilmiş', Eşref Erdem, Baba'nın sağında. 'Den Corleone' oylamayı dev ekrandan izliyor. Ağır baskı altındaki delegenin bir bölümü de yerel seçimlerde adaylık vaadiyle kazanılmış 
   Bunalmış durumdaki delege sonunda, 'Madem tüm sorumluluğu genel başkan üstüne alıyor, nasıl olsa Baykal'ın son kurultayı olacak' tepkisiyle tüzüğe kerhen 'evet' dedi. 
   Tüzük geçince, genel başkanın karşısındaki 'muhalefet bloku' da çöktü. 
   Zafer Baykal'ın oldu 
   CHP liderinin kurultay kazanma sorunu 1999 seçimlerinde partinin baraj altında kalması hariç hiç olmadı. Ancak Baykal'ın sorunu seçim kazanamamak 
   Deniz Bey, CHP kurultayında 80 kişilik Parti Meclisi ile birlikte 'tek adamlığı'nı ilan ederken 28 Mart'taki yerel seçimlerde AKP karşısında belediyeleri nasıl kazanacağını anlatmalıydı. 
   Partiyi 'Ya bendensiniz, ya değil' diye bölerken, 2004 seçimlerinin CHP tarafından kaybedilmesi halinde ne yapacağını da açıklamalıydı. 
   CHP Meclis Grubu da, 18 'özgür üye' dışında parti içi demokrasi sınavından geçemedi. Derviş, sayfalar dolusu mektup yazacağına, 'dar kadrocu' diye eleştirdiği anlayışın ürünü tüzüğe 'ret' oyu verebilirdi. 
   Kurultaydan son bir not, CHP'nin 'temiz toplum' iddiasına gölge düşüren bir yaklaşıma ilişkin. Baykal, 8.5 katrilyonluk son batık banka mağdurlarını 'İmarzede değil, AKPzede' diye nitelerken, 'Hortumcunun hiç mi kusuru yok ' diyemedi. Hem medyadan yakınacaksınız hem de kurultaya beş kala davet edildiğiniz 'koltuk'ta banka hortumlamalarını konuşamayacaksınız 
   Genç Parti oylarını çekme uğruna değer mi 
   
      
   
   
</TEXT>
</DOC>
