<DOC>
<DOCNO> 194140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/siyaset/asiy.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Harf misillemesi 
</HEADLINE>
<TEXT>

   Hollanda'da yaşayan Türk vatandaşları, Hollanda alfabesine Türkçe harflerin alınması için Hollanda hükümetine başvuruda bulundu 
      ANKARA Milliyet 

   
   AB İlerleme Raporu'nda Türkiye'nin alfabesinde bulunmayan q, w, x harflerine izin vermesi istenen ifadelerin ardından Avrupa'da "alfabe savaşları" başladı. İlerleme Raporu'nun açıklanmasından sonra harekete geçen Hollanda'da yaşayan Türk vatandaşları, Hollanda alfabesine Türkçe harflerin alınması için Hollanda Başbakanı Jan Peter Balkanende'ye başvurdu. 
   Hollanda'da 1996'dan beri sivil toplum örgütü olarak resmen tanınan, Türk ve Faslı yaşlıların haklarını savunan Hollanda Göçmen Yaşlılar Sendikası NISBO Hollanda alfabesine Türkçede bulunan ç, ğ, ı, ö, ş, ü harflerinin alınmasını talep etti. NISBO'nin Türkçe harflerin Hollanda alfabesine alınması için Balkanende'ye gönderdiği mektupta, Hollanda'daki Türk toplumunun Türkçe isimlerin doğru yazılıp okunmasını "kendisine saygının bir gereği olarak gördüğü" vurgulandı. 
   
   Yanlışlıkların önü alınmalı 
   Türkçe harflerin Hollanda alfabesinde yer almaması nedeniyle pek çok Türkçe ismin yanlış, eksik yazıldığını ve eksik telaffuz edildiğini vurgulayan NISBO, Hollanda'da yerleşik ve kalıcı bir konuma geçen Türk toplumunun nüfus, kimlik, pasaport ve diğer pek çok resmi evrakta isminin yanlış ve eksik yazımının önünün alınmasını istedi. 
   NISBO'nun yaptığı açıklamada da, Hollanda hükümetinin konunun üzerine ciddiyetle gitmesinin istendiği ve mümkün olan en kısa zamanda Türkçe harflerin Hollanda alfabesine alınmasının talep edildiği vurgulandı. Açıklamada, "2004'ün ikinci yarısında Hollanda'nın AB Dönem Başkanlığı'nı alması nedeniyle, Hollanda hükümetinin konuyu AB düzeyine taşıması istenmektedir" denildi. 
   
   Tartışma, ilerleme Raporu ile başladı    Alfabe tartışması, AB'nin Türkiye için hazırladığı İlerleme Raporu'nda Kürt kökenli Türk vatandaşlarının çocuklarına verdikleri isimlerde Kürtçede kullanılan, ancak Türk alfabesinde bulunmayan q, w, x harflerine getirilen yasağın eleştirilmesiyle başladı. Rapordaki bu ifadeler, Türkiye'den alfabe değişikliği talebinde bulunulduğu iddialarını da beraberinde getirdi. 
   
   Türkçe harfi elle yazdılar 
   Almanya'da Türkçe karekterli harflerin kullanılması konusunda tam bir kargaşa yaşanıyor. Ş, ç, ğ, ü gibi harfler Alman alfabesinde bulunmadığından, bunların yerine s, c, g, u kullanılıyor. Büyük karakterlerde de Ü ve İ yerine U ve I tercih ediliyor. Bu durumda, Şenol - Senol, Çetin - Cetin olurken, bazı durumlarda isimler fonetiğe göre de yazılabiliyor. Yerine göre Güler "Guler" ya da "Gueler" olabiliyor. Ehliyet, sağlık ve banka kartı ya da Alman pasaportu alan Türklerin isimleri de Alman harfleriyle yazılıyor. Ancak Alman yasalarında Türkçe karakterde isim yazılmasını engelleyen bir yasal düzenleme yok. 
   
   
   
</TEXT>
</DOC>
