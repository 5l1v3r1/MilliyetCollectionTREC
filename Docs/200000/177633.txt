<DOC>
<DOCNO> 177633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yazar/altan.html </URL>
<DATE> 2003/08/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eski bir linç olayı ve Nermin Neftçi 
</HEADLINE>
<TEXT>

   
   Yoğun sıcaklarla ortalığın kavrulduğu bir ağustos ikindisinde, Beykoz'daki Abraham Paşa Korusu'na gitmek ve eski bir dost olan Ercüment Bey'in, yüz yılı aşkın çınarlarla, ıhlamurlarla gölgelenmiş, esintili bir serinlikteki lokanta bahçesinde yoğun ağaç yaprakları arasından, vazgeçilmez bir sevgili yüzü gibi yer yer görünen Boğaz'ın masmavi sularına da, arada sırada dalarak köpüklü light bir bira içmek... 
   
   Türkiye, 21. yüzyılın başında da, yine tam bir dönemeç noktasında... 
   Irak'a asker göndermek, yahut göndermemek... Tam bir dönemeç noktası işte. 
   Gitgide beter olacağa benzeyen Ortadoğu bataklığına, tepetaklak dalmakla bataklığın, gitgide Başkan Bush politikasının da ateşini yükseltmeye başlayan sıtmasından korunma konusunda, daha değişik önlemler almaya çalışmak... 
   Soğuk Savaş yıllarının beylik sloganlarına yumulup, Pentagon'un şefliğindeki Washington operasında uzakta bir tenor olmaya sıvanarak, 20. yüzyılı da ıskalamanın bedelleri tuhaf bir umacı görünümünde başladı kıpırdamaya ufuklarda... 
   Irak'a asker göndermek, yahut göndermemek tartışmaları... 
   
   21. yüzyıl, artık bizim kuşağın yüzyılı değil... Beykoz'daki Abraham Paşa Korusu'nda, yüzyılı aşkın ağaçların gölgesinde Boğaz'ın, yeşil yapraklar arasından yer yer görünen uzaktaki masmavi sularına bakarak köpüklü light bir bira içmek... 
   
   CHP'nin eski milletvekili ve bakanı Nermin Neftçi de, Bodrum plajlarında yüzerken ölüvermiş denizde 79 yaşında... 
   1967 - 68 arasında, Meclis'te İçişleri Bakanlığı bütçesi görüşülürken Süleyman Bey'in adamları, tam bir linç tablosunda saldırmıştı üstüme. İki sıranın arasına düşmüş ve başımı bir sıranın altına sokup saklamaya çalışmıştım. Tekmeler yağıyordu üstüme. Derken, Süleyman Bey'in silahşörlerinden Meclis'e de, üstünde tam 22 değişik silahla geldiğini, o zamanki gazetelerde ilan eden Hamido, yaklaşmış ve tabancasını çekerek üstüme doğrultmuştu. 
   Rahmetli Yunus Koçak, bir anda üstüme boylu boyunca uzanıp, beni kapatmıştı. Ve Hamido, tabancasının kabzasıyla Yunus'un kafasına vurmaya başlamıştı. Yunus'un başı yarılmıştı, kanlar akıyordu yelere... 
   Tam o sırada Nermin Neftçi bir çığlık atmıştı 
   - Adam öldürüyorlar. 
   Bu çığlık ve kan, ortalığı biraz durultmuştu. 
   İçişleri Bakanlığı'nın bütçesi görüşüldüğü için, bütün güvenlik ve kolluk kuvveti örgütlerinin yöneticileri, Meclis'in localarında ve özel yerlerindeydiler. 
   Emniyet Genel Müdür Yardımcısı, kalp krizi geçiriyordu. 
   
   Beykoz'da Abraham Paşa Korusu... Bir anlamda hayatımı kurtarmış olan Nermin Neftçi de, ayrılıvermiş hayattan. 
   Genç kuşaklar, 20. yüzyıldan arta kalmış ne tür tortular ve ne tür taze hipnozlar içinde geçecekler yeni yüzyılın ilk yarısını, kimbilir 
   İstanbul'la derinliğine ilgilenen, beyinsel merakı gelişmiş kaç değer çıkacak aralarından, kimbilir 
   Ve kimbilir ne olacak İstanbul, beklenip duran o ürkütücü depremden sonra 
   
   İstanbul doğru dürüst ne kadar incelendi ki 
   İstanbul üstüne yazılmış evrensel yapıtların çevirileriyle de donatılmış olan, Çelik Gülersoy'un "İstanbul kitaplığı"yla da kedisinin ölümünden sonra pek ilgilenen olmadı galiba... 
   Yaşadığı tarihsel ve evrensel, dünyanın en güzel kentiyle bir türlü yeterince bütünleşemeden yaşamak, yahut yaşamaya çalışmak o kentte, yani İstanbul'da... 
   Yusuf Ziya Ortaç 
   - İstanbul'da tabiattan olan ne varsa, "ulvi" insandan olan ne varsa "süfli", derdi... 
   Siz ne diyorsunuz, haklı mıydı acaba 
   
   Hiç incelenmemiş ne kadar da çok konu var İstanbul'da. Örneğin, son 40 yılda yapılmış yeni camilerin yerleri, üslupları, maliyetleri vs... 
   Örneğin, son yüzyılda İstanbul'un Şehir Hatları vapurlarında kaptanlık etmişlerin yaşam öyküleri... 
   Örneğin, Nedim gibi, Şinasi gibi, Mimar Kemal gibi tarihsel kişilerin mezarlarının, hangi mezarlıklarda nasıl kaybolup gittiği gibi... 
   
   Bir ağustos ikindisinde, Beykoz'da Abraham Paşa Korusu'nda, light bir bira içmek köpüklü... 
   Ve artık kimsenin hatırlamadığı Edip Ayel'den iki mısra mırıldanmak 
   Bir gün gömecekler beni şehrin varoşunda 
   Boş geçti ömür, kaç günümüz kaldı ki şunda... 
   
      
   
</TEXT>
</DOC>
