<DOC>
<DOCNO> 180113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur49.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Barışarock"dan, "Rock'n Coke'a tepki... 
</HEADLINE>
<TEXT>

     ''Küresel Barış ve Adalet Koalisyonu''nun girişimiyle Coca Cola'nın ana sponsorluğunda düzenlenen ''Rock'n Coke Festivali''ne alternatif olarak gerçekleştirilecek ''Barışarock Festivali''ne katılacak sanatçılar, savaş karşıtlarını 6-7 Eylül'de Sarıyer Baharsuyu Piknik Alanı'na davet etti. 
     Taksim Hill Otel'de düzenlenen basın toplantısında sanatçılar adına konuşan Moğollar Grubu'ndan Taner Öngür, Rock'n Coke Festivali'ne katılanlar arasında rock müzik yapmayan çok sayıda sanatçı olduğunu öne sürerek, rock müziğinin böyle bir organizasyonda kullanılmasına tepki duyduklarını söyledi. 
     Barışarock Festivali'nin çok daha keyifli geçeceğini savunan Öngür, ''Bu festivalde arkadaşlar, bir şişenin içinden seslenmeyecekler. Bizim derdimiz Coca-Cola değil, çokuluslu 100'e yakın şirketin saldırılarına karşı, savaş karşıtı adil bir dünya isteği'' diye konuştu. 
     Aynı gruptan ünlü müzisyen Cahit Berkay da, festivalin ''barış adına bir duruş alan'' insanlar tarafından gerçekleştirildiğini vurguladı. 
     Rock'n Coke'un markaya yönelik bir müzik hareketi olduğunu savunan Berkay, bu festivale tepki göstererek, ''Parasal amaçlarla rock kelimesinin kullanılması bizi dellendirdi'' diye konuştu. 
     
     İKSV'YE TEPKİ 
     Bulutsuzluk Özlemi'nden Nejat Yavaşoğulları ise İstanbul Kültür ve Sanat Vakfı'nı İKSV eleştirdi. 
     Vakfın, İstanbul'da düzenlediği festivallerin kente çok şey kazandırdığını belirten ve uzun yıllar devam etmesi dileğinde bulunan Yavaşoğulları, ''Rock'n Coke Festivali'ne destek veren İKSV ve diğer destekçi bazı kuruluşlar, daha iyi düşünmeliydi. Biz İstanbul'daki festivalleri her zaman destekledik, hatta sahne aldık. Ancak İKSV'nin, Rock'n Coke Festivali'nin kıyısında köşesinde adının geçmesi bizi üzdü'' dedi. 
     Esenyurt Belediye Başkanı Gürbüz Çapan da toplantıya katılarak, festivale destek verdi. 
     Sarıyer Baharsuyu Piknik Alanı'nda, 6-7 Eylül tarihlerinde düzenlenecek festivale aralarında Bulutsuzluk Özlemi, Moğollar, Cem Karaca, Lübnan'dan Shahhadeen Ya Baladna ve İngiltere'den Ockatams gruplarının da aralarında bulunduğu 32 grup katılacak. 
     Festivalin biletleri tüm konserleri kapsayacak şekilde 10 milyon liradan satışa sunuldu. 
     
</TEXT>
</DOC>
