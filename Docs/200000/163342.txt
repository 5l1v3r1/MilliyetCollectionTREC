<DOC>
<DOCNO> 163342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur03.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmin yıldızı parlıyor... 
</HEADLINE>
<TEXT>

     Türkiye Seyahat Acentaları Birliği TÜRSAB Adana Bölgesel Yürütme Kurulu Başkanı Nesrin Göçhan, ''Yıldızı parlayan turizme çok ciddi şekilde sarılmalıyız'' dedi. 
     Nesrin Göçhan, Türkiye'nin önemli turizm potansiyeli bulunduğunu ve bunun en iyi şekilde değerlendirilmesinin, tüm sektörler için motor görevi yerine getireceğini belirtti. 
     Türkiye'nin, ''profesyonel tanıtım yapılamadığı, uçak bağlantıları istenilen düzeyde sağlanamadığı ve ören yerlerindeki altyapı eksikliği'' nedeniyle turizmden hak ettiği payı alamadığını ifade eden Göçhan, şunları söyledi 
     ''Türkiye'de tarım ve sanayi bitti. Yıldızı parlayan turizme çok ciddi sarılmalıyız. Ancak hala tesislerde, önemli altyapı eksikleri var ören yerlerinde ve tarihi eserlerin bulunduğu mekanlarda basit bir tuvalet ihtiyacı sorunu bile giderilemiyor. Bu nedenle konu bir bütün olarak değerlendirilmeli, profesyonel tanıtım, bağlantılar, tarihi ve ören yerlerinin altyapısı ile turizm hizmeti koordineli yürütülmeli.'' 
     
     DESTEKLER, AVANTAJ VE YETERSİZLİK 
     Türkiye'de, turizme devlet desteğinin çok yetersiz kaldığını ifade eden Göçhan, ''Öncelikle bu konunun çözümlenmesi gerekir. Bir başka olay da turizm için alınan teşvikler başka yerlerde değerlendiriliyor. Bu da sektöre zarar veriyor'' dedi. 
     Spor turizminde dünya genelinde patlama yaşandığını, Türkiye'nin de bu durumu değerlendirmesi gerektiğini belirten Göçhan, ''Bunun için çeşitli aktivitelerle değişik yaş grubuna hitap etmek gerekiyor. Ancak çok ciddi altyapı oluşturmak, deneyimli spor adamlarını hazırlamak önemli'' diye konuştu. 
     Yurtdışından gelen turistler için Türkiye'nin ''adeta bir cennet'' olduğunu ifade eden Göçhan, şöyle devam etti 
     ''250 Euro'ya bir hafta 5 yıldızlı tesiste konaklıyor. Bunu, başka yerde bulamazlar. Müzelerimiz de çok ucuz. Buna rağmen dilediğimiz gibi turist çekemiyoruz. Bunun gerekçelerini araştırmak lazım.'' 
     
     ''TELEVİZYON DİZİLERİNİN KATKISI'' 
     Göçhan, Kapadokya'da ''Asmalı Konak'', Bursa'da ''Kınalı Kar'', Gaziantep'te de ''Zerda'' filmleri nedeniyle kısa zamanda önemli değişiklikler yaşandığını ifade ederek, ''Buralara, seyahat acenteleri tur düzenlemek için birbirleriyle adeta yarışıyorlar'' dedi. 
     Sadece belirli bölgelerin ''bir marka gibi'' değerlendirilmesinin yetersiz kaldığını ifade eden Göçhan, Adana'nın ''Doğu'ya açılan kapı'' konumunda olduğunu, havaalanından dolayı turistlerin buradan bölgedeki turistik mekanlara geçiş yaptıklarını söyledi. 
     Göçhan, ''Bölgemizde yerli-yabancı turistin ilgisini çekecek çok önemli yerler var. Karataş ve Yumurtalık sahil ilçelerine acilen yat limanı yapılmalıdır. Halkın, esnafın, yerel yöneticilerin bu konuda eğitilmesi gerekir'' dedi. 
     
</TEXT>
</DOC>
