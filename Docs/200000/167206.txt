<DOC>
<DOCNO> 167206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/spo04.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık daha güçlüyüz 
</HEADLINE>
<TEXT>

Samet Aybaba, yeni transferlerle kadronun çok güçlendiğine dikkat çekti, "Lee dışında hayal kırıklığı yaşamadım. Kalacağını söyledi ama geri dönmedi" dedi 
     Kampı değerlendirdi 
     TRABZONSPOR Teknik Direktörü Samet Aybaba, Gerede kampından çok memnun kaldığını söyledi. Çalışmaları değerlendiren Aybaba, "İki hedefimiz vardı kondisyonumuzu belli bir seviyeye yükseltmek ve uyumu sağlamak. Çok büyük bir mesafe katettik. Gerede'de planlarımız tam anlamıyla tuttu. Avusturya'da taktik çalışmalara ağırlık vereceğiz" diye konuştu. 
     
     'Arayışlar sürüyor' 
     TRANSFER konusunda ise Samet Aybaba, "Lee dışında hayal kırıklığı yaşamadım. Bu futbolcu kalacağını söylemişti. Son anda beni şaşırttı. Şu an için sadece onun yerine bir arayış içindeyiz. Bazı oyuncularla yolumuzu ayırdık ancak transfer ettiklerimiz sistemimize uygun isimler. Geçen sezondan daha güçlü kadro kurduğumuzu rahatlıkla söyleyebilirim" dedi. 
     
     'Birçok şeyi hak etti' 
     YABANCI oyuncuların gösterdiği performansın beklediğinden iyi çıktığını da kaydeden Aybaba, Gökdeniz için de şu görüşleri belirtti "Taliplerinin fazla olması çok doğal. Çünkü iyi bir oyuncu ve çok çalışkan. Milli takımda zirveye ulaştı. Bu nedenle birçok şeyi hak etti." Öte yandan temasta bulunduğu Japon kulübüyle anlaşamadığı öğrenilen Lee'nin menajerinin geri dönüş için zemin yokladığı belirtildi. 
     
     Tempo düştü 
     TEKNİK Direktör Samet Aybaba, Gerede kampının sonlarına doğru tempoyu düşürdü. Antrenman sayısını ikiye indiren Aybaba, sabah kros, öğleden sonra topla dayanıklılık ve teknik - taktik çalışması yaptırdı. Salı günü yapılan çalışmada sakatlık geçiren Ali Şen ise tekrar idmanlara başladı. Tedavisi tamamlanan Emre de düz koşulara başladı. 
     
     Önce anket sonra fiyat 
     YÖNETİM, yeni sezon öncesi taraftarlar arasında anket yaparak lig, Türkiye Kupası ve UEFA Kupası maçlarının bilet fiyatlarını belirledi. Derbilere yüksek fiyat uygulayan Bordo - Mavili kulüp, en düşük bilet fiyatlarını Akçaabat Sebatspor, Çaykur Rizespor ve Samsunspor maçları için açıkladı. UEFA Kupası ve derbilerde kapalı tribün 50, açık tribün 20, kale arkası tribünü 10 milyon liradan satılacak. 
     

</TEXT>
</DOC>
