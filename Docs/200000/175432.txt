<DOC>
<DOCNO> 175432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun08.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Affleck, nişanlısı Lopez ile film çevirdiğine pişman oldu... 
</HEADLINE>
<TEXT>

     Ünlü yıldız Jennifer Lopez düğün için gelinlik seçmeye hazırlanırken, nişanlısı Affleck güzel oyuncu ile çevirdikleri ''Gigli'' adlı filmi ''aptalca'' bulduğunu ve filmi beğenmeyen eleştirmenlere gönülden katıldığını itiraf etti. 
     Internetteki ''peoplenews'' sitesinin haberine göre, Lopez'in kendisini aldattığı için kahrolduğu ve ardından affederek pembe hayaller kurduğu nişanlısı Affleck, güzel yıldız ile film çevirmekten bin pişman. 
     Bir yandan aldatma haberleri, diğer yandan da ''Gigli'' isimli filmin başarısızlığı yüzünden bunalan Affleck, ''Film iyi değildi ve resmen battık'' dedi. Lopez ile birlikte rol almalarının da filmi kurtarmaya yetmediğini ifade eden oyuncu, ''Bazen aşk sahneleri filmlere konulur ve görürüz ki filmi kurtarmaya yetmez'' açıklamasında bulundu. 
     Filmdeki oyunculuğunu da izlediğinde hiç beğenmediğini dobra dobra açıklayan genç aktör, bu durumu da, ''Bence oyunculuğum da hiç iyi değildi. Benim için değişik bir karakterdi'' sözleriyle anlattı. 
     Bu filmin ardından Jennifer Lopez ile kamera karşısına geçtikleri ''Jersey Girl'' isimli filmi başarılı bulduğunu belirten Ben Affleck, bu yapımın gerçek bir ''Jennifer Lopez-Ben Affleck filmi'' olacağını söyledi. 
     ''Jersey Girl'' adlı film, Şubat ayında seyirci karşısına çıkacak. 
     
</TEXT>
</DOC>
