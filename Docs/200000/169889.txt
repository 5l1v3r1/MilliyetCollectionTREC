<DOC>
<DOCNO> 169889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/guncel/gun02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyu kısa, eli uzunlar havuza transfer oldu 
</HEADLINE>
<TEXT>

Çocuk hırsızlar, yazı havuzda geçiriyor. Havuza para ödeyip giriyor, pahalı giysileriyle şüphe uyandırmıyorlar. Siz 'Ne şirinler' derken, olanlar oluyor... 
     SEMRA KARDEŞOĞLU İstanbul 

     İstanbul'da çoğu Hacıhüsrev'de oturan, yaşları 7 - 15 arasında değişen yankesici çocukların yaz dönemindeki çalışma alanı havuzlar oldu. Büyük yüzme havuzlarını mesken tutan çocuk hırsızlar, annelerinin gözetiminde cep telefonu ve çantaları çalıyor. Yaşları küçük olduğundan kanunen haklarında işlem yapılmayan çocuklar, yakalandıktan sonra kendilerini suça teşvik eden ailelerine teslim ediliyor. Esenkent'teki Aqua Clup Dolphin'de geçen hafta sonu hırsızlık yaptıktan sonra yakalanan 7-8 yaşındaki iki kız, çocukların nasıl çalıştırıldığını ortaya koydu. 
     
     DOSTLUK KURUYORLAR 
     Kulübün işletme müdürü Ercan Hallaç, çocukların büyükleri tarafından suça itildiğini söyledi. Hallaç, yaşanılan hırsızlık olaylarıyla ilgili şunları söyledi "Yakalanan iki çocuk anneleri olduğu tahmin edilen iki kadınla gelmiş. Giyimleri gayet düzgün, diğer müşterilerden ayırt etmek mümkün değil. Çocuklar da sevimli. Ücreti ödeyip içeri girdikten sonra büyükler ayrılıyor. Çevredeki kişilerle dostluk kurmaya çalışıyorlar. Biri konuşurken, diğeri eşyaları alabiliyor. Ya da açıkta bırakılan cep telefonunun üzerine plaj havlusu atılıyor. Sonra havlu çantanın içine konuluyor. Tüm alınanlar bir çantada toplanıyor." 
     
     PROFESYONEL HIRSIZLAR 
     Hallaç, iki çocuğu cep telefonu ve çanta ile yakaladıktan sonra jandarmaya haber verdiklerini belirterek, "Ancak, bu konuda o kadar ustalar ki, 'Jandarma zaten bizi bırakacak' diyorlar. Gelen jandarmadan biri çocukların profesyonel hırsız olduğunu ve daha önce Bodrum'da yakaladıklarını söyledi. Çok şaşırdık" dedi. Büyükçekmece'de bulunan Aqua Marine'in işletme müdürü Kadir Akçınar ise güvenlik önlemlerini artırdıklarını, müşterilerin değerli eşyalarını kasaya bırakmaya başlamaları ve giriş ücretinin yükselmesinden sonra hırsızların azaldığını söyledi. 
     
Üzerine havlu atıyorlar      Büyükleriyle birlikte son model araçlarla geliyorlar. Giyimleri şık. Ücret ödeyerek giriyorlar. İçeride büyükler ve çocuklar ayrılıyor. Yanlarındaki havluyu ortada bırakılan cep telefonu, cüzdan gibi eşyaların üzerine atıyorlar. Havlunun arasında topladıkları bu eşyaları da büyükçe bir çantaya koyup havuzdan çıkıyorlar. Genellikle öğleden sonra, insanların sıcaktan gevşediği saatlerde hırsızlık yapılıyor. 
     

</TEXT>
</DOC>
