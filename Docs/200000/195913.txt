<DOC>
<DOCNO> 195913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko12.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, Bağ-Kur ve Emekli Sandığı tek çatı altında buluşuyor... 
</HEADLINE>
<TEXT>

     Çalışma ve Sosyal Güvenlik Bakanlığı Müsteşar Yardımcısı Mustafa Gür, SSK, Bağ-Kur ve Emekli Sandığı'na tabi sigortalıların, tek emeklilik sigorta kurumu kapsamına alınacağını belirterek, ''Bu değişiklikleri IMF ve Dünya Bankası bize dikte ettirmiş değildir. Bunlar, Türkiye'nin 1968'den beri konuştuğu konuların özetidir'' dedi. 
     Memur-Sen'e bağlı Büro Memur-Sen tarafından düzenlenen ''Emeklilik Sigortaları Kurumu Kanun Taslağı'' konulu panel, Sağlık-İş Konferans Salonu'nda gerçekleştirildi. 
     Panelde konuşan Müsteşar Yardımcısı Mustafa Gür, sosyal güvenlik sisteminde yaşanılan sorunların ve dağınık mevzuatın yasal değişiklikler yapmayı gerektirdiğini söyledi. 
     OECD ülkelerinde aktif çalışan 4 sigortalıya bir emekli düştüğünü, Türkiye'de ise bu oranın 1.86 olduğunu belirten Gür, artık bu sistemin sürdürülebilirliğinin kalmadığını kaydetti. 
     Türkiye'nin kendi performansını ortaya koyan bir sosyal güvenlik sistemine ihtiyacı olduğunu ifade eden Gür, SSK, Bağ-Kur VE Emekli Sandığı'na tabi sigortalıların, tek emeklilik sigorta kurumu kapsamına alınmasını öngören ''Emeklilik Sigorta Sistemi ve Kurumu Kurulması Hakkında Kanun Taslağı'' hakkında bilgi verdi. 
     Tüm nüfusu kapsayan Genel Sağlık Sigortası Kurumu, Emeklilik Sigortaları Kurumu, Sosyal Hizmetler ve Sosyal Yardım Kurumu ile Türkiye İş Kurumu'ndan oluşan yeni bir sosyal güvenlik modelinin öngörüldüğünü anlatan Gür, bu 4 yapı arasında koordinasyonu sağlayacak Sosyal Güvenlik Kurulu kurulmasına ilişkin ayrı bir taslağın da hazırlandığını kaydetti. Gür, ''Bu yapı mevcut yapıların yerine kurulacak, mevcut yapıların yanında yer almayacak'' diye konuştu. 
     Bu sistemin yürürlüğe girebilmesi için hazırlanan taslakların aynı zamanda yasalaşması gerektiğini belirten Gür, şöyle konuştu 
     ''Bu tasarıları IMF ve Dünya Bankası bize dikte ettirmiş değildir. Kamuoyunda böyle iddialar olduğunu görüyoruz. Bunlar, Türkiye'nin 1968'den beri konuştuğu konuların özetidir. Elbette biz kendilerinden kontrol etmelerini talep ediyoruz. Onlar bu reformun, Türkiye'de, son 20 yılda yapılan temel reformlardan en ayağı yere basanı olduğunu ifade ediyorlar.'' 
     
     SENDİKACILARIN KONUŞMASI 

     Memur-Sen Genel Başkanı Ahmet Aksu konuşmasında Kamu Yönetimi Temel Kanun Taslağı'nın ''yanlış ve antidemokratik'' ifadelerle dolu olduğunu kaydederek, ''Bu taslak, kamu yönetiminin ıslahına değil, çökmesine neden olacaktır'' diye konuştu. 
     Sağlık-İş Genel Başkanı Mustafa Başoğlu, hükümetin yasa taslaklarını hazırlarken görüş almadığını savundu. 
     Türkiye'nin sosyal güvenlik kurumlarını birleştirme gibi bir derdinin olmaması gerektiğini ifade eden Başoğlu, bunun eşitsizlik yaratacağını söyledi. 
     
</TEXT>
</DOC>
