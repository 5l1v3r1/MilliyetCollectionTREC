<DOC>
<DOCNO> 179844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur20.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şişman Usta" Recep Karsıkan ameliyattan vazgeçti 
</HEADLINE>
<TEXT>

     Kahramanmaraşlı dondurmacı 280 kilo ağırlığındaki Recep Karsıkan 46 , ameliyattan korktuğu için tedaviden vazgeçtiğini, kiloları ile mutlu bir şekilde yaşamaya devam edeceğini söyledi. 
     Gaziantep'teki işyerinde meşhur dövme dondurma satışı yapan Recep Karsıkan, kendisine ait özel minibüsü ile Gaziantep-Kahramanmaraş arasında mekik dokuyor. 
     İki kız babası Recep Karsıkan'ın en büyük yardımcısı ise can yoldaşım dediği eşi Şaziye Karsıkan. 
     20 yıl boyunca zayıflamak için değişik tedaviler gördüğünü, en sonunda ise kiloları ile mutlu bir şekilde yaşamaya karar verdiğini ifade eden ''Şişman Usta'', şunları anlattı 
     ''En ciddi tedaviyi, 1.5 yıl önce İstanbul'da özel bir hastanede gördüm. 6 aylık tedavi sonucunda, 220 kiloya kadar düştüm. Sonunda, beni tedavi eden doktorlar, mideme silikon kelepçe takmak için ameliyat yapmaya karar verdiler. 
     Ancak, bu ameliyatın riskli olduğunu bildiğim için güvence istedim ve ameliyat sonrasında da tedavimin yapılmasını talep ettim. Ancak, bana bu güvence verilmediği için ameliyat olmaktan vazgeçtim. Kısacası, ameliyattan korktum ve kobay olarak kullanılmak istemedim. Nitekim, korkumda ne kadar haklı olduğum ortaya çıktı. Şişmanlık tedavisi gören 2 hastanın midesine silikon takılması sonucunda hayatlarını kaybetmesi beni şok etti. Artık, kilolarımla mutlu yaşamak istiyorum. 1.5 yıldan beri ailemle birlikte mutlu olmaya ve işimi yapmaya çalışıyorum. Güvencesiz tedaviyi ise kesinlikle kabul etmiyorum.'' 
     
</TEXT>
</DOC>
