<DOC>
<DOCNO> 159146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/magazin/mag02.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Bayraklı albüme talep patlaması... 
</HEADLINE>
<TEXT>

     BİRSEN ALTUNTAŞ 

     'Everyway That I Can' isimli şarkısıyla Eurovision Şarkı Yarışması'nda Türkiye'ye ilk kez birincilik kazandıran Sertab Erener, dünyaya açılıyor. 
     Erener'in Eurovision şarkısıyla aynı adı taşıyan ve Türkiye'de piyasaya çıktığı 22 Nisan'dan bu yana 30 bin satan single'ı ve ayrıca hazırlanan albümü Avrupa ülkelerinde de satışa sunulacak. Eurovision başarısından sonra albüme ilgide patlama yaşandığını belirten Sony Müzik yetkilileri, dün single için 40 bin ek sipariş aldıklarını, hafta sonu ise toplam satış rakamının 100 bini bulacağını tahmin ettiklerini ifade etti. 
     Erener'in Türk bayraklı albümü Almanya, Belçika, İtalya, İspanya, Çek Cumhuriyeti, Yunanistan, bize yarışmada hiç puan vermeyen en büyük rakibimiz Rusya, yine puan vermeyen İrlanda, Polonya, Norveç, İngiltere, İsrail, İsviçre, Meksika, Arjantin, Kolombiya gibi latin ülkelerinde de yayınlanacak. 
     Sertab Erener'in Avrupa'da çıkacak olan albümünde, birinciliği kazandıran 'Everyway That I Can' ve Türkçe versiyonu da bulunacak. 
     

</TEXT>
</DOC>
