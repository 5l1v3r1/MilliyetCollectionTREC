<DOC>
<DOCNO> 170748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sonspo04.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe televizyonu kuruluyor... 
</HEADLINE>
<TEXT>

     Yayıncılık hayatına gazete, dergi ve internet sitesiyle giren Fenerbahçe Kulübü, televizyon kanalı kurmak için de çalışmalara başladı. 
     Türkiye'de büyük bir taraftar potansiyeline sahip olan sarı-lacivertli kulüp, bünyesindeki spor faaliyetleri ve her türlü çalışmayı taraftarlarına ve sporseverlere aktarmak amacıyla televizyon kanalı kurmaya karar verdi. 
     Açık kanaldan yayın yapacağı bildirilen televizyonda, Fenerbahçe futbol takımının yanı sıra, basketbol, voleybol ve diğer amatör branşlarla, sporcularla ilgili haberler, eski maçlar ve dünya spor olayları gibi çok çeşitli konularda programların yapılması planlanıyor. 
     
     ''TARAFTARIMIZIN BASKISI BÜYÜK'' 
     Fenerbahçe Külübü Başkan Vekili Nihat Özdemir, Fenerbahçe televizyonu konusunda taraftarların büyük baskısıyla karşılaştıklarını söyledi. 
     Televizyonun yayın hayatına geçmesi için yapılan çalışmaların yıl sonuna kadar sürebileceğini kaydeden Başkan Vekili Özdemir, altyapı çalışmalarının son aşamaya geldiğini bildirdi. 
     
     ''FENERBAHÇELİLER DOĞRU HABERİ BURADAN İZLEYECEK'' 
     Özdemir, medyada geniş yer tutan Fenerbahçe hakkında çoğu zaman doğru olmayan haberlerin yer aldığını ve kurulacak televizyonla da bir anlamda bunların önüne geçmek istediklerini kaydetti. 
     Taraftarların ve sporseverlerin Fenerbahçe'de yaşanan gelişmeleri en doğru şekilde Fenerbahçe kanalından izleyeceğini aktaran Nihat Özdemir, ''Hergün medyada Fenerbahçe ile ilgili çok çeşitli haberler yer alıyor. Zaman zaman doğru olmayan haberler de gündemde yer tutuyor. Biz kuracağımız bu kanalda Fenerbahçe'de yaşanan gelişmelerle ilgili doğruları vereceğiz'' diye konuştu. 
     
     ''HAVUZ SİSTEMİNDEN AYRILMAYACAĞIZ'' 
     Özdemir, böyle bir televizyon kanalı kuracak olmalarının, havuz sisteminden çıkacakları anlamına gelmediğini vurgulayarak, konuşmasını şöyle sürdürdü 
     ''Şunu kimse yalnış anlamasın. Biz Fenerbahçe kanalını kurunca, havuz sisteminden ayrılmayacağız. Bu televizyonun maçlarımızın canlı yayını ile bir ilgisi yok. Burada yapacağımız programlarla futbolcularımızı, taraftarlarımıza daha iyi tanıtmak istiyoruz. Nostalji programlarıyla geçmişteki maçları ve çeşitli olayları ekranlara taşımak istiyoruz. Şu anda, internet sitemizde Fenerbahçe ile ilgili gelişmeleri düzenli bir şekilde duyuruyoruz. Taraftarlarımız bizi buradan takip ediyor. Televizyon sayesinde daha geniş bir kitle sesimizi takip edecek.'' 
     
</TEXT>
</DOC>
