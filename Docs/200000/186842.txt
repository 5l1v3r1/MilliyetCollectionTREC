<DOC>
<DOCNO> 186842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur05.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Utanç verici olayları daha çabuk unutuyoruz... 
</HEADLINE>
<TEXT>

     Yapılan bir araştırma, yaşanılan üzücü, mutluluk verici ve öfkelendiren olayların, korkutucu ve utanç verici olanlara oranla daha net hatırlandığını ortaya koydu. 
     Boğaziçi ve Koç Üniversitesi'nin Psikoloji Bölümleri, farklı duygular içeren anıların hatırlanma özelliklerindeki farklılıkları incelemek ve bu farklılıklarla kişilik arasındaki ilişkiyi sınamak amacıyla bir araştırma yaptı. 
     51'i erkek toplam 88 üniversite öğrencisinden duygu yüklü anılarının hatırlanmasının istendiği araştırmada, geçmişte yaşanılan bir olayda hissedilen duyguya bağlı olarak, olayları hatırlama düzeylerinin değiştiği gözlendi. 
     Katılımcılara, duygu yoğunluğu yüksek olan bir anıyı hatırlamalarının söylendiği araştırmada, öğrencilere, bu anılarla ilgili olarak, aynı duyguları yaşama, olayın geçtiği yeri hatırlama, olayın önemi, olay hakkında konuşma ve düşünme sıklığı gibi konularda sorular soruldu. 
     Ayrıca, katılımcılardan en komik, en üzücü, en korkutucu, en utanç verici, en mutlu, en öfke uyandıran, en şaşırtıcı olayları ayrı ayrı anımsamaları istenen araştırmada, öğrencilerin üzücü, mutluluk verici ve öfkelendiren olayları ayrıntıları ile net şekilde, korkutucu ve utanç verici anıları ise oldukça güç hatırladıkları ortaya çıktı. 
     Öğrencilerin, komik, korkutucu, utanç verici ve şaşırtıcı olayları da, diğerlerine oranla daha az hatırladığı belirlendi. 
     Korkutucu ve utanç verici anıları hakkında bugün daha farklı duygular içinde olduğunu söyleyen katılımcıların, diğer anılarını da halen aynı düşünce ve duygu yoğunluğu altında yaşamaya devam ettikleri görüldü. 
     Komik olayların en önemsiz ve üzerinde az düşünülen, üzücü ve mutluluk verici olayların ise en önemli ve üzerinde fazlaca kafa yorulan anılar olduğu sonucuna varılan araştırmada, öğrencilerin, günlük yaşamlarında utanç verici anıları daha az paylaştıkları, mutluluk verici olayları konuşmaya ise daha çok eğilimli oldukları belirlendi. 
     
</TEXT>
</DOC>
