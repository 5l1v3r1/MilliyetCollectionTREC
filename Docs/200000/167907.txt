<DOC>
<DOCNO> 167907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/guncel/gun01.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’dan Cheney’ye 
</HEADLINE>
<TEXT>
Sorumlular hakkında gerekeni yapın’ 
     Başbakan Recep Tayyip Erdoğan, ABD Başkan Yardımcısı Dick Cheney’den Süleymaniye’deki Türk askerlerini gözaltına alarak gerginlik yaşanmasına neden olan yetkililer hakkında gerekli işlemin yapılmasını istedi. 
     Erdoğan, dün 14.45’te kendisini arayan Cheney’ye Türk askerlerinin serbest bırakılmasından duyduğu memnuniyeti iletti. Başbakanlık Basın Merkezi’nin açıklamasına göre Cheney, Erdoğan’a Türk askeri personelinin Süleymaniye’ye getirilerek olayın sonuçlandırıldığını bildirdi. Olayın en kısa zamanda açıklığa kavuşturulması için gayret sarf edeceklerini kaydeden Cheney, bugün 10.00’da her iki ülkenin askeri yetkililerinden oluşan ortak araştırma komisyonunun Kerkük’te çalışmalara başlayacağını söyledi. Cheney’ye teşekkür eden Erdoğan da, "olaya sebebiyet veren ve Türk - ABD ilişkilerinde hiç gereği yokken gerilim yaşanmasına neden olan sorumluların tespit edilerek gerekli işlemlerin yapılmasını beklediğini" kaydetti. 
     Bu arada ABD Dışişleri Bakanlığı Sözcüsü Richard Boucher, dün düzenlediği basın toplantısında Kuzey Irak’ta Türk askerlerinin gözaltına alınmasının, "bu askerlerin karışmış olabileceği bazı rahatsız edici faaliyetlere ilişkin haberlerden" kaynaklandığını söyledi. 
     

</TEXT>
</DOC>
