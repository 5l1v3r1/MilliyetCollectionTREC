<DOC>
<DOCNO> 189179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/siyaset/siy01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye veto yok 
</HEADLINE>
<TEXT>

   Kıbrıs Rum Yönetimi lideri Papadopulos, "AB'ye üye olduktan sonra Türkiye'nin üyeliğini memnuniyetle karşılayacağız" dedi 
      GÜVEN ÖZALP Brüksel 

   
   Kıbrıs Rum Yönetimi lideri Tasos Papadopulos, Avrupa Birliği'nin AB devlet ve hükümet başkanları düzeyinde gerçekleştirdiği zirveye katılmak üzere geldiği Brüksel'de Kıbrıs konusunda önemli mesajlar verdi. Papadapulos, "AB'ye üye olduktan sonra Türkiye'nin üyeliğini veto etmeyeceğiz, hatta bunu memnuniyetle karşılayacağız" dedi. 
   Papadopulos, bu konuda AB'nin büyük ülkelerinin Kıbrıs'ın veto kullanmasına izin vermeyeceğini ima ederek, "Veto kullanmak büyük ülkelerin işi. Bu konuyu zamanı geldiğinde değerlendireceğiz ama mantığım bana veto kullanmanın pek da akıllıca bir adım olmayacağını söylüyor" diye konuştu. Türkiye'nin Kıbrıs konusunda Avrupalı bir ülke olarak davranacağını umduğunu söyleyen Papadopulos, "Ancak Denktaş, Ada'nın kuzeyinde lider olarak kaldığı sürece Ada'nın bütünleşmesi mümkün değil" diye konuştu. KKTC Cumhurbaşkanı Rauf Denktaş'ı çözümsüzlüğün tek sorumlusu olarak gösterme eğilimini Brüksel'de de sürdüren Papadopulos, "Denktaş orada olduğu sürece Annan Planı'nın uygulanma şansı yok" şeklinde konuştu. 
   
   'Müzakere gerekli' 
   Papadopulos, Brüksel'de AB Komisyonu'nun Genişlemeden Sorumlu Üyesi Günter Verheugen'le de bir araya geldi. Zirvede Türkiye'yi temsil eden Başbakan Recep Tayyip Erdoğan da, "Annan Planı'nı hiçbir zaman tamamen reddetmedik. Eksileri ve artıları var. Bu konuyu müzakere edip sonuca ulaştırabiliriz" dedi. 
   
   
   
</TEXT>
</DOC>
