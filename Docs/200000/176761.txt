<DOC>
<DOCNO> 176761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo08.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Moldova ile 6. randevusuna çıkıyor... 
</HEADLINE>
<TEXT>

     A Milli Futbol Takımı, yarınki rakibi Moldova ile 6. kez karşı karşıya gelecek. 
     Türkiye, şimdiye dek 4'ü resmi, 1'i özel olmak üzere toplam 5 kez karşılaştığı Moldova'yı 4 kez yenerken, 1 kez de berabere kaldı. 
     Bu maçlarda Moldova'ya toplam 10 gol atan milliler, kalesinde ise yalnızca 1 gol gördü. 
     Milliler, Moldova ile ilk maçını 14 Ağustos 1996'da, Mustafa Denizli'nin 2. kez göreve gelişindeki özel maçta yaptı. İstanbul İnönü Stadı'ndaki maçı Türkiye, Saffet Sancaklı'nın golleriyle 2-0 kazandı. 
     Türkiye, Moldova karşısında ilk 2 resmi maçını Avrupa Şampiyonası Eleme Grubu'nda yaptı. 27 Mart 1999'da İstanbul Ali Sami Yen Stadı'ndaki karşılaşmayı Hakan Şükür ve Sergen Yalçın'ın golleriyle 2-0 kazanan milliler, 8 Eylül'de Kişinev'deki rövanş maçında ise adeta ecel terleri döktü. 3. dakikada Epureanu'nun golüyle yenik duruma düşen Türkiye, 76. dakikada Tayfur'un golüyle beraberliği sağladı ve maç 1-1 berabere sonuçlandı. 
     2 ülke A milli futbol takımları, son 2 resmi maçını yine Dünya Kupası elemelerinde yaptı. 
     2 Eylül 2000'de İstanbul Ali Sami Yen Stadı'ndaki maçı ay-yıldızlı ekip, Okan Buruk ve Emre Belözoğlu'nun golleriyle 2-0 kazandı. 6 Ekim 2001'de bu kez Kişinev'deki maçta ise Türkiye, Emre Aşık, Nihat Kahveci ve İlhan Mansız'ın golleriyle sahadan 3-0 galip ayrıldı. 
     
</TEXT>
</DOC>
