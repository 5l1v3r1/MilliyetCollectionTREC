<DOC>
<DOCNO> 182786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/guncel/gun05.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik çilesi bencillikten 
</HEADLINE>
<TEXT>

   Uzmanlara göre İstanbul'daki trafik sıkışıklığının en önemli nedenlerinden biri sürücülerin bencilliği ve bilgisizliği. İhlallerin faturası ise tam 1 milyar dolar... 
      SERHAT OĞUZ İstanbul 

   
   İstanbul trafiğinde, altyapı eksiklikleri ve yol çalışmaları nedeniyle büyük sıkışıklıklar yaşanıyor. Ancak, madalyonun bir de öbür yüzü var. Uzmanlara göre, bu sıkışıklığın en önemli nedenlerin birisi sürücülerin bencilliği ya da bilgisizliği. 
   İTÜ Ulaşım bölümü öğretim üyesi Prof. Dr. Nadir Yayla, kurallara uyulmaması nedeniyle mevcut yolların kapasitesinin çok altında geçişe imk n verdiğini belirterek, "Sürücüler şerit kullanmasını ya bilmiyorlar ya da uygulamak istemiyorlar" dedi. 
   
   Arızalı otolar 
   İstanbul trafiğini kişisel çabalarla önemli ölçüde rahatlatmak uzmanlara göre mümkün. 
   İstanbul Büyükşehir Belediyesi Ulaşıma Daire Başkanı Rafet Bozdoğan da, trafik sıkışıklığının yüzde 10 - 12 oranında sürücülerden kaynaklandığını savunarak, "Bu oranda rahatlama sağlayacak yolların yapımı 1 milyar dolara mal olur. Geçtiğimiz haftasonu Haliç Köprüsü'nde yaklaşık 1.5 kilometre uzunluğunda sıkışıklığa tanık oldum. Nedenini araştırdığımda, yolda arıza yapan bir otomobilden kaynaklandığını tespit ettim" diye konuştu. 
   
   Sıkışıklığın nedeni 5 hata    En önemli hata şerit ihlalleri. İki şeritli yol üçe hatta dörde çıkarılıyor. Şerit disipliniyle birlikte akıcılık bozuluyor. 'Boşaltamayacağın kavşağa girme' ilkesi çiğneniyor. Sürücüler, yeşil yandığında öndeki sıkışma nedeniyle ilerleyemeyeceği halde geçmeyi tercih edince, kavşağa dik gelen yoldan gelen araçların önü kesiliyor. Emniyet mesafesi korunmadığı için ani duruşlar ya da şerit değiştirmeler kazalara neden oluyor. Araçlar teknik donanım açısından kontrol edilmeden yola çıkıldığı için sık sık arıza meydana geliyor, şerit daralıyor. Otobüs, minibüs gibi araçlar yolcu indirip bindirmek için keyfi duruşlar yapıyor. 
   
   
</TEXT>
</DOC>
