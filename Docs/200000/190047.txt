<DOC>
<DOCNO> 190047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/spo01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın baş ağrısı 
</HEADLINE>
<TEXT>

   Beşiktaş, Prag maçı öncesi forvette büyük kriz yaşıyor. İlhan'ın cezası, Ahmet Dursun ve Sinan'ın yetersizliği, Sergen'in sakatlığı, Pancu'nun da istikrarsızlığı Luce'yi düşündürüyor 
      ORHAN YILDIRIM 

   
   Sıkıntıya girdi 
   ŞAMPİYONLAR Ligi'nde yarın deplasmanda Çek ekolunun başarılı temsilcisi Sparta Prag ile kritik bir maça çıkacak olan Beşiktaş'ta hücum bölgesindeki eksiklikler can sıkıyor. İlhan'ın cezalı oluşu, Ahmet Dursun'un da sakatlık nedeniyle eski formunu yakalayamaması Teknik Direktör Mircea Lucescu'yu zor duruma düşürdü. Sinan'ı fizik olarak eksik bulan Rumen teknik adam, Sergen'in de ağrıları nedeniyle tam kapasitede mücadele edememesi nedeniyle zor günler yaşıyor. 
   
   Elde var A.Hassan 
   VATANDAŞI Pancu'yu istikrarsız olarak değerlendiren Lucescu, bu bölgeye alternatif olarak gördüğü Tümer'in sakatlanmasıyla planlarını yeniden gözden geçirmek durumunda kaldı. Tümer'in oynayıp, oynayamayacağı maç saatinde belli olacak. Beşiktaş'ın teknik patronunun şu anda forvetteki en büyük güvencesi Ahmed Hassan olarak gözüküyor. Ancak Mısırlı futbolcunun Diyarbakırspor maçında beklenen futbolundan uzak görüntüsü Lucescu'yu iyice köşeye sıkıştırdı. 
   
   Prag çıkarması 
   ÜMRANİYE Tesisleri'nde sabah bir antrenman yapan Beşiktaş, öğleden sonra özel bir uçakla Çek Cumhuriyeti'ne gitti. Beşiktaş Travel'in organize ettiği seyahatte basın mensuplarını ve taraftarları da taşıyan iki uçak yer aldı. Yolculuk öncesi teknik heyet ve oyuncular toplu olarak yemek yedi. 
   SİYAH - Beyazlı takımda kırmızı kart cezalısı olan İlhan Mansız kafileden çıkarıldı ve İstanbul'da bırakıldı. Sakatlığı devam eden Tümer'in forma giyip giymeyeceği henüz netlik kazanmadı. Bu oyuncunun maça yetiştirilmesine çalışılıyor. Öte yandan bazı yöneticiler eşleri ile Prag'a gittiler. 
   
   İbrahim sırada 
   SİYAH - Beyazlı kulüpte Ronaldo'dan sonra İbrahim 'in de gelecek hafta içinde sözleşme yenileyeceği öğrenildi. II. Başkan Hüsnü Güreli, Futbol Şube Sorumlusu Yıldırım Demirören ve Menajer Sinan Engin'in özel görüşmeler yaptığı başarılı oyuncu ile prensipte anlaşma sağlandı. Prag maçı sonrası parasal konuların son kez masaya yatırılacağı bildirildi. İbrahim, "Yurt dışından da teklif var ama kulübümde kalmak istiyorum" diye konuştu. 
   
   Hamer'le kazandık 
   SPARTA Prag ile Beşiktaş arasındaki maçı Lüksemburglu hakem Alain Hamer yönetecek. Hamer, 28 Kasım 2002'de UEFA Kupası üçüncü turunda Beşiktaş'ın İnönü Stadı'nda Dinamo Kiev ile yaptığı ve 3 - 1 kazandığı maçta da düdük çalmıştı. Toyota Arena Stadı'nda saat 21.45'te başlayacak karşılaşmada Hamer'in yardımcılıklarını Lüksemburglu Henri Reuter ve Fransız Attilio Ugolini yapacak. 
   
   Beşiktaş damgası 
   SÜPER Lig'in tek yenilgisiz takımı olan ve attığı 25 golle sezonun en çok gol atan, ağlarında gördüğü 6 golle de en az gol yiyen ekibi durumunda bulunan Beşiktaş bir başarıya daha imza attı. Sıralamada üç büyüklerden Galatasaray ve Fenerbahçe'yi geride bırakan Siyah - Beyazlılar, üç puanlık sisteme geçilen 1987 - 1988 sezonundan bu yana ilk kez 9 maçın ardından en yakın rakibinin beş puan önünde liderlik koltuğuna oturmayı başardı. 
   
   Bilgili inançlı 
   BEŞİKTAŞ Başkanı Serdar Bilgili, bir üst tura çıkacakları konusunda iddialı konuştu, "Allah bizleri utandırmazsa, hedefimize varacağız" dedi. Sparta Prag'ı deplasmanda yeneceklerine inandığını vurgulayan Bilgili, "Teknik heyet ve futbolcularımdan Chelsea'nin ardından bir başarı halkası daha eklemelerini bekliyorum. Tek yumruk olarak İstanbul'a altı puanla döneceğiz. Önce bir üst tur, ardından da çeyrek finale çıkmak için mücadele edeceğiz" açıklamasını yaptı. 
   
   
   
</TEXT>
</DOC>
