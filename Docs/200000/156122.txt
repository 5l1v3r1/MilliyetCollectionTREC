<DOC>
<DOCNO> 156122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun04.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Romantizm karşıtı ünlüler. Michael Jackson nikahında sakız çiğnedi 
</HEADLINE>
<TEXT>

     Hollywood ünlülerinin, 50 bin çiçeğin arasında ''evet'' diyen Brad Pitt ile Jennifer Aniston kadar romantik olmadığı ortaya çıktı. Michael Jackson nikahında ruj sürüp sakız çiğnerken, Cindy Crawford ile Richard Gere de alüminyum folyodan alyans yaparak evlendi. 
     Internetteki ''msn'' sitesinin haberine göre, Lisa Marie Presley ile Michael Jackson'ın 26 Mayıs 1994'teki nikahı, ünlüler dünyasının romantizmden en uzak düğünü. Rujlu damat, 15 dakikalık tören boyunca sakız çiğnerken, yanında avukat ve korumaları yer aldı. Jackson, ''Bu kadını eş olarak kabul ediyor musunuz '' sorusuna da, ''Neden olmasın'' yanıtını verdi. Bu evlilik, tahmin edileceği gibi sadece 20 ay sürdü. 
     ''Buffy the Vampire Slayer'' dizisinin güzel oyuncusu Sarah Michelle Gellar'ın nasıl bir düğün hayal ettiği bilinmez ama eşi Freddie Prinze J.R'ın genç kızların hayalini süslemediği kesin. Ünlü aktör, düğünlerinin nasıl geçtiği sorulduğunda kısaca yanıt verdi ''sarhoştum, hatırlamıyorum''. 
     Pamela Anderson ile Tommy Lee'nin 19 Şubat 1995'teki düğünü de ''nasıl evlenmemeli'' yazı dizisine konu olacak türden. Bikiniyle dünyaevine giren geline, sadece yırtık bir kot şortla eşlik eden damat, nikah yüzüğü yerine dövme yaptırmalarını önerdi. Aynı iğneyle dövme yaptıran Anderson'ın daha sonra eşinden Hepatit C kaptığı ortaya çıktı. 
     
     BEYAZ ATLI PRENS'E YAKIŞMAYAN DÜĞÜN... 
     Hollywood filmlerinin ''beyaz atlı prensi'' Richard Gere ile top model Cindy Crawford da romantizmden uzak ünlülerden. 
     1991 yılında Las Vegas'ta dünyaevine giren çift, geceyarısı küçük bir kilisede evlendi. Yanlarında yüzük getirmedikleri için alüminyum folyodan birer ''alyans'' yapan çift, 3 yıl sonra ayrıldı. 
     Sinemanın çılgın güzeli Angelina Jolie de namına uygun bir biçimde evlendi. Kendisinden önce 4 kere evlenip boşanan Billy Bob Thornton ile dünyaevine giren Jolie ve eşi kot pantolon ve beyzbol kepleriyle nikah törenine katıldı. Jolie ve Thornton da sağlıklarını hiçe sayarak kollarını kesip kan kardeşi oldular. 
     Site, onur ödülünü de yıllar sonra kendi düğününü beyazperdeye taşıyan Julia Roberts'a verdi. ''Kaçak Gelin'' filminde kendini oynayan Roberts, 14 Haziran 1991'de Kiefer Sutherland ile yaşamını birleştireceği törene saatler kala filmdeki gibi müstakbel eşini terketti. 
     
</TEXT>
</DOC>
