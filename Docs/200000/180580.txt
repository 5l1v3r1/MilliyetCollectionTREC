<DOC>
<DOCNO> 180580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur29.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu Vücudun kendisinin işi sonlandırmasını bekleyeceğiz 
</HEADLINE>
<TEXT>

     Beyin ölümü gerçekleşen Denizli Valisi Recep Yazıcıoğlu'nun kardeşi AK Parti Ankara Milletvekili Sait Yazıcıoğlu, Vali Yazıcıoğlu'nun yaşam destek ünitesinden çıkarılmasına olumlu bakmadıklarını belirterek, ''Vücudun kendisinin işi sonlandırması, hem tıbbi etik açısından hem de din açısından bize daha uygun gibi geliyor'' dedi. 
     Sait Yazıcıoğlu, İbni Sina Hastanesi'nde gazetecilerin soruları üzerine, Vali Yazıcıoğlu'nun durumuyla ilgili herhangi bir gelişme olmadığını, yaşam destek ünitesine bağlı olarak organlarının yaşatılmasına bir süre daha devam edeceklerini belirtti. 
     Yazıcıoğlu, ''Ama ne kadar sürer, nasıl olur onu bilemiyoruz. Çok zor bir durum. Bugünkü gelişmelere göre biraz daha netleştirmeye çalışacağız'' dedi. 
     Bir gazetecinin ''Diyanetçi kimliğiniz var. Dini acıdan halk arasında fiş çekilme olarak tabir edilen olayı nasıl yorumlamak lazım'' sorusuna, ''Buna olumlu bakmıyoruz. Vücudun kendi işini sonlandırması, hem tıbbi etik açısından hem de din açısından bize daha uygun gibi geliyor'' yanıtını verdi. 
     Vali Yazıcıoğlu'nun doktorları, organ nakline karar verilmesi durumunda, yaşam destek ünitesinin sonlandırılacağını ve organların alınarak acil bekleyen uygun hastalara nakledilebileceğini ifade ettiler. 
     İbni Sina Hastanesi Genel Cerrahi uzmanları da organların bağışlanması halinde nakil işlemine hazır olduklarını, beyin ölümü gerçekleşen bir hastanın organlarının 3-4 gün daha işlevini sürdürebileceğini dile getirdiler. 

     
</TEXT>
</DOC>
