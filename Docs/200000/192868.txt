<DOC>
<DOCNO> 192868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur07.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İftar ve sahur yemeklerine dikkat Mide şikayetleriniz artmasın 
</HEADLINE>
<TEXT>

     Konya Numune Hastanesi Başhekimi Dr. Rıza Sarıbabıcçı, sahur ve iftarda aşırı yemekten kaynaklanan mide rahatsızlığı şikayetlerinin ramazan ayının ortasına doğru artış gösterdiğini söyledi. 
     Sarıbabıcçı, yılın diğer aylarında sürekli çalışıp yorulan sindirim sisteminin dinlenmesi için iyi bir fırsat olan ramazan ayının, yeterli özenin gösterilmemesi durumunda sağlık için bazı riskleri de beraberinde getireceğini belirtti. 
     İftarda ve sahurda hızlı yemek yenilmesi veya sindirimi zor olan yemeklerin tercih edilmesinin, gün boyunca boş olan mideye ani bir yük getireceğini ifade eden Sarıbabıcçı, ''Ramazan sofralarında yağlı ve baharatlı ağır yiyecekler bulunmamalıdır'' dedi. 
     Sarıbabıcçı, aşırı yemekten kaynaklanan rahatsızlıklara da değinerek şunları kaydetti 
     ''Sahur ve iftarda aşırı yemekten kaynaklanan mide rahatsızlığı şikayetleri, ramazan ayının ortasına doğru artıyor. Mide rahatsızlıkları yavaş gelişiyor ve sağlıksız yeme alışkanlığının sonuçları bir süre sonra kendini hissettiriyor. Bu nedenle vatandaşlarımız, ramazan ayının ilk günlerinden itibaren iftarda ve sahurda daha hafif ve az yağlı yiyecekleri tercih etmeye özen göstermeliler.'' 
     
</TEXT>
</DOC>
