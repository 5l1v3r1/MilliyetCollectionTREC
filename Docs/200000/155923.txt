<DOC>
<DOCNO> 155923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yasam/yas02.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine tinerci dehşeti 
</HEADLINE>
<TEXT>
Tinerciler 'terfi ' etti 
SAT Komandosu Yüzbaşı Zeki Şen'i, falçatayla öldüren tinercilerin bu defaki hedefi Binbaşı Ali Karakulak'tı. Parası, silahı ve telefonu çalınan binbaşının, gözü de morardı 
     MUSTAFA KURTARAN İstanbul 

     Taksim'de, SAT Komandosu Yüzbaşı Zeki Şen'in öldürerek yeniden gündeme gelen tinerciler, bu kez Kadıköy'de bir binbaşıyı falçatayla tehdit ederek parasını, telefonunu ve beylik tabancasını aldılar. 
     Fenerbahçe Orduevi'ne gitmek üzere dün sabah saat 06.00 sıralarında minibüse binen sivil giyimli Piyade Binbaşı Ali Karakulak, Söğütlüçeşme Caddesi'nde araçtan indi. Taksiye binmek isteyen Karakulak yolda yürürken yanına 20 - 22 yaşlarında iki tinerci yaklaştı. 
     Tinercilerden biri, falçatayla binbaşıyı öldürmekle tehdit ederek etkisiz hale getirirken, diğeri elindeki bond tipi çantayla parasını almak istedi. 
     Bu kişilerle bir süre boğuşan Binbaşı Karakulak, gözünün altına aldığı yumruk darbesiyle dengesini kaybetti. İki tinerci, yere düşen Karakulak'ın arka cebindeki 60 milyon lirasını, çantasının içindeki cep telefonu ve beylik tabancası alarak kaçtılar. 
     
     'Tabancamı beline soktu' 
     Olay sonrası İskele Polis Merkezi'ne giderek şikayetçi olan Binbaşı Karakulak, polislerce götürüldüğü Haydarpaşa Numune Hastanesi'ne sağlık kontrolünden geçirildi. Edinilen bilgiye göre darp sonucu gözü moraran Binbaşı Karakulak polise verdiği ifadede, "Saldırganlara 'Tabancamı almayın, başınız belaya girer' dedim. Ama saldırganlardan biri tabancamı beline soktu. Onlara direnirsem beni kendi silahımla öldüreceklerini söylediler" dedi. 
     Karakulak'ın ifadesi doğrultusunda eşkali belirlenen tinercilerin yakalanması için çalışma başlatıldı. 
     

</TEXT>
</DOC>
