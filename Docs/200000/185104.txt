<DOC>
<DOCNO> 185104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Top Model of The World 2003'ü Nihan Akkuş kazandı... 
</HEADLINE>
<TEXT>

     Almanya'nın Aachen kentinde düzenlenen ''Top Model of The World 2003'' yarışmasında Türk manken Nihan Akkuş ''Top Model'' seçildi. 
     Aachen Eurogress'de düzenlenen ve 500'e yakın davetlinin katıldığı yarışmada ''en güzel saç modeli'' unvanını da kazanan 20 yaşındaki Akkuş, ilk beş'e kaldıktan sonra en büyük rakibi Alman manken Daniela Scholz'la finale kaldı. 
     Alman davetlilerin desteğine rağmen ''Top Model'' seçilen Akkuş, kendisine Arzum Onan'ı örnek aldığını belirterek bundan sonra teklif alması durumunda hayatını Almanya'da sürdürmek aruzusunda olduğunu söyledi. Hayallerinin böylesine bir yarışmada bir birincilik kazanması olduğunu belirten Akkuş, ''böyle bir durumda hep ağlayacağımı zannederdim, ama heyecandan ağlayamıyorum bile'' dedi. 
     Yeditepe Üniversitesi Moda Tekstil Tasarımcılığı bölümünde 1. sınıfta okuduğunu belirten Akkuş, geçen yıl Japonya'da yapılan ''Miss International '' yarışmasında da 65 manken arasından ilk 10'a kaldığını söyledi. 
     Organizatör ve Jüri Başkanı Özcan Sandıkçıoğlu'da yaptığı açıklamada dünyanın en büyük organizasyonlarından biri olan ''Top Model Of The World'' yarışmasının 12 yıldan beri Almanya'da yapıldığını belirterek, 37 ülke adına katılan mankenler arasından Nihan Akkuş'un böylesine büyük bir organizasyonda almış olduğu birinciliğin büyük bir başarı olduğunu vurguladı. 
     
</TEXT>
</DOC>
