<DOC>
<DOCNO> 162698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko19.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansta 154 puan kaybetti... 
</HEADLINE>
<TEXT>

     İstanbul Menkul Kıymetler Borsası İMKB Ulusal-100 Endeksi, 1. seansı, 153.80 puan kayıpla 10,443.51 puandan tamamladı. 
     Endeks, birinci seansa 20.49 puan artışla 10,617.80 puan seviyesinde başladı. Endeks dar bir bantta düşük hacimli seyretti. 
     Enerji ve Tabii Kaynaklar Bakanlığı'nın Çukurova Elektrik ve Kepez Elektrik'in imtiyaz sözleşmelerinin iptal edildiği açıklamasının ardından satışlar ağırlık kazandı. 
     Açıklama duyurulmadan önce saat 11.00 sıralarında, 10,574.57 puan seviyelerinde olan endeks, daha sonra gelen satışlarla 10.500 puan desteğini kırdı ve 10.443.51 puana geriledi. Endeks, en düşük 10,434.15, en yüksek 10,626.67 puanı gördü. 
     Seans kapanışında mali endeks 206.88 puan kayıpla 12,268.16 puana, sanayi endeksi 131.97 puan kayıpla 10,964.03 puana, hizmetler endeksi 61.54 puan kayıpla 6,669.94 puana geriledi. 
     Böylece, önceki kapanışa göre mali grup hisseler ortalama yüzde 1.66, sanayi grubu hisseler ortalama yüzde 1.19, hizmetler grubu hisseler ortalama yüzde 0.91 oranında değer kaybetti. 
     İşlem gören toplam 289 hissenin 175'inin fiyatı geriledi, 57'si değer kazandı, 57'sinin fiyatı değişmedi. 
     Seansta, toplam 163 trilyon 59 milyar 23 milyon liralık işlem hacmi oluştu. 
     1. seansta, Yapı Kredi Bankası, Tüpraş, İş Bankası C, Garanti Bankası ve Turkcell en yoğun işlem gören hisseler oldu. 
     
</TEXT>
</DOC>
