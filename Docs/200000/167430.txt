<DOC>
<DOCNO> 167430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy08.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapan'a tutuklama 
</HEADLINE>
<TEXT>

SHP'li Esenyurt Belediye Başkanı hakkında, Kars'ta yaptığı konuşmada Atatürk'e hakaret ettiği gerekçesiyle gıyabi tutuklama kararı verildi 
     MUKADDER YARDIMCIEL Kars DHA 

     Kars'ta yerel televizyon kanalı Serhat TV'den canlı yayımlanan programda Mustafa Kemal Atatürk'e hakaret ettiği gerekçesiyle Esenyurt Belediye Başkanı Gürbüz Çapan hakkında gıyabi tutuklama kararı verildi. 
     SHP'li Çapan, 2 Temmuz akşamı Serhat TV'de katıldığı programda, "Yok Mustafa Kemal filan artık. Mustafa Kemal, Dolmabahçe'de kız kovalarken, sizin atalarınız, cumhuriyeti kurdu. 1918'de Cihangiroğlu İbrahim Aydın tarafından kurulan Cenubi Garbi Kafkas Cumhuriyeti ile Kurtuluş Savaşı'nın ateşleri buradan başladı. Miralaylar, kol ağası, paşa çıktı. Miralay mı, kolağası mı, paşa mı vardı Köylü vardı" ifadelerini kullanmıştı. 
     Atatürk'e yönelik sözleri nedeniyle tepki çeken Çapan, önceki gün Kars'ta düzenlediği basın toplantısında, sözlerinin Mustafa Kemal'e hakaret içerikli olmadığını belirterek, "Mustafa Kemal'i çok severim" dedi. 
     Kars Cumhuriyet Savcılığı'nın Çapan hakkında başlattığı soruşturma dün tamamlandı. Sulh Ceza Mahkemesi, Çapan için Atatürk'e hakeret ettiği gerekçesiyle gıyabi tutuklama kararı verdi. 
     Bu arada, SHP lideri Murat Karayalçın, Atatürk'le ilgili sözleriyle tepki çeken Çapan'ı savunarak, "Atatürkçülüğünden kuşkum yok" dedi. 
     

</TEXT>
</DOC>
