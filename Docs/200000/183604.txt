<DOC>
<DOCNO> 183604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko09.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine garantisi şartları yeniden belirlendi 
</HEADLINE>
<TEXT>

     Mali kriterleri karşılayan ve garantili kredi ile finansmanı gerçekleştirilmek üzere ihale edilecek projeler ile kamu kurum ve kuruluşlarının finansman ihtiyaçlarını karşılamak üzere temin ettikleri dış finansman için Hazine Müsteşarlığı hazine geri ödeme garantisi verecek. 
     Devlet Bakanlığı'nın Hazine Garantileri Verilmesi, İzlenmesi, Bütçelendirilmesi ve Raporlanmasına ilişkin Esas ve Usullere Dair Yönetmelikte Değişiklik yapılmasına ilişkin Yönetmeliği, Resmi Gazete'nin bugünkü sayısında yayımlandı. 
     Yapılan düzenleme ile kamu kurum ve kuruluşlarının finansman ihtiyaçlarını karşılamak üzere temin ettikleri dış finansman için de Müsteşarlık tarafından hazine geri ödeme garantisi verilecek. 
     Proje finansmanı için sağlanacak garantili kredinin geri ödeme döneminde, öncelikle finanse edilen projeden temin edilen gelirlerin kredinin geri ödeme yükümlülüklerini karşılayacak şekilde olması, bu gelirlerin yetmemesi halinde kuruluşun öngörülen nakit akışının borç servisini ve kuruluşun müsteşarlığa olan mevcut borçlarından kaynaklanan yükümlülüklerini karşılayacak düzeyde olması gerekiyor. 
     Proje finansmanı dışında hazine geri ödeme garantisi verilmesi durumunda, garantili kredinin geri ödeme döneminde kuruluşun öngörülen nakit akışının borç servisini ve kuruluşun müsteşarlığa olan mevcut borçlarından kaynaklanan yükümlülüklerini karşılayacak düzeyde olacak. 
     Garantili kredi ile finanse edilecek projenin yürütülmesinden, izlenmesinden ve gerçekleşmelere ilişkin raporlamadan sorumlu olacak ve borç servisini yürütecek, izleyecek bir proje koordinasyon birimi kurulacak, bütçe kanunlarıyla belirlenen garanti limiti kapsamında kalınacak. 
     
</TEXT>
</DOC>
