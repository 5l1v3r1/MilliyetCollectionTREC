<DOC>
<DOCNO> 174127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy00.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani PKK evine dönsün 
</HEADLINE>
<TEXT>

      NAMIK DURUKAN Erbil 

   
   Irak Kürdistan Demokratik Partisi IKDP lideri Mesud Barzani, gönüllü birlikteliğe dayalı federasyon çözümünün kabul edilmemesi halinde, Kürtlerin başka bir yol seçeceğini söyledi. "Başka bir yol seçeriz" ifadesi bölgede "Bağımsız Kürt Devleti" olarak yorumlanan Barzani, Kürt bölgelerinin asayiş ve sınır güvenliğinin peşmerge güçleri tarafından sağlanacağını vurguladı. Barzani, Irak'ın kuzeyindeki her değişimin, Kürtlerin yaşadığı diğer ülkeleri etkilemesini çok doğal bulduğunu ifade ederek, "O parçaların tümünde, Kürt meselesinin demokratik ve barışçıl bir yolla halledilmesinin gerektiğine inanıyorum, ki zorbalık çağı geride kalmıştır" dedi. Barzani, Kuzey Irak'ta bulunan PKK-KADEK güçlerine ilişkin soruya ise "Türkiye af çerçevesinde bir kanun çıkardı. Sorunun, demokratik bir yolla çözülmesi için üzerimize ne düşüyorsa yaparız. Ancak her ne olursa olsun PKK-KADEK'in adamları Irak Kürdistanı'nı terk edip kendi topraklarına dönmelidirler" yanıtını verdi. 
   
   
</TEXT>
</DOC>
