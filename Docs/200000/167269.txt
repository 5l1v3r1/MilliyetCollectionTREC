<DOC>
<DOCNO> 167269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun26.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni soykırım tasarısı ABD Senatosu'na gelebilir... 
</HEADLINE>
<TEXT>

     Sözde Ermeni soykırımının dolaylı yoldan tanınmasını amaçlayan tasarının, gelecek hafta Amerikan Senatosu genel kurul gündemine getirilmesinin planlandığı öğrenildi. 
     Edinilen bilgiye göre Ermeni lobisi, tasarıyı ABD Dışişleri Bakanlığı'nın tahsisler tasarısına ekleterek Senato'dan geçirmeyi hesaplıyor. ABD Dışişleri Bakanlığı'nın tahsisler tasarısı ise gelecek hafta içinde Senato genel kurulunda ele alınacak. 
     Cumhuriyetçi Parti Nevada Senatörü John Ensign ve New Jersey'nin Demokrat Partili Senatörü Jon Corzine, Senato'ya sundukları tasarıda, ABD'nin, BM soykırım sözleşmesini uygulamaya koymasının 15. yıldönümünün anılması ve geçmiş soykırımlardan ders alınarak, yenilerine fırsat tanınmamasına işaret ediyor. Geçmiş soykırımlar arasında ise Musevi soykırımının yanı sıra Ruanda, Kamboçya'daki soykırımlar ve Ermeni soykırımı iddiası da yer alıyor. 
     Washington'da Senato'nun, Dışişleri Bakanlığı'nın tahsisler tasarısını kabul ederken, bir değişiklik önerisiyle bütçeye eklenecek Ermeni tasarısını kabul etme ihtimali çok yüksek görülüyor. 
     Anadolu Ajansı'nın edindiği bilgiye göre, ABD Kongresi'nin üst kanadı, 100 sandalyeli Senato'da, soykırım tasarısına destek veren senatör sayısı bugün itibarıyla 30'a ulaşmış bulunuyor. Demokrat Parti New York senatörü ve eski Başkan Bill Clinton'ın eşi Hillary Clinton da tasarıya destek verenler arasında yer alıyor. 
     Soykırım tasarısının destekçileri arasında, Demokrat Parti'nin 2004 yılı seçimlerinde başkan adaylığı için yarışan Joseph Lieberman, John Kerry ve John Edwards da bulunuyor. 
     Ermeni lobisinin hesabına göre, Senato'da tahsisler tasarısı kabul edilirken, ''Ermeni soykırımı'' iddiaları da arada kabul edilmiş olacak. Gözlemciler, bu durumun, Türk-Amerikan ilişkilerinde yeni bir gerginliğe yol açabileceğine işaret ediyor. 
     ABD Kongresi'nin alt kanadı Temsilciler Meclisi genel kurulunda da aynı yönde bir tasarının görüşülmesi bekliyor. Bu tasarının gündeme alınması, Temsilciler Meclisi Başkanı Dennis Hastert'ın takdirinde bulunuyor. ABD'nin eski Başkanı Bill Clinton döneminde, sözde Ermeni soykırımını tanımaya yönelik bir başka tasarı Temsilciler Meclisi genel kuruluna sevk edilmiş ve Clinton'ın, ''Böyle bir gelişme, ABD ulusal çıkarlarına zarar verir'' uyarısı üzerine Hastert tarafından, oylanmak üzereyken son anda gündemden çıkarılmıştı. 
     
</TEXT>
</DOC>
