<DOC>
<DOCNO> 159305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur04.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağın düşüş nedeni kara kutu bulunduktan sonra belli olacak 
</HEADLINE>
<TEXT>

     Milli Savunma Bakanı Vecdi Gönül ile İspanya Savunma Bakanı Federico Trillo, Ukrayna uçağının düştüğü Trabzon'un Maçka İlçesi'ne bağlı Şahinkaya Beldesi Koçkine Mezrası'nda incelemelerde bulundular. 
     Bakan Gönül, Türk yetkililerinin, uçağın düşüş nedeniyle ilgili incelemelerini sürdürdüğünü belirterek, ''Ukrayna'dan gelecek ekip de inceleme yapacak. Ancak Türk heyetinin yaptığı incelemeler geçerlidir. Diğerleri, uçak sahibi şirket olduğu için inceleme yapacak'' dedi. 
     Kara kutunun bulunamadığını ifade eden Bakan Gönül, ''Bulunması yönünde çalışmalar devam ediyor. Heyet, kara kutu bulunana kadar çalışmasını sürdürecek. Uçağın kesin düşüş nedeni kara kutu bulunduktan sonra belli olacak. Kara kutu ortaya çıkmadan kesin düşüş nedeni hakkında birşey söyleyemeyiz'' diye konuştu. 
     Bakan Gönül, kazada yaşamını yitiren 62 İspanya Barış Gücü askeri için askeri tören düzenleneceğini de kaydederek, ''Cenazelerle ilgili formalitelerin bitmesini ve İspanya'dan C-130 tipi 2 tane uçak bekliyoruz. Onlar geldiği zaman törenler yapılacak. Bu uçakların bugün gelmesi muhtemel'' dedi. 
     İspanya Savunma Bakanı Trillo ise, çok özverili çalışan Türk yetkililere çalışmalarından dolayı teşekkür ederek, askerler için cenaze töreninin bugün yetişememesi durumunda yarın yapılacağını söyledi. 
     Uçağın enkazından çıkan, İspanyol askerlere ait çeşitli eşyaları eline alarak uzun süre inceleyen Bakan Trillo, Milli Savunma Bakanı Gönül ile uçağın düştüğü yamaca tırmanarak incelemeleri sürdürdü. 
     
</TEXT>
</DOC>
