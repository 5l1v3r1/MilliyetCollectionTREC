<DOC>
<DOCNO> 161483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko32.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Carrefour'un 11. mağazası İstanbul'da açılacak... 
</HEADLINE>
<TEXT>

     Türkiye'de 10 yıllık yatırımları 700 milyon dolara ulaşan CarrefourSA, 11. Carrefour mağazasını İstanbul Bayrampaşa'da yarın hizmete açacak. 
     Başbakan Recep Tayyip Erdoğan'ın da açılışına katılması beklenen Carrefour Bayrampaşa, 63 bin 621 metrekare alan üzerine kuruldu. 
     14 bin 85 metrekarelik hipermarket alanına sahip bulunan merkezde, açık ve kapalı yaklaşık 2 bin araçlık otopark ve 70 mağaza yer alıyor. 
     CarrefourSA'nın 4 Championsa süpermarketiyle birlikte mağaza sayısı da 15'e ulaşacak. Şirket mağazalarının net satış alanı 98 bin 708 metrekaresi Carrefour, 8 bin 750'si de Championsa olmak üzere toplam 107 bin 458 metrekareyi buldu. 
     CarrefourSA'dan yapılan açıklamada, CarrefourSA'nın 10 yılda yaklaşık 700 milyon dolar yatırım yaparak yabancı sermaye girişi açısından Türk ekonomisine önemli katkılarda bulunduğu vurgulandı. 
     Birçok Türk firmasının bu yatırımlardan yararlandığı, hipermarketlerin ve alışveriş merkezlerinin kurulması ile çok sayıda iş olanağı yaratıldığı kaydedilen açıklamada, CarrefourSA bünyesinde 3 bin 500, diğer firmalarla olan işbirliği sayesinde de dolaylı olarak 40 bin kişiye iş olanağı sağlandığı belirtildi. 
     
     300 MİLYON EURO'LUK İHRACAT 
     CarrefourSA'nın Türk markalarının ihracatını ön planda tutarak Türkiye'nin tanıtımına da olumlu bir katkı sağladığı vurgulanan açıklamada, şöyle denildi 
     ''Kendi markası ile kalite garantisini sağladığı yaklaşık 120 farklı ürün grubunu piyasaya sunmuştur. 2002 yılı için ihracat ürünlerinin toplamı özellikle teknoloji ve tekstil ürünleriyle 300 milyon Euro'yu bulmuştur. Bu ihracatlar birçok Türk firmasına Carrefour marketlerinin bulunduğu ülkelerde pazar yaratmıştır.'' 
     
</TEXT>
</DOC>
