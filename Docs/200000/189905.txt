<DOC>
<DOCNO> 189905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko36.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanko Holding Petkim ihalesine girmeyeceğiz 
</HEADLINE>
<TEXT>

     Sanko Holding Yönetim Kurulu Başkanı Abdülkadir Konukoğlu, Petkim ihalesine girmeyeceklerini bildirdi. 
     Konukoğlu, Sanko Holding'in iş makinaları üreticisi Mastaş Makina Sanayi ve Ticaret A.Ş'nin yüzde 80 hissesini satın alma protokolünün imzalandığı törende, gazetecilerin sorusu üzerine, ''Petkim ihalesine girmeyeceğiz. Şu anda sıcak bakmıyoruz'' dedi. 
     Kendi petro kimya tesislerini kurmaktan vazgeçmediklerini kaydeden Konukoğlu şunları söyledi 
     ''Türkiye'nin belirli bir kapasitesi var. Bu kapasiteyi gözden geçirmemiz lazım. Onun için acele etmeye gerek yok. Önümüzdeki bir zaman içerisinde bunu ele alacağız. Bu konuda zaten arsamızı, makine görüşmelerimizi bir noktaya getirdik. Buzdolabında saklıyoruz. İleride bunu çıkarıp tekrar ısıtıp Türk kamuoyuna sunacağız.'' 
     
</TEXT>
</DOC>
