<DOC>
<DOCNO> 191792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun15.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta karakola intihar saldırısı 6 ölü 
</HEADLINE>
<TEXT>

     Irak'ın başkenti Bağdat'ın batısındaki Felluce kasabasında düzenlenen intihar saldırısında, ölü sayısının 6 olduğu bildirildi. 
     Irak polisi, erkek çocukların devam ettiği okula 30 metre, polis karakoluna ise 100 metre mesafede, bir elektrik trafosu önünde düzenlenen intihar eyleminden sonra yapılan araştırmada, okulda bir cesedin daha bulunduğunu bildirdi. 
     Polis, Bağdat'ın 65 kilometre batısındaki Felluce'de meydana gelen patlama sırasında okulun kapalı olduğunu, ölen kişinin kimliğinin belirlenemediğini kaydetti. 
     Görgü tanıkları ve polis, intihar saldırısında eylemciyle birlikte 5 kişinin hayatını kaybettiğini bildirmişlerdi. 
     Bu arada, patlamadan 20 dakika sonra Amerikan askerlerinin olay bölgesini kordon altına aldığı belirtildi. 
     Felluce, Sünni üçgeni olarak adlandırılan bölgede bulunuyor. 
     
</TEXT>
</DOC>
