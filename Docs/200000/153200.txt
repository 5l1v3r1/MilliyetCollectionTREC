<DOC>
<DOCNO> 153200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun13.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta gösterilerde "kadının adı yok" 
</HEADLINE>
<TEXT>

     Irak'ta Saddam Hüseyin rejiminin devrilmesinden sonra çeşitli istemlerle düzenlenen gösterilerde kadınların hiç bir şekilde yer almadığı dikkat çekiyor. 
     Irak'ta hemen hemen her gün düzenlenen gösterilerde olduğu gibi, başkent Bağdat'ın ünlü Firdevs Meydanı'nda dün düzenlenen Amerikan karşıtı gösteride yine kadının adı yoktu. 
     Saddam Hüseyin döneminde, rejim yanlısı gösterilerde onbinlerce kadın göze çarpıyordu. Ancak kadınların bu gösterilere katılmaya zorlandıkları biliniyordu. 
     Irak'ta kurulacak geçici yönetimin başına getirilecek Amerikalı emekli General Jay Garner'ın başkanlığında dün Bağdat'ta başlayan muhaliflerin toplantısı, Irak'ta yeni bir dönemin başlangıcı oldu. Toplantı, Irak'ta 35 yıllık Baas rejiminin resmen tarihe gömüldüğü şeklinde değerlendirildi. 
     Garner'ın başkanlığındaki toplantılar sürerken, Bağdat'ın bazı önemli kurumlarında da eskilerin izleri silinmeye çalışıldı. Irak Edebiyatçı ve Yazarlar Birliği binasında biraraya gelen yazar ve şairler, Baas rejimini kurduğu bu birliğin yerine yeni bir kuruluşun temelini attı. 
     Saddam Hüseyin'in büyük oğlu Uday'ın başkanlığını yaptığı Olimpiyat Komitesi de dün tarihe gömüldü ve yerine geçici bir komitenin kurulduğu açıklandı. 
     Irak Türkmenlerinin Bağdat'ta bulunan Kardeşlik Ocağı'nın yönetim kurulu da yenilendi. Üyelerin belirlenmesinde, Irak Türkmen Cephesi etkili oldu. 
     Son 40 gün içinde Irak'ta her şey değişti. Özgürlüğün değeri anlaşılırken, güvensizlik ve işgalin ''taş gibi ağır'' olduğu hissedilmeye başlandı. 
     




</TEXT>
</DOC>
