<DOC>
<DOCNO> 199532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko26.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon rakamları açıklandı... 
</HEADLINE>
<TEXT>

     Devlet İstatistik Enstitüsü DİE , bu yılın Kasım ayında toptan eşya fiyatları TEFE yüzde 1.7, tüketici fiyatlarının TÜFE ise yüzde 1.6 oranında arttığını açıkladı. 
     DİE'den yapılan açıklamaya göre, Kasım ayında yıllık enflasyon ise toptan eşyada yüzde 16.2, tüketici fiyatlarında yüzde 19.3 olarak belirlendi. 
     Çekirdek enflasyon olarak adlandırılan özel sektör imalat sanayinde fiyat artışı ise Kasım ayında yüzde 0.9 düzeyinde gerçekleşti. 
     Kasım ayı enflasyonuna ilişkin piyasa tahminleri TEFE de yüzde 1.1, TÜFE de yüzde 1.5 seviyesindeydi. 
     Uzmanlar Kasım ayı verilerinde ramazan ayı nedeniyle artan gıda fiyatları ve ekim ayındaki kur artışının da etkili olduğunu belirtiyorlar. 
     Enflasyon Ekim ayında TEFE'de yüzde 0.6, TÜFE'de yüzde 1.4 oranında artarken, yıllık enflasyon TEFE'de son 28 yılın en düşük seviyesi olan yüzde 16.1'e gerilemişti. TÜFE ise yüzde 20.8 olmuştu. 
     Geçen yıl Kasım ayında, toptan eşya fiyatlarındaki artış yüzde 1.6, tüketici fiyatlarındaki artış ise yüzde 2.9 olmuştu. 
     2002 yılı Kasım ayı ile karşılaştırıldığında, bu yılın aynı ayında enflasyon, toptan eşya fiyatlarında 0.1 puan üzerinde, tüketici fiyatlarında ise 1.2 puan altında gerçekleşti. 
     
     YILLIK ENFLASYON 

     2003 yılı Kasım ayı yıllık enflasyonu, toptan eşya fiyatlarında yüzde 16.2, tüketici fiyatlarında ise yüzde 19.3 oldu. 
     Buna göre, yıllık enflasyon, geçen yılın aynı döneminin, toptan eşya fiyatında 16.6 puan, tüketici fiyatında ise 12.5 puan altında gerçekleşti. 
     2002 yılı Kasım ayı itibarıyla enflasyon, toptan eşyada yüzde 32.8, tüketici fiyatlarında yüzde 31.8 olmuştu. 
     Bu yılın 11 ayında enflasyon oranı, toptan eşyada yüzde 13.2, tüketici fiyatlarında ise yüzde 17.3 oldu. Geçen yıl bu rakamlar sırasıyla yüzde 27.5 ve yüzde 27.7 olmuştu. 
     Öte yandan, Kasım itibariyle 12 aylık ortalamalara göre yıllık enflasyon, toptan eşyada yüzde 27.1, tüketici fiyatlarında ise yüzde 26.3 olarak hesaplandı. 
     2002 yılı Kasım ayında, 12 aylık ortalamalara göre yıllık enflasyon, toptan eşyada yüzde 54.6, tüketici fiyatlarında da yüzde 48.2 olmuştu. 

     
</TEXT>
</DOC>
