<DOC>
<DOCNO> 175794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/eko06.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yarıda dış ticaret açığı 9 milyar dolara dayandı 
</HEADLINE>
<TEXT>

   
   Yılın ilk yarısında Türkiye'nin ihracatı, geçen yılın aynı dönemine göre yüzde 32.1 artarak 21.7 milyar dolara, ithalatı da yüzde 34.4 artarak 30.6 milyar dolara yükseldi. Devlet İstatistik Enstitüsü DİE verilerine göre aynı dönemde dış ticaret açığı yüzde 40.1 artarak 8.9 milyar dolara çıkarken, ihracatın ithalatı karşılama oranı yüzde 72'den yüzde 70.8'e düştü. 
   Haziranda ithalat yüzde 43.4 artarak 5.6 milyar dolar, ihracat ise yüzde 35.4 artarak 3.7 milyar dolarlık oldu. İthalat rakamı geçen mart ayında da 5 milyar 716.6 milyon dolarla, ihracat ise 3 milyar 976.6 milyon dolarla zirveye çıkmıştı. Haziranda dış ticaret açığı, geçen yılın aynı ayına göre yüzde 62.6 artarak, 1.1 milyar dolardan, 1.8 milyar dolara yükseldi. İhracatın ithalatı karşılama oranı ise yüzde 70.5'den yüzde 66.5'e indi. 
   
   Tüketim malları ithalatı arttı 
   İlk yarıda ihracattaki en yüksek paya, yüzde 94.1 ile imalat sanayi ürünleri sahip oldu. 20.4 milyar dolar düzeyinde gerçekleşen imalat sanayi ihracatında, önceki yılın aynı dönemine oranla yüzde 32.9 artış kaydedildi. İthalatta ise en fazla artış yüzde 41.4 ile tüketim mallarında gerçekleşti. Tüketim malları ithalatı, geçen yıl ocak - haziran döneminde 2.1 milyar dolar iken, bu yıl aynı dönemde 3 milyar dolara çıktı. Sermaye malları ithalatı yüzde 27.8 artışla 4.4 milyar dolara, ara malları ithalatı ise yüzde 34.8 artışla 22.9 milyar dolara yükseldi. Öte yandan ocak - haziran döneminde ihracatın yüzde 65.2'si, ithalatın da yüzde 62.7'si, OECD ülkeleriyle gerçekleştirildi. 
   
   
</TEXT>
</DOC>
