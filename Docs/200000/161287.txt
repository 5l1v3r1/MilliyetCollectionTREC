<DOC>
<DOCNO> 161287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo38.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Daum İstanbul'da... 
</HEADLINE>
<TEXT>

     Fenerbahçe'nin yeni sezon için anlaştığı Alman Teknik Direktör Christoph Daum, İstanbul'a geldi. 
     Almanya'dan yöneticiler Hakan Bilal Kutlualp ve İlhan Ekşioğlu ile birlikte İstanbul'a gelen Daum'u çok sayıda Fenerbahçeli taraftar karşıladı. 
     Adeta bir medya ordusunun Atatürk Havalimanı'nda takip ettiği Daum ve eşi, taraftarların yarattığı izdiham nedeniyle havalimanında zor anlar yaşadı. Pasaport kontrolünden geçtikten sonra yaklaşık yarım saat havalimanından çıkamayan Daum ve eşi Angelica, ezilme tehlikesi yaşarken, emniyet güçleri Alman teknik adam ile eşini adeta etten bir duvarla saran taraftarları güçlükle uzaklaştırdı. Taraftarlarla polis arasındaki gerginlik bir anda kavgaya dönüşünce, polis ekipleri jopla müdahale ederek taraftarları dağıtmaya çalıştı. Yaşanan olaylarda çok sayıda taraftarın fenalık geçirdiği gözlendi. Taraftarlar, polisin müdahalesi sonrasında yönetim kurulu üyelerini protesto ettiler. Yaşanan izdiham nedeniyle havalimanında bulunan bir reklam panosu da hasar gördü. Christoph Daum'a büyük sevgi gösterilerinde bulunan taraftarlar, ''Daum bizi şampiyon yapsana'' şeklinde uzun süre tezahürat yaptılar. 
     Öte yandan yaklaşık 20 kadar emniyet görevlisi Daum ve eşinin etrafını tamamen sararak rahat bir şekilde havalimanından ayrılmasını sağladı. 
     Yöneticiler ve yardımcısı Murat Kuş ile birlikte Atatürk Havalimanı'ndan ayrılan Alman çalıştırıcı, Beylerbeyi'ndeki yönetim kurulu üyesi Mahmut Uslu'ya ait Bosphorus Oteli'ne gitti. 
     Christoph Daum'un yarın Fenerbahçe Burnu'ndaki kulüp binasında sözleşme imzalaması bekleniyor. 
     
     DAUM ''HEP BİRLİKTE BAŞARILI OLACAĞIZ'' 

     Christoph Daum, havalimanından ayrılmadan önce yaptığı açıklamada, Fenerbahçe olarak hep birlikte büyük ve başarılı bir camia olmaya çalışacaklarını söyledi. 
     Daum, evine döndüğü için çok mutlu olduğunu vurgulayarak, ''Fenerbahçeli taraftarlarla buluştuğum için çok mutluyum. Tek hedefimiz birlikte Türkiye'de ve uluslararası alanda büyük başarılara imza atıp, bu başarıları birlikte kutlamak. Aziz Yıldırım ve yönetim kurulu üyeleriyle, büyük başarılara imza atmak için çalışacağız. Fenerbahçe camiasına seslenmek istiyorum hep birlikte büyük ve başarılı bir camia olmak istiyoruz'' diye konuştu. 

     
</TEXT>
</DOC>
