<DOC>
<DOCNO> 175802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun02.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diktatör Amerika'yla işbirliği yapılmamalı' 
</HEADLINE>
<TEXT>

   Amerikalı filozof Young, ABD'nin bir dünya diktatörlüğü olduğunu belirterek, "Bir diktatörü zayıflatmanın tek yolu onunla işbirliği yapmamaktır" dedi... 
   AYÇA ATAY İstanbul 

   
   Dünya Felsefe Kongresi'nin "İnsan hakları - devlet ve uluslararası düzen" başlıklı ana oturumunda tartışma konusu yine Bush doktriniydi. Oturumda konuşan ABD'li felsefeci Iris Young, kendi ülkesindeki mevcut yönetimi sert bir dille eleştirdi. Bu hegemonyadan kurtulmanın mümkün olduğunu söyleyen feminist felsefenin önde gelen isimlerinden Young, "Devletler, sivil toplum kuruluşları ve bireyler ABD'yi ve onun ittifak içinde olduğu uluslararası sermaye ile çokuluslu şirketleri tecrit etmeliler" diye konuştu. 
   
   ULUS ÖTESİ ASKERİ GÜÇ 
   Young, "Hegemonya ve Küresel Demokrasi Üzerine Mütevazı Düşünceler" başlıklı konuşmasında, "Birleşmiş Milletler Güvenlik Konseyi diktatörlüğün aracı oldu. Dünyadaki herkesi temsil edecek yeni uluslararası konuşmalar oluşturulmalı" dedi. Young, ABD'nin askeri gücünü dengeleyecek, ulus ötesi bir askeri güç oluşturulmasını, üçüncü dünya ülkelerinin borçlarının silinmesini ve uluslararası sermaye akışını yavaşlatacak küresel düzeyde vergilendirmeye gidilmesini de savundu. 
   
   '11 EYLÜL BAHANE' 
   Avustralyalı Peter Singer da Bush yönetimine sert eleştiriler getirdi. Irak savaşının 11 Eylül saldırılarından çok önce planlandığını söyleyen Singer, ABD'nin BM'nin gücünü zayıflatarak Roma İmparatorluğu benzeri bir imparatorluk kurmayı amaçladığını söyledi. Konferansta öğleden sonra yapılan "Demokrasi'nin Geleceği, Vatandaşlık ve Sivil Toplum" başlıklı sempozyumda ise, İstanbul doğumlu siyaset bilimci Seyla Benhabib konuştu. İzleyicileri Türkçe selamlayan Yale Üniversitesi Öğretim Üyesi Benhabib, Avrupa'daki Türk işçilerin sorunlarına değinerek, Türkiye'nin AB üyeliğinin gecikmesinin bu işçilerin hayatını zorlaştırdığını söyledi. Benhabib, TBMM'nin Irak savaşıyla ilgili ilk tezkereyi onaylamamasının demokratik egemenlik kavramına iyi bir örnek olduğunu dile getirdi. 
   
   
</TEXT>
</DOC>
