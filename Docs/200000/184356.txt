<DOC>
<DOCNO> 184356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko41.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracatın devam etmesi, ihracatçının büyük fedakarlığı 
</HEADLINE>
<TEXT>

     Devlet Bakanı Kürşad Tüzmen, ''Bugünkü kurla ihracatı devam ettirmesi, ihracatçının büyük fedakarlığıdır'' dedi. 
     Pakistan İletişim Bakanı Ahmet Ali, Devlet Bakanı Tüzmen'i makamında ziyaret etti. 
     Tüzmen, ziyaret sırasında basın mensuplarının bugün açıklanan dış ticaret verileriyle ilgili sorusu üzerine, tekstil ve konfeksiyonda ihracat artış hızının yılbaşına göre düşmesine karşın, ihracattaki artışın devam ettiğini söyledi. 
     İhracat ve ithalattaki artışı izlediklerini kaydeden Tüzmen, önemli olanın ihracatın ithalatı karşılama oranının yüzde 70'lerin altına inmemesi olduğuna dikkat çekerek, şöyle devam etti 
     ''Halen bu oran yüzde 66 düzeyinde. Yüzde 60'ların altına inmemeli, temkinli davranmak lazım. Bugünkü kurla ihracatı devam ettirmesi, ihracatçının büyük fedakarlığıdır. Bugüne kadar büyük zorluklarla kazandıkları pazarları kaybetmemek için yaptıkları çalışmaların sonucudur.'' Tüzmen, ihracat ve ithalattaki hızlı artış nedeniyle yıl sonu rakamlarının tekrar gözden geçirilip geçirilmeyeceği yönündeki bir soru üzerine de yılbaşında, 40 milyar doların üzerinde ihracat, 60 milyar doların üzerinde de ithalat öngördüklerini, halen rakamların bunu gerçekleştirecek şekilde seyrettiğini söyledi. 
     Tüzmen, yıl sonu kesin rakamları konusunda da Ekim ve Kasım ayı gerçekleşmelerine bakacaklarını kaydetti. 
     Serbest bölgelere yeni vergi getirilmesi yönünde hazırlık yapıldığı yolundaki soru üzerine de Bakan Tüzmen, konuyu IMF ile görüştüklerini ve Türk serbest bölgeleri hakkında bilgi verdiklerini belirtirken, bugün yapılacak Ekonomik Sorunları Değerlendirme toplantısında da konunun ayrıntılarıyla ele alınacağını ifade etti. 
     
     PAKİSTANLI BAKANIN ZİYARETİ 
     Bakan Tüzmen, Pakistan İletişim Bakanı Ahmet Ali'nin ziyareti ile ilgili yaptığı açıklamada da iki ülke arasındaki siyasi ve ticari ilişkilerin son dönemlerde oldukça ivme kazandığını belirtti. 
     Pakistan'da 7-9 Ekim'de ''2. Türk İhraç Ürünleri Fuarı''nın açılacağını, fuarın açılışına kendisinin de gideceğini açıklayan Tüzmen, bir süre önce İslamabad'da yapılan ECO toplantısında alınan ülkelerarası ticaretin geliştirilmesi için engellerin kaldırılması kararını da hızla uygulamaya soktuklarını belirtti. 
     
</TEXT>
</DOC>
