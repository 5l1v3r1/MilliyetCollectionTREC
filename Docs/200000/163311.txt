<DOC>
<DOCNO> 163311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun11.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan'da çatışma 10 ölü... 
</HEADLINE>
<TEXT>

     Suudi Arabistan'ın Mekke kentinde güvenlik güçleriyle terörist olduğundan şüphelenilen kişiler arasında çıkan çatışmada 10 kişinin öldüğü bildirildi. 
     Okaz gazetesinin haberinde, bu gece yarısı meydana gelen çatışmada ölenlerin 5'inin güvenlik mensubu olduğu, ayrıca 5 güvenlik görevlisinin yaralandığı, terörist olduklarından şüphelenilen 7 kişinin de tutuklandığı belirtildi. 
     Haberde, bu kişilerin saklandıkları apartman dairesinde önemli miktarda silah ve patlayıcı madde ele geçirildiği, tutuklananlardan birinin üzerinde patlayıcılar olan bir kemer bulunduğu kaydedildi. 
     Bu arada, Londra'da sürgünde bulunan Riyad yönetimine muhalif ''Arabistan'da Reform İçin İslami Hareket MIRA '' örgütünden ''çeşitli kaynaklara'' dayanılarak yapılan açıklamada, ''çatışmada 8 güvenlik görevlisi ile 3 Suudi vatandaşının öldüğü, olayın ardından bölgede güvenlik önlemlerinin arttırılarak, arama operasyonlarının başlatıldığı'' iddia edildi. 
     Suudi Arabistan İçişleri Bakanı Nayif bin Abdülaziz, dün yaptığı açıklamada, 12 Mayıs'ta Riyad'da düzenlenen ve 35 kişinin ölümüne yol açan intihar saldırılarına karıştıklarından şüphelenilen 5 kişinin tutuklandığını açıklamıştı. 
     
</TEXT>
</DOC>
