<DOC>
<DOCNO> 192192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun20.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Dışişleri Bakanı'ndan şaşırtıcı demeç... 
</HEADLINE>
<TEXT>

     Belçika Başbakan Yardımcısı ve Dışişleri Bakanı Louis Michel, kendisini eleştiren bazı gazeteci ve diplomatlara karşı sert tavır aldı. 
     Ülkenin Flaman kesiminde yayımlanan aylık ''Deng'' dergisine özel demeç veren Michel, Belçika siyaset ve basın dünyasında alışılmamış bir lisan kullandı. 
     Kendisini ''deneyimli bir siyaset hayvanı'' olarak nitelendiren Michel, ''bazı diplomat ve Flaman gazetecilerin eleştirilerinden'' duyduğu rahatsızlığı dile getirirken, işadamlarına da şiddetle çattı. 
     Michel, ''Ekonomi dünyasındaki bazı işadamlarının tepkilerini anlıyorum, çünkü uyguladığım politika onların iş rakamlarını olumsuz etkiliyor olabilir'' diyerek, ''bir kısım diplomatların kendisine karşı hesaplı, küçük ve masum olmayan oyunlarını bir skandal olarak algıladığını'' anlattı. 
     Liberal Parti üyesi ve Valon olan Michel, Dışişleri'nde yıllardır yerleşmiş ve kontrol mekanizmasını ele geçirmiş olan Hıristiyan Demokrat Parti eğilimli diplomatları hedef aldı. 
     ''Geleneksel diplomasiye hiçbir saygısı olmadığını, ancak iyi diplomatlara saygı duyduğunu'' anlatan Michel, bazı gazetecilerin kendisini ''yeteneksiz ve beceriksiz'' olarak göstermek için çaba harcadıklarını söyledi. 
     Michel, ''Avrupa'da faşistlerle ve ırkçılarla ortak olup hükümet kurulmasına karşı çıktığım için beni hedef alıyorlar'' dedi. 
     Louis Michel, şöyle konuştu 
     ''Ben onların ne istediklerini size söyleyeyim Louis Michel'in siyasi infazını istiyorlar. Çünkü Louis Michel, ülkenin Fransızca konuşulan bölümünden geliyor ve belki günün birinde başbakan olacak. Onu Fransızca konuşulan kesimin, Valonya'nın sembolü olarak görüyorlar. Siyasi kurban olsun istiyorlar.'' Louis Michel, özellikle Irak krizi sırasında ABD karşıtı tavırlarıyla dikkati çekti ve Amerikan iş dünyasının tepkilerine hedef oldu. ABD'den gelen ambargolar ve tepkiler, Belçikalı şirketlerin önemli kayıplarına yol açarken, NATO Genel Merkezi'nin ülkeden taşınması olasılığı, bazı Amerikan firmalarının Belçika'daki personeli başka Avrupa ülkelerine kaydırmaları, Belçika'nın Flaman bölgesindeki Ford fabrikasının 9 bin kişiyi işten çıkarma kararı gibi gelişmeler büyük rahatsızlık ve eleştiri kaynağı oluyor. 
     
</TEXT>
</DOC>
