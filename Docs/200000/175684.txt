<DOC>
<DOCNO> 175684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun31.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri 2 Iraklı'yı öldürdü 
</HEADLINE>
<TEXT>

     Irak'ın başkenti Bağdat'ın kuzeydoğusundaki Bakuba kenti yakınlarındaki bir köyde dün gece 2 Iraklının Amerikan askerlerince öldürüldüğü bildirildi. 
     Amerikan askerlerinin açtığı ateşte kendisinin de yaralandığını belirten Hadid köyünden İbrahim Haşim, ''Saat 23.30'du. Ellerimizde kalaşnikofları gören 4 araçlık Amerikan devriyesinden ateş açıldı. 36 yaşındaki profesör Fayek Saba Hamas ile 35 yaşındaki işçi Hafız Halaf Saman öldü. Her ikisinin de 4'er çocuğu vardı. Aynı ateşte ben de yaralandım'' dedi. 
     Köyde insanların silahlı olmasının normal olduğunu belirten Haşim, kimsenin Amerikalılara ateş açmadığını, Amerikalıların ateşinin ise 1 saat kadar sürdüğünü söyledi. 
     Amerikan ordusu subaylarından Bill MacDonald, 2 Iraklının öldürüldüğünü doğrularken, Amerikan askerleri arama yaptığı sırada kalaşnikoflu Iraklıların askerlere yaklaşması üzerine Amerikalıların ateş açtığını belirtti. 
     
</TEXT>
</DOC>
