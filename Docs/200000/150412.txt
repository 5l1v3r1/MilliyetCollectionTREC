<DOC>
<DOCNO> 150412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun12.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını ''Türkiye için kara gün'' 
</HEADLINE>
<TEXT>

     Yunan basını, Kıbrıs Rum kesiminin dün Atina'da AB'ye üyelik anlaşması imzalamasının Türkiye'de öfke yarattığı yorumunu yaptı. 
     Türkiye'nin bu üyeliğe tepkisini dile getiren Dışişleri Bakanlığı açıklamasının tam metnini yayımlayan gazeteler, imza töreninin yapıldığı 16 Nisan'ın Rumlar ve Elenizm için ''büyük'', Türkiye için ise ''kara gün'' olduğunu ileri sürdü. 
     Türkiye'nin artık kontrol edemediği gelişmeler karşısında çaresiz olduğunu iddia eden Yunan basını, ''Ankara'nın öfkesini dün Ege'de Yunan hava sahasını defalarca ihlal eden Türk savaş uçaklarıyla gösterdiğini'' öne sürdü. 
     Türk basınının, ''bu noktaya nasıl varıldığı'' sorusuna yanıt aradığını belirten Yunan gazeteleri, Ankara'nın ise KKTC Cumhurbaşkanı Rauf Denktaş ve milliyetçi çevrelerin tüm taleplerini karşılamaya çalıştığı değerlendirmesinde bulundu. 
     ''Türk elit tabakasının imza törenini televizyondan seyretmek zorunda kaldığını'' yazan Yunan basını, Başbakan Yardımcısı ve Dışişleri Bakanı Abdullah Gül'ün de ''zor durumda kalmamak için'' Atina'ya törenden sonra geldiğini iddia etti. 
     ''Türkiye'nin tepkilerinin aslında içinde bulunduğu durumun zorluğunu kanıtladığını'' savunan gazeteler, Ankara'nın izlediği politikanın Avrupa'dan tecrit politikası haline geldiğini öne sürdü. 
     

     
</TEXT>
</DOC>
