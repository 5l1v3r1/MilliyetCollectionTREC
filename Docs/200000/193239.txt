<DOC>
<DOCNO> 193239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun32.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Barış için Filistinlilerle görüşmeye hazırız" 
</HEADLINE>
<TEXT>

     İsrail Başbakanı Ariel Şaron, Ortadoğu'ya barışın gelmesini sağlamak için Filistinlilerle görüşmeye hazır olduklarını söyledi. 
     Şaron, 3 günlük çalışma ziyareti için geldiği Moskova'da görüştüğü Rusya Başbakanı Mihail Kasyanov ile basın toplantısı düzenledi. 
     İsrail'in ''barışsever bir ülke ve barış için çok hassas konularda bile taviz vermeye hazır'' olduğunu söyleyen Şaron, ''Ancak İsrail'in üzerinde uzlaşma sağlayamayacağı tek bir konu vardır. O da İsrail vatandaşlarının can ve ulusal güvenliğidir'' dedi. 
     Şaron, ülkesinin bu tutumu konusunda, Rusya Devlet Başkanı Vladimir Putin, ABD Başkanı George Bush, AB üyesi ülkelerin liderlerini ve Hindistan hükümetini de bilgilendirdiğini kaydetti. 
     Rusya'nın, dile getirdiği ilkeler çerçevesindeki katkısını kabul edebileceklerini ifade eden Şaron, İsrail'in nihai bir barış için daha ileri adımlar atmaya hazır olduğunu ve sağlanacak sükunetin de bölgedeki ekonomik büyümeye katkıda bulunacağını söyledi. 
     Şaron, İsrail'in Rusya'daki yatırımlarını artırmak istediğini ve aynı zamanda Rusların da İsrail'deki yatırımlarını artırabileceğini sözlerine ekledi. 
     Kasyanov da açıklamasında, ''İsrail yatırım için elverişli bir ülke. Para transferleri konusunda herhangi bir kısıtlamamız yok. Bunun yanı sıra İsrail'de Rus işadamlarının lisan sorunu olmayacak çünkü İsrail vatandaşlarının çoğu Rusça konuşuyor'' dedi. 
     Rusya'nın Ortadoğu sorununun barışçıl şekilde çözülmesi için katkılarını sürdüreceğini belirten Kasyanov, ''Rusya'nın taraflara bir çözüm çabasında yardımcı olmak için daha ileri adımlar atmaya hazır olduğu konusunda sizi temin ederim'' diye konuştu. 
     
</TEXT>
</DOC>
