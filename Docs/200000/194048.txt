<DOC>
<DOCNO> 194048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo06.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da açık tribün kombineleri ile kapalıya girilebilecek 
</HEADLINE>
<TEXT>

     Galatasaray Kulübü, kötüleşen hava koşullarını göz önünde bulundurarak, Atatürk Olimpiyat Stadı'nda bu hafta oynanacak Ankaragücü maçında açık tribün bileti olan taraftarların, kapalı tribüne girebileceğini açıkladı. 
     Kulüp yönetim kurulu tarafından, sarı-kırmızılı kulübün resmi internet sitesinde yapılan açıklamada, pazar günü oynanacak Ankaragücü maçında, eski ve yeni açık tribünde kombine kart sahibi olan taraftarların, kapalı tribünde maç seyredebilecekleri belirtildi. 
     Yönetim kurulu, bunun Galatasaray-Ankaragücü maçında bir pilot uygulama olarak gerçekleştirileceğini belirterek, uygulamanın nedenlerini ise şöyle açıkladı 
     ''Yaklaşan kış şartları nedeniyle Atatürk Olimpiyat Stadı'nın yeni açık ve eski açık tribünlerinde kombine bilet alan Galatasaray taraftarları, pazar akşamı kapalı tribün tarafına alınacak. Bu maç için gerçekleştirilecek olan bu pilot uygulama sonrası, sonuçlar değerlendirilmeye alınacak ve gerekirse bu uygulama yeni önlemlerle takviye edilerek, sezonun diğer maçları için de uygulamaya konulacak.'' Açıklamada, bu uygulama nedeniyle Galatasaray-Ankaragücü karşılaşması için kapalı tribün bileti satılmayacağı da ifade edildi. 
     
</TEXT>
</DOC>
