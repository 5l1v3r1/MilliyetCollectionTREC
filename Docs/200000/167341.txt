<DOC>
<DOCNO> 167341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo28.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Astiazaran Nihatı bu yıl satmayı kesinlikle düşünmüyoruz... 
</HEADLINE>
<TEXT>

     Futbolcusu Nihat Kahveci'nin düğününe katılmak üzere İstanbul'a gelen İspanya'nın Real Sociedad Kulübü Başkanı Jose Luis Astiazaran, Beşiktaş Kulübü Başkanı Serdar Bilgili'yi ziyaret etti. 
     Akaretler'de bulunan kulüp binasında gerçekleştirilen buluşmada Serdar Bilgili, Jose Luis Astizaran'a, biri üzerinde kendi ismi yazılı olmak üzere 3 adet Beşiktaş forması ile kartal maketi hediye etti. 
     Astizaran ile 2 kulüp arasındaki uyumlu ilişkinin sürmesi ve Nihat'ın durumuyla ilgili bir görüşme yaptığını belirten Bilgili, genç futbolcunun 5 milyon dolar üzerindeki satışından yüzdelik paylarının da hala geçerli olduğunu söyledi. 
     Basın mensuplarının sorularını yanıtlayan Astiazaran ise, Nihat'ı bu sezon kesinlikle satmayı düşünmediklerini ve Avrupa Şampiyonlar Ligi'nde bu oyuncunun kendileri için büyük koz olduğunu kaydederken, ligin finalini de Beşiktaş ile oynama temennisinde bulundu. 
     Astiazaran, Beşiktaş Kulübü ile aralarında son derece iyi bir diyalog olduğuna da değinerek, ''Artık Beşiktaş'tan bir oyuncu transfer etmek istersek işimiz kolay. Ama şimdilik böyle bir durum söz konusu değil. Real Sociedad'dan da Beşiktaş'a oyuncu transferi gündeme gelirse aynı şey geçerli'' diye konuştu. 
     Nihat'ın Real Sociedad forması altında geçirdiği başarılı sezonla ilgili olarak Astizaran, ''Nihat bu sezon farklı bir mevkide oynadı. Sağ kanat yerine gole daha yakın bir oyuncu oldu. Bu da başarısında büyük etki yaptı. Devamında kendine de güveni geldi'' dedi. 
     
</TEXT>
</DOC>
