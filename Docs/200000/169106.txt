<DOC>
<DOCNO> 169106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun19.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Conover Guantanamo'da çok şeyler olmuş, iyi ki görmedim 
</HEADLINE>
<TEXT>

     ABD'nin Afganistan'da yakaladığı militanları tuttuğu Küba'daki Guantanamo üssüne ilk kez bir gazeteci girmeyi başardı. Üssün Delta kampına giren İngiliz gazeteci, izlenimlerini, ''Burada çok şeyler olmuş, iyi ki bunlar yaşanırken burada olmadım ve yaşananları görmek zorunda kalmadım'' diye özetledi. 
     İngiltere'de yayımlanan pazar gazetesi The Observer, muhabiri Ted Conover'in bu kampa giren ilk gazeteci olduğunu belirtti. 
     Conover, kamptaki izlenimlerini aktarmaya, yaşları 13 ile 15 arasında olan üç erkek çocuğun kaldığı bölümden başladı. Gençlerin top oynamak ve dil öğrenimi gibi çeşitli etkinliklerde bulunduklarını ve her başarının ardından dondurma ya da sandviç gibi yiyeceklerle ödüllendirildiklerini belirten Conover, bu bölümde tutulan zanlılara ayrıca Disney yapımı çizgi filmlerinin izletildiğini anlattı. 
     Kamptaki mahkumların her birinin küçük hücrelerde tutulduklarını, hücrelerin duvar ve kapılarının son derece korunaklı biçimde inşa edildiğini belirten muhabir, buradaki mahkumların Cenevre Sözleşmesi'nin savaş esirleriyle ilgili kurallarının tersine, kişisel hiçbir eşyalarını yanlarına alamadıklarına, sigara içemediklerine ve kendi yemeklerini hazırlayamadıklarına dikkat çekti. 
     Conover, mahkumların namazlarını kıbleye dönerek kılabilmeleri için bazı bölümlerde Mekke'nin yönünü gösteren ''Mekke 12 bin 793 kilometre'' ifadesiyle birlikte ok bulunduğunu, mahkumlara Kuranıkerim, seccade, tesbih ve Amerikalı imama istedikleri anda ulaşabilme olanakları tanındığını anlattı. 
     Kampta 2002 yılı boyunca 10 intihar girişimi yaşandığını, bu yılın ilk üç ayında da 14 intihar girişimi olduğunu belirten Conover, intihar girişiminde bulunanlardan birinin hala komada olduğunu kaydetti. 
     The Observer muhabirinin aktardığı izlenimlere göre, mahkumlar mektuplarının kısa bir sansür sürecinin ardından bir an önce adreslerine ulaşabilmesi için mektuplarını İngilizce yazmayı tercih ediyor. 
     Kamp yönetiminin mahkumlar üzerinde baskı, şiddet ve uyuşturucu gibi yanlış teknikler kullanılmadığı, standart uygulamalar yapıldığı şeklinde savunmada bulunduklarını belirten Ted Conover, ''Burada çok şeyler olmuş, iyi ki bunlar yaşanırken burada olmadım ve yaşananları görmek zorunda kalmadım'' diye ekledi. 
     Guantanamo Üssü'nde 8 Türk tutuklu bulunuyor. 
     
</TEXT>
</DOC>
