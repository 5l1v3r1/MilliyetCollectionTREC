<DOC>
<DOCNO> 174918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/guncel/gun06.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'448 yıllık tarihi mahvettik' 
</HEADLINE>
<TEXT>

   Sinan Paşa Camii'ndeki rezaleti yansıtan haberimiz üzerine sorumlu şirket, 'bilgi sızdırdın' diyerek restoratör Gamze Ünsel'i kovdu. Ünsel de, bize 'ilk kez' anlattı 
      ÖMER ERBİL İstanbul 

   
   Beşiktaş'taki Mimar Sinan eseri, 448 yıllık tarihi Sinan Paşa Camii'ndeki restorasyon skandalının gazetemizde yer alması üzerine, işi yapan Pekerler İnşaat şirketi, 'bilgi sızdırdığı' iddiasıyla restoratör Gamze Ünsel'i işten attı. Sinan Paşa Camii'ndeki "orijinal kalem işlerinin yok edilip gerçeğiyle ilgisi olmayan yeni motiflerin çizildiği" iddiasını sormak için restorasyonu yapan Pekerler İnşaat şirketinden Muharrem Özcan'ı telefonla aramıştık. Bu görüşmenin ardından şirket, caminin restorasyonunda çalışan Ünsel'i 'gazeteye bilgi verdiği' iddiasıyla işten çıkardı. Bunun üzerine haberin hazırlanmasında hiçbir katkısı olmayan Ünsel, şirketle ilişkisini kesip ayrıldı. 
   Gazetemizde ertesi gün haberin yer almasından sonra bizi arayan Ünsel, elindeki fotoğraflarla restorasyon skandalına daha detaylı ışık tuttu. Şirketin okuldan yeni mezun olmuş, hiçbir şey bilmeyen stajyer öğrencileri kullandığını kaydeden Ünsel, şunları söyledi "Bunu ucuz olsun diye yapıyorlar. Hatta bir stajyer 8 metre yükseklikteki iskeleden düştü. Sigortası yoktu. Durumunu bilmiyoruz. Alçının üzerine tutsun diye ucuz toz boya alıp içine polizolon katıyorlar. Aslında boncuk tutkalı, jelatin ya da tavşan tutkalı katmaları gerekir. Doğal olanı budur. Bu boyalar çok kısa süre içinde yok olacak. Caminin bazı yerlerinde kusmaya başladılar bile. Çünkü ıslak sıva üzerine yapıyorlar." 
   
   'Cami lunaparka dönmüş' 
   Patronlarını sık sık restorasyonu yanlış yaptıkları için uyardığını ve bu nedenle bu bilgileri dışarıya kendisinin çıkarmış olabileceğini düşündüklerini söyleyen Gamze Ünsel, şöyle devam etti "Camiyi göz göre göre kendi ellerimizle mahvettik. Ama onların istediklerini yapmak zorundaydık. Uzman Uğur Derman camideki hat süslemeleri için geldi. Kalem işlerini görünce 'Camiyi lunaparka çevirmişsiniz' diye tepki gösterdi." 
   
   
</TEXT>
</DOC>
