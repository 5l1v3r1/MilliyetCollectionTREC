<DOC>
<DOCNO> 165238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur26.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Gündemimizde Halk Bankası'nın kapatılması yok" 
</HEADLINE>
<TEXT>

     - Başbakan Recep Tayyip Erdoğan, hükümetin esnaf ve sanatkarlara gereken önemi verdiğini belirterek, Hazine'den sorumlu Devlet Bakanı'nın dünkü Bakanlar Kurulu'na, esnafa verilen kredinin faizinin yüzde 30 olması teklifini getirdiğini bildirdi. 
     Başbakan Erdoğan, Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği TESKOMB 32. Genel Kurulu'nda konuşma yaptı. 
     Erdoğan, Genel Kurul'un, Türkiye'de esnaf için yeni bir dönemin başlangıcı olmasını dilediğini belirtti. Türkiye'de uzun süredir ''vergi affı'' olarak nitelendirilen affı, asla af olarak nitelendirmediklerini ifade eden Erdoğan, bunları çözüm paketi olarak değerlendirdiklerini kaydetti. 
     Erdoğan, 3 Kasım seçimlerine giderken yaklaşık 420 bin esnafın işyerinin kapalı olduğunu belirterek, ''Artık, bu kepenkler tekrar açılmaya başlamıştır'' dedi. Erdoğan, getirdikleri çözümlerin sonuç vermeye başlamasından dolayı kepenklerin açılmaya başladığını anlattı. Başbakan Erdoğan, Türk esnafının, her ailenin bulunduğu köyde ve mahallede dert ortağı ve ekonomi doktoru olduklarını ifade etti. Erdoğan, ''Benim çocukluğumda mahalle bakkalının açtığı veresiye defterini, krediyi, bugün benim diyen bankalar, esnafımıza açmıyor. O veresiye defterini açan bakkal, bununla hem kendi yaşamını devam ettirirken hem de o mahalledeki birçok insanın yaşamını devam ettirmiştir'' diye konuştu. 
     İktidarlarının oluşturduğu rahatlık sayesinde piyasada canlanma meydana geldiğini ifade eden Erdoğan, bütün karamsar tablolara rağmen Türkiye'nin geleceğe güvenle baktığını söyledi. 
     
     ''UZUN İNCE BİR YOLDAYIZ" 
     Başbakan Erdoğan, ulusal ve uluslararası alanda önemli reformlara imza attıklarını ifade ederek, şöyle devam etti 
     ''Avrupa Birliği AB konusunda gösterdiğimiz kararlılık ve bu alanda atmış olduğumuz adımlar ülkemizin geleceği açısından büyük önem taşımaktadır. 6. Uyum Paketi'ni Meclis'ten geçirdik. Yenileri için çalışmalar devam ediyor. AB'ye sunacağımız Ulusal Programımız da hazırlanmış ve tartışmaya açılmıştır. Dur durak yok. Tıpkı Aşık Veysel'in dediği gibi 'Uzun ince bir yoldayız Gidiyoruz gündüz gece...' Gündüz gece gideceğiz, durmak yok...'' 
     
     ''KREDİ FAİZİ DÜŞÜYOR'' 
     Esnaf ve sanatkarların ekonominin omurgası olduğunu belirten Erdoğan, sözlerini şöyle sürdürdü 
     ''Bunun bilincinde olan hükümetimiz esnaf ve sanatkarlara gereken önemi vermektedir. Göreve geldiğimiz günden bu yana esnaf ve sanatkarlarımızın yüzünü güldürecek çalışmalar içine girdik. Kredi kullanacak esnaf ve sanatkarların Bağ-Kur'a borcu olmama koşulunu bildiğiniz gibi kaldırdık. 
     Kredi faizlerini önce yüzde 59'dan yüzde 47'ye, daha sonra yüzde 44'e düşürdük ve dün de Hazine'den sorumlu Devlet Bakanımız yeni teklifi Bakanlar Kurulu'na yüzde 30 olarak getirmiştir. Faizlerdeki bu düşüş sayesinde esnaf ve sanatkarlarımız günlük 3 trilyon lira civarında kredi kullanabilir hale gelmiştir. Bu rakam toplamda 160 trilyon liraya ulaşmıştır. Bu uygulamalar hem devlet millet kaynaşmasının güçlendirilmesi hem de ekonomik hayata hareketlilik getirilmesi bakımından önemli gelişmelerdir.'' 
     
     ''BEN FAKİR BİR AİLENİN ÇOCUĞUYUM'' 
     ''Bizler bu yola sizlerin hizmetkarı olarak geldik'' diyen Erdoğan, ''Bizler sizin bize verdiğimiz bu emanete layık olabilirsek, kendimizi mutlu ve görevimizi yapmış hissederiz'' dedi. 
     Türkiye'nin her geçen gün daha iyiye gittiğini ifade eden Erdoğan, şunları kaydetti 
     ''Eğer şu hortumlar kesilmemiş olsaydı, biz, 2003-2004 öğretim yılında 8 yıllık ilköğretim kitapları bedava verebilir miydik Bakın şimdi kitapları bedava vereceğiz. Ben fakir bir ailenin çocuğuyum, öyle yetiştik. Bizim okuduğumuz dönemlerde aileler hep şunu söylerdi 'Benim oğlum çok zeki, ama şu kolejlere gidemiyor. Oralarda büyük paralar alınıyor.' Şimdi yeni bir karar aldık, fakir, fukara, dul, yetim, öksüz ailelerin çocukları, 23 Ağustos'ta sınava girecek. Burada ilk 10 bine giren öğrenci Türkiye Cumhuriyeti tarafından özel okullarda okutulacak. Bunlar neyle oluyor İşte bu hortumlar kesildiği için oluyor. Oraya giden paralar, size gelmeye başladı.'' Başbakan Erdoğan, esnafın sicil affı konusundaki müjdeyi yakında vereceklerini kaydetti. 
     Son günlerde Halk Bankası'nın kapatılıp kapatılmayacağının tartışıldığını anımsatan Erdoğan, ''Bizim gündemimizde Halk Bankası'nı kapatmak diye bir şey yok'' dedi. 
     Erdoğan, ileride belki Halk Bankası'nın özelleştirilmesinin düşünülebileceğini, burada da ilk olarak, ilgili kurum ve kuruluş olarak Esnaf ve Sanatkarlar Birliği'nin akla geleceğini kaydetti. 
     Malezya ve Pakistan'a yaptığı geziyle katıldığı Selanik Zirvesi hakkında da bilgi veren Erdoğan, Pakistan'a 1996 yılından bu yana üst düzeyde herhangi bir ziyaretin gerçekleşmediğini gördüğünü kaydetti. Erdoğan, Pakistan Cumhurbaşkanı'nın, 'Aramızda ne geçti de birbirimizden bu kadar ayrı düştük' dediğini bildirdi. 
     Türkiye'nin, Pakistan ve Malezya arasındaki milyon dolar olan ticaret hacminin, milyar dolara çıkarılacağını kaydetti. 
     Başbakan Erdoğan, ''Türkiye'de demokrasinin tadını hep beraber yaşayacak ve tadacağız'' dedi. 
     
</TEXT>
</DOC>
