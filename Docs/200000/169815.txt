<DOC>
<DOCNO> 169815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo10.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahedi transferi ilerliyor, G.Saray da Ekberi'nin peşinde... 
</HEADLINE>
<TEXT>

     Fenerbahçe'nin İranlı futbolcu Vahidi ile ilgilendiği haberleri İran basınında da yer aldı. Vahidi'nin kulübü İstiklal'in sözcüsü Haşim Saidi, Kulüp Başkanı Muhammed Garib'in bu transfer konusunda görüşmelerde bulunmak üzere yakında Türkiye'de olacağını bildirdi. 
     Nesimi Saba gazetesinin bugünkü haberinde, Fenerbahçe'nin, İstiklal takımının sol kanat oyuncusu Alirıza Nikbaht Vahidi ile ilgilendiği belirtildi. Habere göre, İstiklal Futbol Kulübü Sözcüsü Haşim Saidi, Kulüp Başkanı Muhammed Garib'in, Vahidi'nin Fenerbahçe'ye transferi konusunda görüşmelerde bulunmak için yakında Türkiye'ye gideceğini söyledi. 
     Vahidi'nin geçen yıl da yabancı kulüplerden transfer teklifi aldığını, ancak bu oyuncunun boşluğunu dolduracak kimseyi bulamamaları nedeniyle transferin yapılmadığını belirten Saidi, şu açıklamayı yaptı 
     ''Bu futbolcu Fenerbahçe'ye transfer olursa, İstiklal Kulübü iyi bir oyuncudan yoksun kalacaktır. Ancak kulüp olarak genç ve geleceği olan oyuncuların önünü açma inancındayız. İyi bir futbolcu olan Vahidi'nin iyi maçlar çıkaracağından ve İran'ı Türkiye'de çok iyi temsil edeceğinden eminiz.'' 
     
     GALATASARAY DA EKBERİ'Yİ LİSTESİNE ALDI 
     Tosee gazetesi de Galatasaray'ın aynı takımdan orta saha oyuncusu Yedullah Ekberi'yi listesine aldığı, ancak Vahidi'nin transferi nedeniyle İstiklal'in bu sezon takımın gücünü azaltmamak için Ekberi'nin transferine sıcak bakmadığı, Galatasaray'ın da bu oyuncu konusunda çok ısrarcı olmadığını öne sürdü. 
     Gazete, Vahidi'nin ise kulübün maddi sorunları olması yüzünden Fenerbahçe'ye transferinin yapılacağını yazdı. 
     Fenerbahçe'nin Alman teknik direktörü Christoph Daum'un yardımcısı Roland Koch, geçen yıl İstiklal takımını çalıştırmış, ancak başarısız olduğu gerekçesiyle görevine son verilmişti. 
     
</TEXT>
</DOC>
