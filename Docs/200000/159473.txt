<DOC>
<DOCNO> 159473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko13.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaşma komisyonlarının uzlaşabileceği vergi miktarları belli oldu 
</HEADLINE>
<TEXT>

     Vergi Usul Kanunu'nun Uzlaşma Müessesiyle ilgili, Uzlaşma Komisyonlarının uzlaşabilecekleri vergi miktarı yeniden tespit edildi. 
     Maliye Bakanlığı'nın tebliğiyle, Uzlaşma Komisyonları birinci grup illeri içine alan Ankara, İstanbul ve İzmir için, uzlaşmaya tabi vergi, resim ve harç miktarını 300 milyar lira olarak olarak belirledi. 
     Bu miktar sınırlarını aşan uzlaşma taleplerini ise Bakanlık bünyesinde bulunan Merkezi Uzlaşma Komisyonları inceleyecek. 
     İkinci grup iller için Adana, Antalya, Bursa, Kocaeli 225 milyar lira, üçüncü grup illere diğer büyükşehir belediyesi bulunan iller 150 milyar lira, Dördüncü grup illerde ise uzlaşma komisyonlarının, belirleyecekleri miktar 75 milyar lira seviyesinde tespit edildi. 
     İlçe uzlaşma komisyonlarının, bağımsız vergi daireleri için 15 milyar lira düzeyinde saptadığı rakam, bağlı vergi daireleri için de 3 milyar oldu. 
     Birinci ve ikinci grup il merkezlerinde bulunan vergi dairelerince yapılan tarhiyatlara ilişkin uzlaşma talepleri, ilçe uzlaşma komisyonlarına tanınan limitler içinde kalmaları halinde ilgili vergi dairesi bünyesinde oluşturulacak uzlaşma komisyonlarınca incelenip sonuçlandırılacak. 
     İlçe uzlaşma komisyonlarının yetki sınırlarını aşan, fakat il uzlaşma komisyonları için tanınan limitler içinde kalan uzlaşma talepleri, ilçe vergi dairesinin bulunduğu il uzlaşma komisyonunca incelenip neticeye varılacak. 
     
     MERKEZİ UZLAŞMA KOMİSYONLARI DA DEVREDE 
     Vergi Dairesi Başkanlığı bünyesinde kurulacak uzlaşma komisyonları, üçüncü grub iller için tanınan yetki sınırları dahilinde uzlaşma taleplerini inceleyip sonuclandıracaklar. Ancak yetki sınırlarını aşıp, bağlı oldukları il uzlaşma komisyonları için tanınan limitler içinde kalan uzlaşma talepleri ise il uzlaşma komisyonunca incelenerek sonuçlandırılacak. 
     Birinci, ikinci, üçüncü ve dördüncü grub illerin belirtilen bu miktar sınırlarını aşan uzlaşma taleplerini, Bakanlık bünyesinde bulunan Merkezi Uzlaşma Komisyonları inceleyecek. 
     Bu tebliğin yayımı tarihine kadar, uzlaşma günü tayin edilmemiş uzlaşma talepleri hakkında da, bu tebliğin hükümleri uygulanacak. 
     
     TEMYİZ EDİLEBİLECEK MİKTARLAR 
     Öte yandan Vergi Usul Kanunu'nun ''Vergi Mahkemesinde Dava Açmaya Yetkili Olanlar'' başlıklı maddesine göre, Vergi Dairelerinin, Maliye Bakanlığı'nın muvafakatını almadan, vergi mahkemesi kararları aleyhine Danıştay'da temyiz davası açamayacakları, Maliye Bakanlığı'nın tespit edeceği ''hadlerle sınırlı olmak şartıyla'' muvafakat verme yetkisini, detterdarlıklara devredebileceği hükme bağlanmıştı. 
     Sözü edilen bu maddenin Maliye Bakanlığı'na vermiş olduğu yetkiye dayanılarak, Danıştay nezdinde temyize ilişkin dava açmaya izin verme hususunda, defterdarlıklar ile vergi dairesi başkanlıklarına muhtelif tarihlerde yetki devirleri yapıldı. 
     Bu defa da Vergi Usul Kanunu Genel Tebliği ile artırılıp, 1 Ocak 2001 tarihinden itibaren 50 milyar lira olarak uygulanan had, 1 Temmuz 2003 tarihinden geçerli olmak üzere yeniden tespit edildi. 
     Buna göre Defterdarlık ve Vergi Dairesi başkanlıkları, Danıştay nezdinde birinci grup iller için 300 milyar liraya, ikinci grup iller için 225 milyar liraya, üçüncü grup iller için 150 milyar liraya, dördüncü grup iller için de 75 milyar liraya kadar dava açabilecekler. 
     
     MUVAFAKATI KİMLER VERECEK 
     Bu tebliğle belirlenen hadlerin altında kalan ve dava açma süresinin bitimi olan 1 Temmuz 2003 tarihinden sonraya rastlayan, ancak bu tarihten önce muvafakat talebiyle Maliye Bakanlığı'na intikal ettirilmiş olan vergi mahkemesi kararlarının temyizine ilişkin muvafakatlar, defterdarlıklar ile vergi dairesi başkanlıklarınca verilecek ve bunlara dayanılarak Danıştay 'da temyiz yoluna başvurulabilecek. 
     Ayrıca vergi mahkemelerince verilen kararlara karşı Danıştay nezdinde, temyize ilişkin dava açılmasında, maahkeme kararları ile ortaya çıkan meblağlar yerine, davaya konu edilen meblağların esas alınması ve Maliye Bakanlığı'nca belirlenen limitlere göre, muvafakatların bakanlık, defterdarlık veya vergi dairesi başkanlığınca verilmesi gerekecek. 
     
</TEXT>
</DOC>
