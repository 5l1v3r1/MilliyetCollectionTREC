<DOC>
<DOCNO> 150595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/guncel/gun10.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Satır başı.. 
</HEADLINE>
<TEXT>

BM'de durum tersine döndü      SEMA EMİROĞLU 

     Savaş sonrası Irak'ın yönetimi ve yeniden inşasında Birleşmiş Milletler'in BM oynayacağı rol üzerinde anlaşamayan Güvenlik Konseyi, bu kez, Irak'a 12 yıldır uygulanan yaptırımların kaldırılması konusunda görüş ayrılığına düştü. Başkan Bush, Irak üzerindeki ambargoyu kaldırma çağrısı yaparken, Fransa ve Rusya'nın başını çektiği konsey üyeleri, yaptırımların sürmesini istedi. Bu ülkelerin, ABD'nin oluşturacağı yeni Irak hükümetinin, kendilerini iş sözleşmelerinin dışında tutacağından kaygı duydukları belirtildi. Fransa ve Rusya, yıllardır hem Irak halkının durumunu düzeltmek hem de kendi şirketlerine yatırım imk nları yaratmak için yaptırımların kaldırılmasını istiyordu. 
     
Toplu mezar iddiası      Kerkük'teki askeri bölgede, yaklaşık 2 bin kişinin gömüldüğü bir toplu mezar bulundu. Çardaklı köyü yakınlarındaki askeri üs içinde bulunan çok sayıda tümsekte toplu mezar olduğu iddiası üzerine inceleme yapıldı. Bölge halkı toplu mezar olduğu öne sürülen kışlada, 1991'de yakalanan rejim muhaliflerinin gömüldüğünü belirtti. 
     
17 Musullu ABD kurşunuyla öldü      IRAK'ın üçüncü büyük kenti Musul'da iki gün art arda yaşanan kargaşalarda Amerikan birliklerinin ateş açması sonucu ölen sivillerin sayısı 17'ye yükselirken, toplam 18 kişinin de yaralandığı bildirildi. Amerikan Associated Press haber ajansına göre, önceki gün yaşanan çatışmalar güvenlik güçlerinin, bir grup yağmacıyı Merkez Bankası'ndan uzaklaştırmaya çalıştığı sırada patlak verdi. Hastane kaynakları, olaylarda üç kişinin öldüğünü, 17 kişinin de yaralandığını açıkladı. 
     
ABD Bağdat'a vali atamadık      ABD ordusu, Bağdat'taki aşiret ve dini liderlerin 2 kişiyi geçici yönetim başkanı ve "Bağdat valisi" olarak atadığı yönündeki haberleri yalanladı. Deniz piyadelerinin halkla ilişkiler sözcüsü Yüzbaşı Joe Plenzler, AFP ajansına yaptığı açıklamada, "Herhangi birinin kendini vali ya da başka bir şey olarak ilan ettiği doğru değildir. ABD hükümeti kimseyi atamadı" dedi. Planzler geçici yönetimle ilgili atamaların ABD'nin uluslararası kalkınma kurumu USAID tarafından yapılacağını vurguladı. 
     
Araplar evlerine dönüyor      NAMIK DURUKAN Kerkük 

     Savaştan önce özellikle Kürt gruplardan çekinerek güvenli bölgelere göç eden Arap kökenli Iraklılar, savaşın sona ermesiyle evlerine dönmeye başladı. Irak askerlerinin çekilmesi ve Kürt grupların baskısından çekindikleri için kentler düşmeden oturdukları evleri terk eden Arap aileler, 15 gün sonra yeniden yuvalarına kavuştu. Traktör, kamyonet ve kamyonlarla evlerine dönenleri kent girişinde karşılayan ABD askerleri de, araçları didik didik aradı. 
     


GÜNCEL 


















</TEXT>
</DOC>
