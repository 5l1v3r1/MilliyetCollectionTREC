<DOC>
<DOCNO> 187243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun30.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Türkiye'nin Irak'a asker göndermesine karşı... 
</HEADLINE>
<TEXT>

     Yunanistan Hükümet Sözcüsü Hristos Protopapas, Irak'a yabancı asker gönderilmesinin mevcut sorunları çözmek bir yana durumu daha da karmaşık hale getireceğini savundu. 
     Protopapas, yaptığı basın toplantısında, sorular üzerine TBMM'nin dün aldığı Irak'a asker gönderilmesine ilişkin karara değindi. 
     Protopapas, ''Irak'a yabancı asker gönderilmesinin tehlikeli bir yaklaşım olduğu görüşündeyiz. BM'nin en kısa zamanda rol alması ve Irak halkının ülke yönetimini devralmasının, Irak ve halkının yararına olduğu kanısındayız'' dedi. 
     
     YUNAN BASINI 
     Bu arada Yunan basını, TBMM'nin dün aldığı kararla Başbakan Recep Tayyip Erdoğan'ı dış politika alanında rahatlattığı yorumunu yaptı. 
     Türk birliklerinin hangi bölgeye konuşlanacakları henüz belli olmamakla birlikte, Irak'a 5-10 bin asker gönderilmesinin söz konusu olduğunu yazan gazeteler, Türk halkının büyük çoğunluğunun bu karara karşı olduğunu da savundular. 
     Irak'taki geçici yönetimin ve kuzey Irak'taki Kürt yönetiminin Türk askerlerini Irak'ta görmek istemediklerini kaydeden Yunan basını, her şeye rağmen bugüne kadar hiçbir büyük ülkenin Irak'a asker göndermek istememesi nedeniyle sıkışan ABD'nin, TBMM'nin kararıyla ferahladığını vurguladı. 
     
</TEXT>
</DOC>
