<DOC>
<DOCNO> 153343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur28.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK öncesi "garip yorum"... AKP'li Aktaş Sezer istifa etmeli 
</HEADLINE>
<TEXT>

     AKP'li bazı bakanlar ve milletvekilleri, bugünkü kritik Milli Güvenlik Kurulu MGK öncesi ilginç açıklamalarda bulundu. AKP Gaziantep Milletvekili Nurettin Aktaş, Cumhurbaşkanı Ahmet Necdet Sezer'in 3 Kasım'dan sonra istifa etmesi gerektiğini, parlamento desteği olmadığını savundu. 
     AKP grup toplantısı öncesi gazetecilerin sorularını yanıtlayan Aktaş, kesintilerle demokrasinin layık olduğu yere taşınamayacağını savundu. Aktaş, "Türkiye'yi devamlı uzaktan kumandalı askeri vesayetin altında göstererek bir yere varmamız mümkün değil. Kamu hizmeti yapmayan Münevver Arınç'ın resepsiyona gelmesini bu kadar büyütmenin anlamı yok. Yıl 2003, irtica paranoyasından kurtulamadık" dedi. 
     Milli Eğitim Bakanı Hüseyin Çelik, gerginlik konusunda medyayı suçlarken, Devlet Bakanı Mehmet Aydın ve Çevre Bakanı Kürşat Tüzmen, MGK'da gerginlik yaşanacağını sanmadıklarını söyledi. Bazı bakan ve milletvekilleri de şu görüşleri dile getirdi 
     Adalet Bakanı Cemil Çiçek Medya gerginlik yaratıyor. Her toplantının derbi maçına çevrilmesi ülkeye yarar getirmez. MGK üyelerinin tereddütleri varsa dile getirirler. Bu kurulu bunun dışında bir anlam yükleyerek değerlendirme yapmak MGK'ya, devlete, millete zarar veriyor. Ekonomi bıçak sırtında, tartışmalar faiz, dolar, borsayı etkiliyor. 
     Kültür Bakanı Erkan Mumcu Gerginlik beklentisinin abartılarla yaratıldığını düşünüyorum. 
     
     Türban acil konu 
     TBMM Dışişleri Komisyonu Başkanı Mehmet Dülger Genelkurmay Başkanı ile görüştüm. Edindiğim izlenim, öyle bir hava yok. Orası bir hesaplaşma yeri değil. 
     İstanbul Milletvekili Emin Şirin Türkiye türban sorununu daha fazla kaldırmaz. Türban kamu hizmetinden yararlanmaya engel değil. Anayasa Mahkemesi'nin hatalı kararı var. Bunların hepsi acil konular. Türban da acil konular arasında. 
     




</TEXT>
</DOC>
