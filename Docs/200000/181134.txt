<DOC>
<DOCNO> 181134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/ekonomi/eko05.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiss FM iflas etti 
</HEADLINE>
<TEXT>

   İstanbul Asliye 2'nci Ticaret Mahkemesi, Sabah Grubu bünyesindeki Kiss FM'in iflasına karar verdi 
   ANKARA ANKA 
   
   Sabah Grubu'nda yer alan radyo kuruluşlarından Kiss FM, İstanbul 2'nci Asliye Ticaret Mahkemesi'nin verdiği kararla iflas etti. Kiss FM logosuyla yayın yapan, Kiss Kanal İstanbul Süper Stereo Müzik ve Gıda AŞ aleyhine açılan iflas davası dün yapılan son duruşma ile birlikte davalının aleyhine sonuçlandı. Mahkeme, Kiss FM'in iflasına karar verdi ve iflasın açıldığını duyurdu. Kiss FM'in iflas işlemleri ise İstanbul İkinci İflas Müdürlüğü'nce yürütülecek. 
   Kiss FM aleyhine şarkıcı Zerrin Özer de telif ücretini alamadığı gerekçesiyle dava açmıştı. Özer, çıkardığı bir kaset nedeniyle Kiss Kanal'dan alacağı olan 370 bin dolarlık telif ücretinin ödenmediği gerekçesiyle mahkemeye başvurmuştu. 
   
   Zerrin Özer dava açmıştı 
   Zerrin Özer'in avukatı Ali Yüksel, Özer'in parasını alamadığı için hem psikolojisinin bozulduğunu, hem de evini satmak zorunda kaldığını belirterek ceza davası açmıştı. Kiss FM'in sahibi ve yöneticisi konumundaki Ali Cüneyt Ortan'ın adı, daha önce Etibank davasında da geçmişti. 
   
   
</TEXT>
</DOC>
