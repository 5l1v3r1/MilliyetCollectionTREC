<DOC>
<DOCNO> 198049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur25.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Başbakan terörün adını bir türlü koyamıyor 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın terör sıfatı arama peşinde olduğunu, terörün adını bir türlü koyamadığını ileri sürdü. 
     Antalya'da partisinin il binasındaki bayramlaşma törenine katılan Deniz Baykal, basın mensuplarının sorularını yanıtladı, partililere seslendi. 
     Teröre karşı çok ciddi tavır takınmak gerektiğine işaret eden Baykal, ''Maalesef işbaşındaki hükümet, olayı kavramış görünmemektedir. Başbakan, terör sıfatı arama peşinde. Terörün adını bir türlü koyamıyor. İzlediği politika, terörü ortadan kaldırmaya değil, tam tersine gereksiz yere, icapsız yere, hiç bir mecburiyeti olmadığı halde artırmaya yönelik bir politika olarak gözüküyor. Tuhaf tuhaf aflar çıkıyor. Çelişkili bir politika izleniyor'' diye konuştu. 
     Baykal, tehlikeler ve tehditler karşısında kendilerinin çok tutarlı, bilinçli bir siyaset götürdüklerini kaydederek, başından beri her söylediklerinin doğru çıktığını, CHP olarak görevlerini yaptıklarını ve yapmaya da devam ettiklerini belirtti. 
     
     ''TERÖR BÜTÜN SORUNLARIN ANASIDIR'' 
     Terörü ''bütün sorunların anası'' olarak niteleyen Baykal, ''Terör, işin özüdür, temelidir. PKK terörü Türkiye'de başarılı olsaydı huzur, ekonomi, turizm, kalkınma allak bullaktı. Türkiye, Bekaa Vadisi, Orta Doğu tablosuna sürüklenmeye başlardı'' dedi. 
     Terörün şimdi de başka yerden denendiğini ifade eden Baykal, şöyle devam etti 
     ''Ona karşı da çok etkili tavır takınacağız. Adını koymaktan korkmayacağız. Nereden kaynaklandığını bileceğiz. Şimdi istihbarat eksiği vardır, yoktur konuşuluyor. İstihbarat dediğin ne Bunları daha kısa bir süre önce 1990'lı yıllar içinde hepimiz çok iyi biliyoruz. Ülkenin hangi coğrafyalarına yerleşmişler, orada nasıl kök salmışlar, nasıl kurtarılmış bölgeler ilan etmişler, nasıl toplu mezar yerleri yapmışlar, bodrumların altına nasıl cesetleri yerleştirmişler Bütün bunları ortaya çıkardık. Karargahını İstanbul'da yakaladık. İstanbul'un içinde teröre yönelik duran yerleşik yerleri belediye belediye biliniyor. Türkiye'nin bilmemesi mümkün mü Eğer bunu ciddiye alıp izlesen, takip etsen onların içindeki gelişmeleri anlasan, teröre sebepsiz yakalanma durumu ortaya çıkar mıydı İnternetten haberleşiyorlar. Nerede olduğu belli, adresi belli, sokağı belli, kahvesi belli, geleni belli, gideni belli, yurtdışına ne zaman çıktı, ne zaman geldiler belli. Ben bunlarla ilgilenmem, onları takip etmem dersen yakalayamazsın. 
     Ama onları daima teröre elverişli duran, her an terör tehdidine yönelik bir potansiyel, tehdit gibi değerlendirir ve takip edersen, bunların hiç birisine kucak vermezsin.'' 
     
     ''TERÖRÜN SAĞI SOLU, DİNSİZİ İMANLISI YOK'' 
     Terörün sağı solu bulunmadığını ifade eden Baykal, ''Dinsizi imanlısı yok. Terör terördür. Hepsine de aynı şekilde karşı çıkacaksın. Çıkmanın gereğini yapacaksın. Kafanı o noktada netleştireceksin. Ben onu diyemem, bunu diyemem demeye başladın mı, iş çığırından çıkar. Türkiye deneyimi yüksek bir ülke... bunu dedirttirmeyeceğiz hükümete. Dediği zaman hemen bunu böyle teşhir edeceğiz. Vatandaşların duyarlı tepkisiyle duruma hakim olmaya çalışacağız'' dedi. 
     Hükümetin ABD'nin isteği üzerine dağdaki teröristlere af çıkardığını, bu afla da Hizbullah sanıklarının affedilmesinin sağlandığını ileri süren Baykal, Hizbullah'ın bir süredir devletin bilgisi dışına çıktığını, bu kişilerin meydanı boş bulduğunu iddia etti. Baykal, Atatürk'ün Orta Doğu olaylarından uzak durulması isteğinin, 80 yıldır uygulandığını, ancak AK Parti hükümetinin ''Orta Doğu'da yangın var. Kayıtsız kalamayız'' diyerek, olaylara girme çabalarının dengeleri bozduğunu savundu. 
     
     BORÇ 50 MİLYAR DOLAR ARTTI 
     Son bir yıl içinde Türkiye'nin iç ve dış borcunun 50 milyar dolar arttığını da belirten Baykal, sözlerini şöyle tamamladı 
     ''Orta Doğu'daki olaylar nedeniyle buradan Türkiye'ye büyük ölçüde sıcak para girişi oldu. Sıcak para girişi ile döviz fiyatları dengeli duruyor. Ancak işsizlik, sosyal sorunlar çok büyüdü. Son yılarda kimsesiz çocuk sayısı dört kat arttı. Cari açık tehlikeli bir şekilde bozulmuştur. Enflasyon ve faizler düşüyor. Ancak işsizlik ve sosyal sorular büyüyor. Türkiye Cumhuriyeti tarihinde görülmemiş vergi taarruzu var. Vergiler artıyor ama yatırımlar artmıyor. Vergilerle faiz borçları ödeniyor. Borçlar ödeniyor ama borcumuz daha da büyüyor.'' Baykal, yarın da Antalya'da kalacağını ve yerel seçimlerle ilgili çalışmalar yapacağını bildirdi. 
     
</TEXT>
</DOC>
