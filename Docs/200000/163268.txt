<DOC>
<DOCNO> 163268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/spor/spo04.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vlieger umudu 
</HEADLINE>
<TEXT>

Trabzonspor, Van De Paar'dan sonra kaleci transferine ağırlık verme kararı aldı. Bordo-Mavililer, Belçikalı eldivenden haber bekliyor 
     Tatil dönüşü imza 
     YABANCI transferinde yoğun bir şekilde girişimlerini sürdüren Trabzonspor, kaleci sorununu çözmek için kolları sıvadı. Daha önce Trabzon'a gelip, anlaşma imzalamadan dönen Belçikalı kaleci Geert De Vlieger'in son kararını bir hafta içinde bildireceği öğrenildi. Menajeri, eşiyle birlikte tatile çıkan Vlieger'in imza için geleceğini müjdeledi. 
     
     Taramalar sürüyor 
     BAŞKAN Özkan Sümer'in Belçika Milli Takımı'nın stoperi Karel D'Haene konusunda ısrarlı olduğu bildirildi. Malili İbrahim Thiam'ı bir kez daha izleme kararı alan Bordo - Mavililer, İsveçli oyuncuları da büyüteç altına aldı. Ali Kemal Denizci'nin önümüzdeki günlerde menajerlerin önereceği futbolcuları izlemek üzere Avrupa turuna çıkacağı açıklandı. 
     
     Gökdeniz kalacak 
Galatasaray'ın, yıldız futbolcu için yeni bir teklif sunması Trabzonspor yönetimini kızdırdı. İsmail Yavuz, "10 milyon dolara bile vermeyiz" dedi 
     GALATASARAY'IN Gökdeniz ısrarı, Trabzonspor cephesinin tepkisini çekti. Başkan Özkan Sümer, genç yıldızı satmayacaklarını defalarca açıkladıklarını hatırlattı. Sümer, "Tekrar tekrar bu konunun açılmasını anlamış değilim. Gökdeniz bizimle kalacak" diye konuştu. 
     YÖNETİCİ İsmail Yavuz da Gökdeniz konusunda kesin kararlı olduklarını dile getirdi. Yavuz, "Bırakın Batista, Pinto ve 1.5 milyon doları, Gökdeniz için 10 milyon dolar da verseler, evet demeyiz. Herkes bu gerçeği bir kez daha bilsin ve ona göre hareket etsin" dedi. 
     

</TEXT>
</DOC>
