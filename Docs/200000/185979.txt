<DOC>
<DOCNO> 185979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun23.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Yabancı güçleri Irak'ta uzun süre istemiyoruz ama.." 
</HEADLINE>
<TEXT>

     Irak Kürdistan Demokrat Partisi IKDP lideri ve Irak Geçici Yönetim Konseyi üyesi Mesud Barzani, Irak halkının, yabancı güçlerin ülkede uzun süre ülkede kalmasını istemediğini, ancak ABD'nin çok yakın zamanda çekilmesinin de sorunlara yol açacağını söyledi. 
     Suriye Devlet Başkanı Beşşar Esad ile Şam'da bir araya gelen Barzani, yabancı güçlerin ülkede kalmasını istemediklerini, ancak çekilmenin uygun koşulların oluşması ve taraflar arasındaki düzenlemelere uygun olarak yapılması gerektiğini belirtti. 
     Esad ile görüşmesinin karşılıklı anlayış çerçevesinde geçtiğini ifade eden Barzani, Suriye'nin, Irak'ın içinde bulunduğu çıkmazdan kurtulması için mümkün olan her türlü yardımı önermeye hazır olduğunu kaydetti. 
     Suriye'ye dün gelen Barzani, BM'ye daha geniş rol veren ve idarenin adım adım Irak'ta bir geçici yönetimine devredilmesini öngören yeni BM karar tasarını da ''iyi ve olumlu bir gelişme'' olarak niteledi. 
     Barzani, Irak'ta adil ve özgür seçimler için uygun ortamın yaratılmaya çalışıldığını, ancak bunun 1 yıl ya da daha uzun sürede hayata geçirilebileceğini kaydetti. 
     Suriye resmi ajansı Sana da, Esad ve Barzani'nin Irak'taki durumu ele alarak, Irak'ta yaşamın normale dönmesi için ulusal birliğin güçlenmesi, güvenlik ve istikrarın sağlanması gerekliliğini müzakere ettiklerini bildirdi. 
     ABD önderliğindeki Irak savaşına şiddetle karşı çıkan Suriye, ABD'nin tayin ettiği Geçici Yönetim Konseyi'ni tanımadığını bildirmiş, ancak tüm Iraklılarla ilişki kuracağını belirtmişti. 
     
</TEXT>
</DOC>
