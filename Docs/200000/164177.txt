<DOC>
<DOCNO> 164177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo13.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aurelio Fener'in, tazminat Gençler'in 
</HEADLINE>
<TEXT>

     Fenerbahçe, sorunları nedeniyle transferinin gerçekleşmesi geciken Aurelio konusundaki pürüzleri gidererek, daha önce 3 yıllık sözleşme imzaladığı bu futbolcunun lisansını Futbol Federasyonu'ndan aldı. 
     Menajeri Bayram Tutumlu ile birlikte Fenerbahçe Burnu'ndaki kulüp binasına gelen Aurelio, burada bir süre yöneticiler Vedat Olcay ve Hakan Bilal Kutlualp ile görüştü. 
     Görüşme sonunda basın mensuplarına açıklamalarda bulunan Fenerbahçe Kulübü Genel Sekreteri Vedat Olcay, Aurelio ile daha önce sözleşme imzaladıklarını, bu nedenle basın toplantısında bu futbolcuya imza attırmak istemediklerini belirtti. Olcay, ''Bugün itibariyle federasyondan bu futbolcunun lisansını aldık'' dedi. 
     Olcay, Aurelio konusunda gerekli organlara ve Futbol Federasyonu'na müracaatı yaptıklarını vurgulayarak, ''Aurelio 3 yıl bizim futbolcumuzdur. Federasyon'dan lisansını aldığımıza göre de herhangi bir sorun yok'' diye konuştu. 
     Yöneticilerden Hakan Bilal Kutlualp ise Aurelio'nun işlemlerini daha önce bitirdiklerini dile getirdi. 
     Çeşitli yerlerde Fenerbahçe'nin Gençlerbirliği'ne 1 milyon dolar vermesi gerektiği konusunun konuşulduğunu kaydeden Kutlualp, ''Bunun aslı astarı yok. Başvurumuzu yaptık ve Futbol Federasyonu da lisansını verdi'' şeklinde konuştu. 
     
     AURELIO ''ÇOK MUTLUYUM'' 

     Fenerbahçe'nin yeni transferi Aurelio ise sarı-lacivertli takıma geldiği için çok mutlu olduğunu söyledi. Aurelio, birçok kulüpten teklifler aldığını, ancak Fenerbahçe'yi seçtiğini ve bundan da çok memnun olduğunu ifade etti. 
     Brezilyalı futbolcunun Menajeri Bayram Tutumlu da Aurelio'nun sözleşme imzalamak istediği kulübün Fenerbahçe olduğunu, bunun da gerçekleştiğini dile getirdi. 
     Tutumlu, Aurelio'nun Brezilya'daki eski kulübünün Gençlerbirliği'ni kandırmış olabileceğini savunarak, ''Brezilya'daki kulüp Aurelio'yu Trabzonspor'da kiralık oynuyormuş gibi göstermiş. Halbuki Trabzonspor'da kiralık değildi. O yüzden bir sorun yok ve Aurelio Fenerbahçe ile sözleşme imzaladı'' diye konuştu. 
     
     BALAYINI YARIDA BIRAKTI 

     Aurelio'nun yeni evlendiği ve balayını yarıda bırakıp Fenerbahçe'ye imza attığı öğrenildi. 
     Brezilyalı futbolcu, yarın ülkesine gidecek ve sezon açılışı için 29 Haziran'da İstanbul'a gelecek. 
     
     GENÇLERBİRLİĞİ FİFA'YA GİDİYOR 

     Trabzonspor'un Brezilyalı futbolcusu Aurelio'nun transferi için Fenerbahçe ile Gençlerbirliği arasında yaşanan belirsizliği ortadan kaldırmak için Gençlerbirliği FİFA'ya başvuruyor. 
     Futbol Federasyonu Hukuk Kurulu Başkanı Avukat Kemal Kaya, 15 Haziran'da başlayan transfer sezonunundan önce yapılan sözleşmelerin hiç bir hukuki yaptırımının olmadığını belirterek, ''Fenerbahçe, tek tip profesyonellik sözleşmesini bu tarihten sonra imzalattığı için bizce bu sözleşme geçerlidir. Gençlerbirliği'nin yaptığı ön sözleşmenin hukuki açıdan bir geçerliliği yoktur. Ancak Gençlerbirliği'nin ön sözleşmeden dolayı tazminat hakkı saklıdır'' diye konuştu. 
     Gençlerbirliği Kulübü Başkanı İlhan Cavcav'ın kendisini ziyaret ettiğini söyleyen Kaya, ''Öyle sanıyorum ki Gençlerbirliği Aurelio ile ilgili ön sözleşmede tazminatla ilgili yer alan belgeleri pazartesi günü Futbol Federasyonu'na verecek ve bizim aracılığımızla FİFA'ya şikayette bulunacak. FİFA belgeleri inceledikten sonra bu futbolcu hakkındaki karının verecek'' diye konuştu. 
     Öte yandan Gençlerbirliği Kulüp binasında ilaçlanma yapılması nedeniyle içeri girilemediği ve bu nedenle belgelerin pazartesi günü Futbol Federasyonu'na ulaştırılacağı öğrenildi. 

     
</TEXT>
</DOC>
