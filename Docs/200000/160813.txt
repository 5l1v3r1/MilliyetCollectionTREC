<DOC>
<DOCNO> 160813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo01.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Beşiktaş, ''penaltı beceriksizi''... İşte penaltı dosyası 
</HEADLINE>
<TEXT>

     Birinci Süper Futbol Ligi'nde, 2002-2003 sezonu 8 golle tamamlanırken, ligde bu sezon yapılan 306 maçta hakemler, toplam 88 kez penaltı kararı verdi. Kazanılan penaltılardan 25'ini futbolcular golle sonuçlandıramazken, atışların 63'ü ise gol oldu. 
     306 maçta hakemler, 9. ve 15. haftalar dışında her hafta penaltı noktasını gösterirken, tüm takımlar en az 1'er kez penaltı atış hakkı kazandı. 
     Ligin 30.haftasında hakemler 7 kez penaltı kararı verirken, ilk haftada ise verilen 6 penaltı da golle sonuçlandı. 
     Bu sezon 9 vuruşla en fazla penaltı atış hakkı kazanan takım Beşiktaş oldu. Beşiktaş, kazandığı 9 penaltı vuruşundan ancak 4'ünü golle sonuçlandırabilirken, 5 ile en fazla penaltı kaçıran takım olarak da dikkati çekti. Buna karşılık yalnızca 1 kezle en az penaltı atış hakkı elde eden ekip olan Elazığspor, kazandığı bu atışı gole çevirmeyi bildi. Denizlispor da bu sezon penaltıdan 1 gol kazanabildi. 
     Gaziantepspor ve İstanbulspor ise kazandıkları 8'er penaltıda 6'şar gol bularak en fazla penaltı golü atan takımlar olarak göze çarptı. 
     Bu arada Fenerbahçe, kazandığı 5, Bursaspor ise 4 atışı da gole çevirerek bu ceza atışının avantajından en iyi yararlanan takımlardı. 
     Takımının tüm penaltılarını kullanan ve 8'de 6 isabet sağlayan İstanbulsporlu Cenk, en fazla penaltı golü olan futbolcu olarak kayıtlara geçti. 
     Aleyhine en çok penaltı düdüğü çalınan takım ise Samsunspor oldu. Hakemler, Samsunspor aleyhine tam 9 kez penaltı kararı verdi. Samsunspor aleyhine çalınan 9 penaltı vuruşundan 6'sı gol oldu. Samsunspor ile birlikte Adanaspor, Gençlerbirliği ve Göztepe de bu sezon kalelerinde 6'şar penaltı golü gördü. 
     Hakemler, Galatasaray, Gaziantepspor, İstanbulspor ve Ankaragücü aleyhine ise 2'şer penaltı düdüğü çaldı. Bunlardan Ankaragücü dışındakiler ise yalnızca 1'er penaltı golü yedi. Öte yandan bu 3 takım gibi kalesinde yalnızca 1 penaltı golü gören Altay'a karşı takımların 4 vuruşta ancak 1 kez golü bulması ise ilginç bir istatistikdi. 
     Ligde en çok penaltı kaçırılan haftalar 8., 13., 19., 25., 26., 28. ve 30. haftalar oldu. Takımlar, verilen penaltılardan bu haftalarda 2'şer kez yararlanamadı. 
     Galatasaray 11.. Gaziantepspor 16., Adanaspor 26., Samsunspor 30. ve Beşiktaş da 31.haftada kazandıkları 2'şer penaltı hakkıyla, bir defada en çok penaltı kazanan ekipler oldu. 
     
</TEXT>
</DOC>
