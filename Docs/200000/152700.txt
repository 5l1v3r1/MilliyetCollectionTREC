<DOC>
<DOCNO> 152700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/guncel/agun.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir de dönüş olmasa 
</HEADLINE>
<TEXT>

Yıllar sonra doğdukları topraklara gelen Rumlar, gece evlerine dönmek yerine saat başına 50 milyon ceza ödemeyi göze alıp arabada sabahlıyor 
     YORGO KIRBAKİ Atina 

     KKTC yönetiminin çarşamba günü 09.00 - 24.00 saatleri arasında Yeşil Hat'tan giriş çıkışı serbest bırakmasıyla dört gün içinde güneye ve kuzeye geçen Türk ve Rumların sayısı 40 bini geçti. Dün gece geç saatlere kadar 13 bin 408 Rum KKTC'ye giriş yaparken, 6 bin 894 Türk de Rum Kesimi'ne geçti. KKTC'ye geçen Rumlardan bazılarının öngörülen saatlerde geriye dönmedikleri, hatta bazılarının KKTC'de geceledikleri belirlendi. KKTC'de izinsiz geceledikleri için Kıbrıs Türk makamları söz konusu Rumlara saat başına 50 milyon lira ceza kesecek. 
     KKTC'de geceleyen Rumlar, güneye geçtiklerinde ise bu defa Rum makamlarınca mahkemeye verilip ayrıca para cezası ödemek zorunda kalacak. Bunları göz önünde bulundurarak saat 09.00'da başlayan kuzeye geçişlerin daha erkene alınmasını planlayan KKTC yönetimi, Rumların bir gece konaklayabilmesi için de çalışmalar yapıyor. Rum Yönetimi'nin ise salı veya çarşamba günü açıklaması beklenen "teşvik" tedbirleri arasında telefon iletişiminin sağlanması da bulunuyor. 
     Adada bugün ve yarın kuzeye geçişlerin artması bekleniyor. Rumlar gruplar halinde KKTC'ye gelerek Paskalya'yı kutlayacak. Gerek KKTC gerekse Rum Kesimi'nde bazı turizm acenteleri Kıbrıs'ın güneyine ve kuzeyine turlar düzenlemeye başladı. Bu arada fırsatçılar da durumu en iyi şekilde değerlendiriyor. Bazı lokantalar fiyatlarını artırdı, taksi şoförleri ise tarifelerini katladı. 
     


GÜNCEL 


















</TEXT>
</DOC>
