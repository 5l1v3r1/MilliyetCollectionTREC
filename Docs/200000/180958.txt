<DOC>
<DOCNO> 180958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/spor/spo04.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer'siz asla 
</HEADLINE>
<TEXT>

   Trabzonspor Yönetim Kurulu, dün akşam yaptığı toplantıda Başkan'ın istifasını kabul etmedi. Yusuf Ziya Yılmaz, "Onun olmadığı bir yönetim düşünemiyoruz" dedi 
      
   Üç saatlik zirve 
   BORDO - Mavili kulüpte Özkan Sümer'in görevine geri dönmesini sağlamak ve oluşan son gündemi değerlendirmek için dün akşam yapılan olağanüstü toplantıda istifa işleme koyulmadı. Genel Sekreter Yusuf Ziya Yılmaz, beraberindeki yöneticiler Osman Terzi ve Murat İskender ile birlikte yaptığı açıklamada "Üç saat konuştuk. Başkanımızın onurlu istifası sonrası kendisine farklı şekillerde de destek verilmesi gerektiği kararına vardık" diye konuştu. 
   
   'Birlikte bırakırız' 
   ÖZKAN Sümer'siz bir yönetim düşünemediklerini belirten Yılmaz, "Eğer dönecek olursa hep birlikte işe devam ederiz. Onun olmadığı bir yönetim düşünemiyoruz. Kendisine istifayı kabul etmediğimizi bildirdik. Bize 'aranızda yönetici olarak bulunamam. Sadece dışarıdan destek verebilirim' dedi. Dönmeyecek olursa hep birlikte bırakırız" dedi. Bu arada yönetimin Sümer'in kararında ısrarcı olması halinde salı günü olağanüstü kongre kararı alacağı ileri sürüldü. 
   
   Aybaba'dan devam kararı 
   TEKNİK Direktör Samet Aybaba, Özkan Sümer'in istifa etmesinin en önemli nedenlerinden birinin siyasilerin ceza kararına karışması olduğunu iddia etti. Aybaba, Sümer'in kararını sonuna kadar desteklediğini belirterek, "Kendisiyle görüştüm. Benden göreve devam etmemi istedi. Yönetim de bırakırsa, o zaman yeni seçilecek arkadaşlar gelene kadar takımı çalıştıracağım" diye konuştu. 
   
   'Hükümet biziz' 
   ÖZKAN Sümer'in istifa ederek gösterdiği duyarlılığın Türk futboluna örnek olması gerektiğini savunan Asbaşkan Erol Tuna, cesaretsiz kalanlara ve Tahkim Kurulu'na sert eleştiriler yöneltti. Tuna, "Tepki koymaktan korkanlar var. Bunlar camiaya hesap verirler. Hükümet biziz. Halk olmazsa hükümet olmaz. İçimizde bile 'Çıkarım bozulur mu ' diye düşünüp susanlar var" dedi. 
   
   Randevu verdi 
   TRABZONSPOR'DA Özkan Sümer'in başkan adaylığı için çekiştiği Ahmet Ağaoğlu ile önümüzdeki günlerde bir araya geleceği öğrenildi. Ağaoğlu'nun Sümer'i arayarak, "Erken bir karar verdiniz. Göreve dönmenizi bekliyoruz. Uygun bir vakitte görüşelim" dediği bildirildi. Bu arada kulübe yakın çevreler Mehmet Ali Yılmaz'ın da başkanlığa sıcak baktığını iddia etti. 
   
   Destek turu 
   TARAFTARLAR 150 araçlık konvoyla şehirde tur atarak, Başkan Özkan Sümer'e "dön" çağrısında bulundular. Bordo - Mavililer, Mehmet Ali Yılmaz Tesisleri'ne gelerek, Sümer ve yönetimin tepkisine destek verdiler. "Büyük başkan bizi bırakma" sloganları atan grup, "Millet aş iş derdinde, Tayyip Fener derdinde" yazılı pankart açtı. 
   
   
</TEXT>
</DOC>
