<DOC>
<DOCNO> 188447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy07.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ı görünce eleştirilerini unuttu 
</HEADLINE>
<TEXT>

   Gazi Üniversitesi Rektörü Prof. Dr. Ayhan, Başbakan Erdoğan açılış törenine katılınca hükümeti YÖK tasarısı nedeniyle sert bir dille eleştirdiği konuşma metnini değiştirdi 
      ANKARA Milliyet 

   
   Yükseköğretim Kanunu'nda hükümetin yapmayı düşündüğü değişikliklere Üniversitelerarası Kurul çatısı altında muhalefet eden Gazi Üniversitesi Rektörü Rıza Ayhan, yeni eğitim - öğretim yılının açılış törenine Başbakan Recep Tayyip Erdoğan katılınca, konuşma metninden hükümeti eleştiren bazı bölümleri çıkardı. İlk kez bir üniversite açılış törenine katılan Erdoğan da sert eleştirilere muhatap olmadı. 
   Basına dağıtılan 22 sayfalık metinde YÖK yasa taslağını üniversitelerin özerkliğine aykırı bulduğunu kaydeden Ayhan, konuşmasında bu sözlere yer vermedi. Metindeki, "Devleti ve rejimi yıkmaya çalışanların karşısında olacağız. Devletimizin temel niteliklerinden hiçbir şekilde taviz vermeyeceğiz" şeklindeki ifadeler de konuşmada yer almadı. 
   Eğitim sisteminin işleyişinde yaygın hoşnutsuzluk olduğunu belirten Ayhan "Türkiye, eğitim sisteminde reforma giderken AB eğitim sistemine uyumu da gerçekleştirmek zorunda" dedi. 
   
   Erdoğan'dan özgürlük söylemi 
   YÖK Yasa Tasarısı konusunda rektörlerle sert tartışmalara giren Başbakan Recep Tayyip Erdoğan, Gazi Üniversitesi'nin akademik yıl açılış töreninde ılımlı bir söylem kullanarak, "Üniversitelere özgürlük yakışır. Üniversiteler dar ideolojik ve siyasi kalıplara sokulamaz" dedi. Üniversitelerin sahip olması gereken mevzuatın "zapturapt" altına alıcı ve "tepeden inmeci" olmaması gerektiğini vurgulayan Erdoğan şunları söyledi "YÖK Kanunu'nda 26 değişiklik yapıldı. Yamalı bohçaya dönen bu kanun çağdaşlaşma gayretindeki üniversitelere fazla dar gelmeye başladı. YÖK'e verilen aşırı merkeziyetçi yetki, demokratik üniversite yerine, bürokratik bir üniversite anlayışının ortaya çıkmasına yol açmıştır. Niyet okuyucularının ifade ettiği şekliyle bizim kafamızın gerisinde veya gönlümüzün derinliklerinde herhangi bir şey yok. Göreceksiniz ki, üniversite sadece üniversite olacak." 
   
   AKP'li Kapusuz Hükümet tercihini yaptı    'Rejim meselesi değil'    ANKARA Milliyet 

   İmam - hatip tasarısına dönük eleştiriler AKP'yi yolundan çevirmeye yetmedi. AKP Grup Başkanvekili Salih Kapusuz, "hükümet tercihini yapmıştır" derken bunun bir rejim meselesi olmadığını savundu. "Çoğunluğu ele geçirdikten sonra ortalığı germe adına adımlar attıkları" yönündeki eleştirilerin kasıtlı olduğunu iddi eden Kapusuz, TÜSİAD ve Genelkurmay'dan gelen tepkilere de "Korku ve önyargılarla bir yere varamayız. Haksızlık kaldırılırken imam hatip hariç denilebilir mi " diye konuştu. 
   
   'Hemen geçmez' 
   Tasarının Meclis'e sevk edilir edilmez geçmeyeceğini hatırlatan Adalet Bakanı Cemil Çiçek, "Meclisler, hükümetlerin her dediğini yapmıyor. Komisyon ilgili tarafların görüşlerini değerlendirir" dedi. 
   
   
</TEXT>
</DOC>
