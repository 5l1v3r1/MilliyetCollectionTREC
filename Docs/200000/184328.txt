<DOC>
<DOCNO> 184328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko12.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Elektrikte "tarife farklılığı" üzerine çalışıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik fiyatlandırmasında maliyetleri esas alan ''tarife farklılığı'' üzerinde çalışma yaptıklarını bildirdi. 
     Şırnak'ın Silopi İlçesi'ndeki Karadeniz Toptan Elektrik Ticaret A.Ş'ye KARTET ait ''Silopi TS 1 ve 2'' termik santrallerinden Irak'a elektrik enerjisi verilmeye başlanması nedeniyle dün düzenlenen törene katılan Güler, Ankara'ya dönerken uçakta gazetecilerin sorularını yanıtladı. 
     Mavi Akım ile ilgili görüşmelerin ne aşamada olduğunun sorulması üzerine Bakan Güler, uzmanların dün görüşmeden Moskova'dan döndüklerini ve iki tarafın da tekliflerini karşılıklı olarak verdiklerini söyledi. Sonuç için aradaki mesafenin giderek daraldığını belirten Güler, ''Yani pazarlık marjını düşürüyoruz. Son 15 dakikayı oynuyoruz, 10 gün içinde bir noktaya geleceğimizi tahmin ediyorum'' diye konuştu. 
     ''Al ya da öde''deki tutarlarda bir miktar indirim istediklerini belirten Güler, o fazlalığı da ya bir şekilde azaltmaya ya da kullanmaya çalışacaklarını söyledi. BOTAŞ'ın doğal gaz alım kontratlarının devri konusundaki bir soru üzerine Bakan Güler, bu konuda da belli bir noktaya geldiklerini bildirdi. Pazarlıkta her iki tarafın da istekleri olabileceğini, bunların da karşılıklı olarak görüşüleceğini anlatan Güler, şöyle konuştu 
     ''Kontratların devri konusunda önceki anlaşmalarda bazı maddeler var. Bunlar, devredilemez diyor. Dolayısıyla bununla ilgili ya bir kanun değişikliği yapacağız veya bu firmaları ikna edeceğiz. İran'dan, Rusya'ya, Cezayir'e kadar kontratların yapıldığı tüm ülkelerle yeniden pazarlık ediyoruz.'' Petrol Piyasası kanun taslağının Meclis açılınca hemen gündeme gelip gelmeyeceğine ilişkin soru üzerine de Bakan Güler, ''bu konu çok net değil şu anda. Tek başına karar verme durumunda değiliz. Bakanlık, EPDK, Hazine hatta Maliye ile görüşme halindeyiz. Dörtlü olarak görüşüyoruz'' dedi. Bakan Güler, kanunla ilgili Bakanlar Kurulu'nda imzaların tamamlanıp tamamlanmadığına ilişkin soruyu ise şöyle yanıtladı 
     ''En son durumu bilmiyorum. Yalnız onda ufak bir değişiklik yapacağız. Yani kurulun durumu ile ilgili olarak. Çalışıyoruz. Tek bir kurul EPDK üzerinde duruyoruz. Yani bu Petrol Piyasası Kurulu'nu düşünmüyoruz. TÜPRAŞ'ın özelleştirilmesi ile bu kanunun çok yakın ilişkisi var. Bundan dolayı da acele ediyoruz. Özelleştirmenin hızlanması açısından da bu kanunun acilen çıkması lazım. Dolayısıyla gayret ediyoruz.'' 
     
     BULGARİSTAN'DAN ELEKTRİK ALIMI SORUNU 
     Elektrik alımı konusunda Bulgaristan ile herhangi bir sıkıntının bulunup bulunmadığının sorulması üzerine Bakan Güler, şunları söyledi 
     ''Bulgaristan'la aramızda bir sıkıntı yok. Arada bir anlaşma vardı. Bu anlaşmada bizim bir otoyol, 2 baraj yapmamız söz konusuydu. Bu henüz netleşmediği için elektrik almayı başlatmadık. Burada 2 seçenek var. Onlara biz bir mektup yazdık, 3 alternatiften bahsettik. Ya anlaşmanın maddelerine uyun yahut da oradaki müteahhit karını bundan sonraki alacağımız elektrikten düşürün, daha ucuz elektrik alalım dedik. Üçüncü de eğer bu da olmazsa yeniden oturup görüşelim dedik. Konuyla ilgili görüşmelerimiz sürüyoruz. Bulgar tarafından bayındırlık ve enerji bakanlarıyla görüşüyoruz.'' Kerkük-Yumurtalık ham petrol boru hattı ile ilgili bir soru üzerine de burada sabotajların ve müdahalelerin olduğunu belirten Güler, ''biz oranın korunmasıyla ilgili olarak özel bir sistem düşünüyoruz. Bu sistemle bu hattın korunmasını düşünüyoruz. Çünkü bu hem bizim hem Irak'ın hem de ABD için önemli. Güvenlik sistemini kalıcı bir şekilde sağlayacağız'' diye konuştu. 
     
     ELEKTRİK GİRDİLERİ-TARİFE FARKLILIĞI 
     İhracatçılarda elektrik girdileri için bir çalışma yaptıklarını bildiren Enerji Bakanı Güler, şöyle devam etti 
     ''Üretim girdisi olarak elektriği kabul ederseniz ihracat yapanlar için bu girdilerle bir düzenleme yapmayı düşünüyoruz. Ama burada da gene tek başına karar verme durumunda değiliz. Bununla ilgili çalışma içindeyiz. Amacımız ihracatı bunun da ötesinde üretimi artırmak. Uzun vadeli hedefimiz de sanayiyi konutun altına çekmek. Elektrik ve doğal gaz fiyatlarını sanayi girdisinde konutlara göre daha aşağıya çekmek için çalışmalarımız var.'' Elektrik fiyatlandırmasında ''tarife farklılığı'' üzerinde çalışma yaptıklarını, bölge ve tarifi arasında farklar olduğunu bildiren Güler, ''Doğu'da oran olarak, bazı bölgelerde de miktar olarak fazla kayıp kaçak oluyor. Daha gerçekçi bir tarzda olayı ele alalım istiyoruz. Maliyetleri ve diğer faktörleri daha gerçekçi bir şekilde hesap edip onu tarife farklılığı şeklinde ele alalım istiyoruz. Bölgesel farklılıkta bölge esas alınıyor. Tarife farklılığında ise maliyet ana unsur oluyor. Arada önemli bir fark var'' dedi. 
     
</TEXT>
</DOC>
