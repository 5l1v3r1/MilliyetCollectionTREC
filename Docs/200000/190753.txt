<DOC>
<DOCNO> 190753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko51.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan, İhlas Finans kurumu yöneticileri hakkında suç duyurusu 
</HEADLINE>
<TEXT>

     Sermaye Piyasası Kurulu SPK , İhlas Finans Kurumu A.Ş'nin yöneticileri Ahmet Mücahit Ören, Ayhan Apak ve Ali Tubay Gölbaşı hakkında işlem yapılmak üzere Cumhuriyet Savcılığı'na suç duyurusunda bulunulmasına karar verdi. 
     SPK'nın haftalık bülteninde yer alan bilgilere göre, Kurul, tasfiye halinde bulunan İhlas Finans Kurumu A.Ş'nin işlemlerinin ilgili mevzuat uyarınca denetlenmesi sonucunda, Şirket'in periyodik mali tablolarında, sermaye artırımlarında, borç-alacak ilişkisi gibi konularla ilgili olarak kamuya süreklilik arzeden bir şekilde yalan, yanlış, yanıltıcı ve mesnetsiz açıklamada bulunan şirket yöneticileri Ahmet Mücahit Ören, Ayhan Apak ve Ali Tubay Gölbaşı hakkında SPK'nin ilgili maddeleri kapsamında işlem yapılmak üzere Cumhuriyet Savcılığı'na suç duyurusunda bulunulmasına karar verdi. 
     Kurul, Yenice Gıda Sanayi A.Ş'nin esas sözleşmesindeki toplam 43 maddenin tadililine ve bir maddenin de iptaline izin verdi. 
     SPK, söz konusu şirketin, 1 trilyon 845 milyar lira nominal değerli 4. tertip hisse senetlerinin kayda alınmasına, ancak kayda alma belgesinin esas sözleşmesinin tadil edilecek maddelerinin Sanayi ve Ticaret Bakanlığı'nın onayından geçirilerek diğer kanunu işlemlerin tamamlanmasını takiben ilgili belgelerin Kurul'a iletilmesinin ardından karar verilmesini onayladı. Ayrıca, temettü dağıtımının geç ve eksik yapılmasından dolayı zarar görenlerin yönetim kurulu üyelerinin hukuki sorumluluğu için yasal yollara başvurma haklarının saklı olduğu hususunda bilgilendirilmesi gerektiğinin Şirkete bildirilmesine karar verdi. 
     Kurul, Credit Suisse First Boston Merkezi Zürih İsviçre Türkiye İstanbul Şubesi'nin talebi üzerine sahip olduğu borsa dışı alım satıma aracılık ve repo-ters repo yetki belgelerinin iptal edilmesini onayladı. 
     
</TEXT>
</DOC>
