<DOC>
<DOCNO> 188922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/spor/aspo.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu forma kutsaldır 
</HEADLINE>
<TEXT>

   İngiltere'de haftanın konusu olan Alpay, yazılı basından sadece MİLLİYET'i kabul etti, "Beckham'ın tükürüğü suratıma gelseydi kızmazdım. Ancak kimse Ay - Yıldızlı formaya tüküremez" diye konuştu 
      CEMAL ERSEN - NEVSAL ELEVLİ 

   
   'Bu böyle bilinsin' 
   ADA'DA hedef tahtası haline getirilen Alpay, sonuna kadar savaşacağını söyledi. MİLLİYET aracılığı ile mesaj gönderen yıldız futbolcu, "Beckham ile tartışmamız iki ülke sorunu oldu. Tükürük suratıma gelseydi kızmazdım. Ancak tükürüğü benim Ay - Yıldızlı formamın üzerine geldi. En sinirlendiğim olay bu. Beckham'dan özür dilemem. Önce o Türk insanından ve Ay - Yıldızlı formadan özür dilesin. Bana her türlü küfür edilebilir, ancak hiçkimse benim formama bunu yapamaz. Bu böyle bilinsin" diye konuştu. 
   
   Evde tek başına 
   AİLESİNE ve kendisine tehdit gelmediğini kaydeden Alpay, "Zaten buna da cesaret edemezler" ifadesini kullandı. Milli oyuncu, "Sözleşmem ocak ayında bitiyordu. Şimdi burada kalıp, bir Türk'ün neler yapabileceğini göstermek istiyorum. Ancak ailem dönmek isterse değişir. Bu olay ırkçılığa dönüştürüldü. Başkanımız Haluk Ulusoy, 'bunaldıysan bir saat sonra yanında olurum' dedi. Gözlerim doldu. Can Çobanoğlu da, Avrupa İnsan Hakları Mahkemesi'ne dava açacağını söyledi. Onunla da ölüme giderim" dedi. 
   
   Teklif yağıyor 
   ALPAY Özalan, Aston Villa'nın hocası David O'Leary'nin kendisine moral verdiğini kaydederek, "Üç gün izin verdi. Ailemi sordu, 'iyi misiniz' dedi. Bunlar beni çok duygulandırdı. Hafta sonu Birmingham City'le derbi maçı var. Beni ateşe atmayacağını söyledi" açıklamasını yaptı. Transfer teklifi aldığını söyleyen tecrübeli futbolcu, "Premier liginden bir ekip teklif getirdi. Almanya'dan bir, İtalya'dan da yedi kulüp istiyor. Türkiye'den kimseyle görüşmedim. Henüz burada işim bitmedi" diye konuştu. 
   
   'Forma için kavga' 
   MİLLİ Takım'da görev almaya devam edeceğine inandığını vurgulayan Alpay, şöyle devam etti "Ölene kadar milli takımda oynayacağım. Gerekirse kavga ederim, pislik yaparım. Bunun karşısına kimse geçemez. 84 kez milli oldum, 184 kez olmayı düşünüyorum. Her zaman göreve hazırım. Milliyetçiliğimi kimse tartışamaz. O formayı giydiğim zaman beş kat daha büyüyorum. Milli takımdan gideceğimi düşünenler çok üzülecekler. 20 Beckham, bir Emre yapmaz. Rüştü ile tartıştık ama kavga yok". 
   
   HAYDİ GÖREVE    Alpay'ı yalnız bırakmayalım 
   İNGİLTERE kamuoyu ile medyasının, sportif bir olaydaki davranışları, farklı platformlara taşıması ve Alpay'ı günah keçisi ilan ederek, hedef tahtasına dönüştürmesi bardağı taşırdı. Dünya'nın en büyük mikrobu olan ırkçılığın uzantısı gibi görünen bu davranış biçimini, Türk halkı olarak protesto edelim ve Alpay'ı yalnız bırakmayalım. İngilizce olarak sunduğumuz bu metni, verdiğimiz adreslere yollayalım ve çirkin davranışlara gerekli dersi verelim. 
   
   Sayın yetkili 
   20. yüzyılın laneti olarak kalmasını umduğumuz ırkçılığı, futbolun eşitlik, adalet ve kardeşlik platformuna taşıyanları kınıyoruz. İngiltere gibi bir ülkede kukla asıp, toplumsal linç girişiminde bulunan insanların yaşaması ile dehşete düşüyoruz. Futbol suçlarına futbol cezalarının verildiği, yabancıların yargısız infaza uğramadığı, milliyetin insanları tahrik etmediği yeni bir yüzyıl ve yeni bir Avrupa dileğiyle, Alpay'ın uğradığı insanlık dışı muameleyi kınıyoruz. 
   
   Dear Sir Madam, 
   Racism was the curse of the 20th Century. We condemn anybody who would try to carry this evil to the platform of football which is supposed to be full of fairness, justice and friendship. 
   We are appalled to see people hanging effigies of individuals with a public show of lynch mentality, in a country like Britain. 
   We appeal for a new century, where people who may have violated footballing rules, are tried and punished by footballing authorities, where foreigners are not sentenced by extrajudicial means and where nationalists did not provoke people. 
   We condemn the unfair treatment of Alpay Özalan. 
   
   ASTON VILLA 
   email postmaster astonvillafc.co.uk 
   fax 0044 121 322 21 07 
   İNGİLTERE FEDERASYONU 
   email info thefa.co.uk 
   Fax 0044 207 402 04 86 
   İNGİLTERE SPOR YAZARLARI BİRLİĞİ 
   email trevjanbond aol.com 
   Fax 44 1 277 622 890 
   PROFESYONEL FUTBOLCULAR BİRLİĞİ PFA 
   e - mail info thepfa.co.uk 
   Fax 0044 161 228 7229 
   
   Ada bölündü    TABLOİD gazeteler Alpay aleyhinde haber vermeye devam ederken,bazı yayın organları daha sağduyulu yayınlarla milli futbolcumuzun üzerine fazla gidildiğini yazdı. Mirror'dan Oliver Holt, "Bu linçe katılırsanız size ayıp olur" başlıklı yazıda, "Alpay'ın sözleri sadece bir futbolcunun sözleriydi. Ama ölümcül bir hakarete dönüştü. Biz 1998'de Beckham'ı, 2000'de de Neville'i vatan haini ilan etmiştik. Bu tarz yaklaşımlar sporda ve futbolda olmamalıdır. Daha anlayışlı olmak lazım" dedi. 
   
   Çirkin gösteri    ALPAY ile İngilizler arasındaki gerginlik her geçen gün artıyor. Milli futbolcumuza cephe alan taraftar, bugün de Alpay'ın evinin önüne bandoyla gidecek. Burada İngiltere milli marşını çalacak olan holiganlar, protestolarını her geçen gün artırıyor. 
   
   'Baltalar çıktı'    'Buzağı aranıyor' 
   İNGİLTERE maçı ve sonrası gelişmeleri değerlendiren Ay - Yıldızlı ekibimizin teknik patronu Şenol Güneş sert açıklamalar yaptı. Trabzon'da basın toplantısı düzenleyen Güneş, "Yaşananlar nedeniyle bizim ve futbolcularımızın kellesi istenir noktasına getirildi. Eleştirilere evet, ama zaman zaman savaş baltaları çıkarılıyor. Öküzün altında buzağı aranıyor" dedi. 
   
   Yıldızlara savunma 
   OYUNCULARIYLA gurur duyduğunu vurgulayan tecrübeli hoca, "Ayağımız kanadığında, kanımızı emmek isteyenlere izin verebiliriz ama reyting uğruna ülkenin kanının emilmesine 'evet' diyemeyiz" ifadelerini kullandı. Alpay'a da sahip çıkan Güneş, "Onun asılmasına izin vermeyeceğiz" derken, Sergen için de, "Hiç kimse beraberliğin nedeni olarak onu görmesin" yorumunu yaptı. 
   
   İkinci torba bizi bekliyor    TÜRKİYE ve İspanya'nın, baraj maçlarını geçmeleri halinde Avrupa Şampiyonası kurasında İngiltere ve İtalya ile birlikte ikinci seri başlarının bulunduğu torbada yer alacağı bildirildi. İspanyol Marca Gazetesi, 30 Kasım'daki kura çekimi ile ilgili haberinde, eşleşeceğimiz olası güçlü rakipleri de Fransa, Almanya, Danimarka ve Çek Cumhuriyeti olarak gösterdi. 
   
   
</TEXT>
</DOC>
