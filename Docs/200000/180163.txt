<DOC>
<DOCNO> 180163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy07.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Serbest dolaşmayabiliriz' 
</HEADLINE>
<TEXT>

   Başbakan Erdoğan, Türklerin serbest dolaşımının sınırlanabileceği mesajını verdi 
      
   Türkiye, ilk kez Avrupa Birliği'ne tam üyelik durumunda "işgücünün serbest dolaşımı" hakkını erteleyebileceği mesajını verdi. Başbakan Recep Tayyip Erdoğan, Avrupa Birliği AB ile serbest dolaşım konusunda anlaşma sağlanabileceğini belirterek, "Avrupa'nın bundan korkmaması gerekir. Emeğin serbest dolaşımı geçici şartlara bağlanabilir" dedi. Almanya'nın başkenti Berlin'de Türkiye Araştırmalar Merkezi ile Friedrich Ebert Vakfı'nın ortaklaşa düzenlediği "Yeni Reformlar - Türkiye AB yolunda" konulu toplantıda konuşan Erdoğan, Türkiye nüfusunun önümüzdeki yıllarda 100 - 150 milyona ulaşamayacağına dikkat çekerek serbest dolaşımla ilgili önyargıların giderilmesini istedi. Erdoğan şunları kaydetti "AB üyeliği bir takvime bağlanırsa ekonomik alanda Türkiye'ye güven artacak. Dolayısıyla yabancı sermaye de Türkiye'ye daha hızlı yönelecek. Bu da kanaatime göre ters göçe yol açacak. Korkulduğu gibi Avrupa'ya göç değil, tersine göç başlayacak." 
   Türkiye'nin bugüne kadar AB'ye alınmamasının adil olmadığını vurgulayan Erdoğan, dağılan SSCB'nin bazı cumhuriyetlerinin bile AB'ye üye olacağını anımsatarak, "Bu ülkelerin çoğu bizde olan şeylere sahip değiller. Demokrasileri bile yeni. Bunları kıskanan bir ülkenin başbakanı olarak söylemiyorum. Sadece 'Neden bize bu şekilde davranıyorlar' diye soruyorum. Buna cevap bulamıyorum" dedi. 
   
   "İstila etmeyeceğiz " 
   İtalya'nın La Repubblica gazetesine demeç veren Erdoğan, İtalya'da korkunca söyleyen ve Osmanlı İmparatorluğu döneminden kalma bir deyim olan "Anneciğim Türkler geliyor" sözünün halen geçerli olup olmadığı sorusuna, şu yanıtı verdi "Avrupa bizden korkmamalıdır. Avrupa'ya girdiğimizde hiç de onu istila etmeyeceğiz. 20 yıl içerisinde nüfusumuz 85 milyon olacak ve bu sayıda kalacağız. " 
   TÜSİAD'ın Almanya Temsilcilik Bürosu'nun Berlin'deki açılışı nedeniyle önceki akşam verilen yemek daveti görkemli geçti. Müzikli yemeğe, Başbakan Erdoğan, Alman Hükümeti adına İçişleri Bakanı Otto Schily, Turizm Bakanı Erkan Mumcu, SPD'li Federal Milletvekili Lale Akgün, SPD Avrupa Parlamentosu Milletvekili Ozan Ceyhun, Ekin Deligöz Yeşiller , TÜSİAD Başkanı Tuncay Özilhan, Bülent Eczacıbaşı, Ahmet Nazif Zorlu, Sedat Aloğlu, Doğan Holding Yönetim Kurulu Üyesi Arzuhan Yalçındağ, Doğan Medya Avrupa Temsilcisi Sevda Boduroğlu'nun yanısıra bir çok büyük Alman şirketiyle bankasının yöneticileri ve Türk - Alman işadamı, diplomat ve politikacı katıldı. 
   
   Tam üye olsak bile hemen dolaşım yok    AB'nin temelini atan Roma Anlaşması ile birlik içinde işçilerin serbest dolaşımı güvence altına alındı. Serbest dolaşım 1963 yılında imzalanan Türkiye AB Ortaklık Anlaşması'nda yer almış ve 1970 yılında imzalanan Katma Protokolde serbest dolaşımın 1976-86 yılları arısında kademeli olarak gerçekleşmesi öngörülmüştü. Ancak 1986'da AB'nin yükümlülüğünü tek taraflı olarak askıya almasıyla serbest dolaşım hayata geçemedi. Üyelik müzakerelerinde yeni üyelere tam üyelikten sonraki 5-7 yıl arasında değişen bir geçiş sürecinden sonra serbest dolaşım serbestliğini tanıma kararı alan AB'nin müzakerelere başlama kararı alırsa, Türkiye için de böyle bir geçiş dönemi saptaması bekleniyor. 
   
   Merkel AB sizi almaya müsait değil    Almanya'daki siyasi partilerin, Türkiye'yi AB üyeliği sürecinde yalnız bırakmayacaklarına inandığını kaydeden Başbakan Erdoğan'a yanıt gecikmedi. Almanya'da muhalefetteki Hıristiyan Demokratik Birlik Partisi CDU lideri Angela Merkel, AB'nin ekonomik durumunun Türkiye'yi almaya müsait olmadığını söyledi. Merkel'le görüşen Erdoğan, şöyle konuştu "4 milyon insanımızla Avrupa'nın içine zaten yerleşmişiz. Beklediğimiz yardımı göremezsek bu, Türkiye'de halkın yüzde 75'ini hayal kırıklığına uğratabilir. Bugün gelinen nokta, Kopenhag'da verilen tarihtir. Bu da Aralık 2004'tür." 
   Erdoğan, Almanya'daki Hıristiyan demokratların, kendilerini desteklemelerini istedi. Türkiye'deki reformları takdir ettiklerini söyleyen Merkel ise, şöyle konuştu "Doğruları da söylemek gerekir. AB'nin ekonomik durumu, Türkiye'nin alınmasına müsait değil. Bunun, Türkiye'nin bir İslam ülkesi olmasıyla ilgisi yok." Türkiye'nin AB üyeliğinin açıkça konuşulması gerektiğini de ifade eden Merkel, "Bu konu, sorumluluk bilinciyle ve dostluk çerçevesinde ele alınmalı" dedi. 
   
   
</TEXT>
</DOC>
