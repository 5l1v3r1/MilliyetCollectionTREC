<DOC>
<DOCNO> 167873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur13.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi Partisi'nin "nöbet eylemi" sona erdi... 
</HEADLINE>
<TEXT>

     İşçi Partisi İP Merkez Komitesi Üyesi Hıdır Hokka, ''Askerlerimizin gözaltına alınması bir kez daha gösterdi ki, ABD stratejik müttefik değil stratejik düşmandır'' dedi. 
     İP'in, ABD tarafından Irak'ta gözaltına alınan 11 Türk askerinin serbest bırakılması amacıyla 2 gün önce Tepebaşı'nda başlattığı ''Nöbet Eylemi'' sona erdi. 
     Burada bir açıklama yapan Hokka, ''askerlerin gözaltına alınmasının sebebinin AK Parti ve Başbakan Recep Tayyip Erdoğan olduğunu'' iddia etti. 
     ''Gözaltına alınmanın düşmanca bir tehdit olduğunu'' kaydeden Hokka, ''Bu tehdit Türkiye'ye, askerlerimize ve Türkiye Cumhuriyeti Devleti'ne karşı bir tehditdir. Askerlerimizin gözaltına alınması bir kez daha gösterdi ki, ABD stratejik müttefik değil stratejik düşmandır'' diye konuştu. 
     Türk askerlerinin serbest bırakılmasının da ''onurlu bir salıverme'' olmadığını savunan Hokka, ''En onurlu salıverme, ABD'nin Türkiye'de bulunan üst düzey subaylarının alınıp emniyete teslim edilmesinden geçmektedir'' dedi. 
     Açıklama sırasında ''Askerin hesabı sorulacak'' ve ''Kahrolsun ABD emperyalizmi'' şeklinde slogan atan protestocular, daha sonra olaysız dağıldı. 
     
</TEXT>
</DOC>
