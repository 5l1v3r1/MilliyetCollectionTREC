<DOC>
<DOCNO> 197961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun19.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer İstanbul saldırıları çok tehlikeli bir meydan okuma 
</HEADLINE>
<TEXT>

     Almanya Dışişleri Bakanı Joschka Fischer, tüm dünya ülkelerinin tehlikeli bir meydan okumayla karşı karşıya bulunduklarını söyledi. 
     Fischer, Süddeutsche Zeitung gazetesine yaptığı açıklamada, ''İstanbul'daki saldırılardan görüldüğü gibi çok tehlikeli bir meydan okumayla karşı karşıyayız. Bu saldırılar şimdi Türkiye'yi vurdu. Yarın başka bir ülkeyi de vurabilir. Bu saldırılara karşı uluslararası işbirliğiyle mücadele etmeliyiz'' dedi. 
     ''Burada söz konusu olan, mükemmel bir dünya dininin istismar edilmesidir'' diyen Fischer, bu istismara kararlılıkla karşı çıkılması gerektiğini belirtti. 
     Fischer, ''Hiç kimse, özellikle insan hayatının kutsallığına dayanan 3 büyük dinin, vahşice işlenen suçların meşrulaştırılması için kötüye kullanılmasına izin vermemelidir'' dedi. 
     İstanbul'daki saldırıların, Türkiye'nin Avrupa ve Avrupa'nın güvenliği için ne kadar önemli olduğunu açıkça ortaya koyduğunu vurgulayan Almanya Dışişleri Bakanı Fischer, şunları kaydetti 
     ''Türkiye'nin modernleşmesinin başarılı olması, uzun vadede yoğun çaba gerektirmektedir. Modern bir Türkiye, İslamiyet ile çağdaşlığın ve insan haklarının uyumlu hale getirilebileceğinin gerçek kanıtı olacaktır. Bence bu, uluslararası terörizme karşı mücadeleye de büyük katkı sağlayacaktır.'' 
     
</TEXT>
</DOC>
