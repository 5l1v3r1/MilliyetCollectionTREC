<DOC>
<DOCNO> 165315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yazar/civaoglu.html </URL>
<DATE> 2003/06/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çek nutuklarını 
</HEADLINE>
<TEXT>

     Ve Türkiye'ye tur atlatan skor. 
     Brezilyalıları neredeyse başları önde çıkartmak üzereydik sahadan... 
     Lyon'un gazetesi Le Progres'e Gelişim göre "tüm stat kırmızıya kesmişti... 
     Beyaz ise kırmızıya ışık - ışık parıltılar veriyordu. 
     Sarı - yeşil - mavili köşe Brezilya, tribüne sıkışmıştı. Davul eşliğinde sambalarla Brezilya Karnavalı yaşanıyordu. Ama... Karnaval sadece ilk yarıda yaşandı. 
     İkinci yarı Türkiye'nindi." 
     
Bülent'in kehaneti      Yerel gazeteler maç öncesi kaptan Bülent ile bir söyleşiye göndermeler yapıyordu. 
     Bülent'in iddiası şöyleydi 
     "Herkes bizden korkuyor. Brezilya'yı aşarız. Tur atlarız. 
     2004 Avrupa Kupası'nı biz alacağız. 
     Dünya üçüncüsü olmamız, daha önceki başarıların devamı. 
     Galatasaray 2000'de UEFA Kupası'nı almıştı. Aynı yıl Süper Kupa'yı aldık. Dünya artık futbol oynamayı iyi bildiğimiz kanısında. 
     Bütün dünya bizden korkuyor. 
     Oysa... 
     2000'den önce böyle değildi." 
     Bülent'e gazeteci soruyor 
     "Brezilya, daha önce Türkiye'yi iki kez yendi. Bu önemli bir rövanş mı " 
     Cevap 
     "Bunun için buradayız. Birinci maçta hakem felaketti. İkincisinde ise şanssızdık. 'Bu yenilgileri içime sindirdim' dersem doğru söylemiş olmam. Biz artık gerçek profesyoneliz. Sadece skor değil, iyi top oynamak da önemli bizim için." 
     Bülent'in sözlerini futbolcularda zihniyet ve kültür reformunun örneği olarak yansıttım. 
     Ve bir gözlem daha 
     Gazetelerde artık fesli, göbekli ve şişko Türk karikatürleri yok. 
     "Kahve ülkesi Brezilya'ya Türk kahvesi" gibi slogan başlıklar da yok... 
     Sahadaki çocuklar, Türkiye'yi anlatıyor. 
     
Futbol misyonerliği      Futbolcularımız, Türkiye'nin misyonerleri. 
     Türkiye'yi Avrupa haritasına dahil ediyorlar. 
     Anlaşmalarda değil, beyinlerde. 
     Bu misyon önemli. 
     Müzik ve spor, uluslararası dil. 
     Eurovision birincisi Sertab da o nedenle altı çizilerek anımsanmalı. 
     Ya... İkinci golden sonra sahaya giren gurbetçilerimiz mi 
     Ama... 
     İngiliz holiganlar da yapmıyor mu 
     Hem de çırılçıplak soyunarak. 
     Ben, birkaç kişinin sahaya girişi için "olmasa da olurdu" diye düşünüyorum. 
     Fakat... Hiç de yermiyorum. 
     "Ne yaptığın kadar, nasıl yaptığın" önemlidir. 
     Bunun tanımı ise, kültürel estetik ve stildir. 
     Keşke sahaya bizim delikanlılar çiçeklerle atlasalardı... Onlarla birlikte genç kızlarımız da sahaya girseler ve sözgelişi golleri atan Gökdeniz'le Okan'ı öpselerdi. 
     Bütün bunlar bir dakikada bitseydi. 
     Çünkü... 
     Kadınla paylaşılan yaşam ve her görüntü güzelleşir. 
     Üniversite yıllarımda Çetin Altan'ın köşe yazısı "Pudralanmış kadın ayağının öpülesi güzelliği ve bahar" konuluydu. Odamın duvarına yapıştırmıştım. 
     Şöyle bitiyordu 
     "Sen çek nutukları politikacı, bugün ben başka havadayım." 
     Bu da öyle bir yazı. 
     
     

</TEXT>
</DOC>
