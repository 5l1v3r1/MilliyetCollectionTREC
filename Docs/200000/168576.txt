<DOC>
<DOCNO> 168576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur15.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "İki taraf da Süleymaniye'de ne olduğunu anlamak istiyor" 
</HEADLINE>
<TEXT>

     ABD'nin Ankara Büyükelçisi Robert Pearson, Türkiye-ABD Ortak Komisyonu görüşmelerinin olumlu bir havada sürdüğünü, iki tarafın da Süleymaniye'de ne olduğunu anlamayı ve bir daha böyle bir olayın gerçekleşmemesini amaçladığını söyledi. 
     Türkiye'deki görev süresi dolan Büyükelçi Pearson, Milli Savunma Bakanı Vecdi Gönül'e veda ziyaretinde bulundu. 
     Bakan Gönül, ziyarette yaptığı konuşmada, Pearson'un çok iyi yetişmiş bir diplomat olduğunu söyledi. Gönül, Pearson'un, görevinin şuurunu iyi idrak etmiş birisi olarak, Türk-ABD ilişkilerinin geliştirilmesi için çok gayret sarf ettiğini ve bulunduğu noktadan daha iyi noktaya getirmeye çalıştığını anlattı. Gönül, karşılaşılan sorunları en iyi şekilde çözme ve Türk-Amerikan askeri ilişkilerinde gösterdiği gayretler için teşekkür etti. 
     Büyükelçi Pearson da, son 3 yıldır kendisine gösterilen dostluk ve işbirliği için iyi dileklerini iletti. 
     Pearson, Afganistan operasyonu sırasında Türkiye'nin ABD'ye hava sahasını açtığını ve böylelikle Amerikan uçaklarının Türkiye üzerinden yaklaşık 8 bin uçuş gerçekleştirebildiğini kaydetti. 
     Irak operasyonu sırasında Türk hükümetinin yine hava sahasının kullanımı konusunda kendilerine sağladığı yardımdan dolayı teşekkürlerini ileten Pearson, bu çerçevede Türkiye ile işbirliğinin devam edeceğini bildirdi. 
     
     ORTAK KOMİSYON 
     Süleymaniye'deki olay nedeniyle kurulan Türk-ABD Ortak Komisyonu görüşmelerinin olumlu bir havada devam ettiğini belirten Pearson, ''İki taraf da Süleymaniye'de ne olduğunu anlamayı ve bir daha böyle bir olayın gerçekleşmemesini amaçlıyor. Taraflara başkanlık eden iki ülke generalleri de Türkiye-ABD ilişkilerinin önemi ve işbirliğinin devamı yönünde görüş bildirdiler'' diye konuştu. 
     Bakan Gönül, görüşmenin basına kapalı bölümünde Büyükelçi Pearson'a veda yemeği verdi. 
     
</TEXT>
</DOC>
