<DOC>
<DOCNO> 185974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun18.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da bir Türk dükkanında soygun Türk genç öldü 
</HEADLINE>
<TEXT>

     Hollanda'nın Rotterdam kentinde dün akşam bir Türk kunduracı dükkanına yapılan soygun girişimi sırasında, dükkan sahibinin 18 yaşındaki oğlu Muhammed Erdoğan, hırsıza karşı koymak isterken aldığı bıçak darbeleriyle yaşamını yitirdi. 
     Polisten verilen bilgiye göre, kentin Charlois semtindeki ''Katendrechtse Lagedijk'' caddesinde Selami Erdoğan'a ait dükkana dün akşam saatlerinde gelen soyguncu tehditle para istedi. Bu sırada içeride bulunan ve kendisine karşı koyan dükkan sahibinin oğluyla boğuşan hırsız, Türk gencini kalbinden bıçakladı. 
     Görgü tanıklarının ifadesine göre, genç yaralı haldeyken de hırsızı dışarıda kovalamaya çalıştı, ancak birkaç metre sonra caddede yığılıp kaldı. 
     Hastaneye kaldırılan gencin kan kaybından yolda yaşamını yitirdiği belirtildi. 
     Polis, kaçan hırsızın eşkalinin belirlendiğini ve arama çalışmalarının sürdürüldüğünü bildirdi. 
     Bu arada gencin soygun girişimi sırasında dükkanda yalnız olduğu, annesinin kısa bir süre önce dükkandan ayrıldığı ve o anda kasayı kapatmak üzere hazırlık yaptığı öğrenildi. 
     Rotterdam'ın yoksul ve en sorunlu semtlerinden biri olarak bilinen Charlois'te meydana gelen bu olay, semt sakinlerinin tepkisine yol açtı. Aynı caddede Ocak ayında da bir kuyumcu soygununda 52 yaşındaki kuyumcu öldürülmüştü. Aynı semtte geçen Ağustos ayında da bir lokanta soyulmuştu. 
     
</TEXT>
</DOC>
