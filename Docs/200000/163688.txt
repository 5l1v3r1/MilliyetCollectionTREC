<DOC>
<DOCNO> 163688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko09.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetrapak Çöplerden kağıt toplayanların işini kolaylaştırmamız lazım 
</HEADLINE>
<TEXT>

     Tetrapak Türkiye Genel Müdürü Thomas Körmendi, Türkiye'de geri dönüşümün büyük oranda kağıt toplayıcılarından sağlandığına dikkat çekerek, ''çöplerden kağıt toplayanların işini kolaylaştırmamız gerekiyor'' dedi. 
     Körmendi, şirket olarak geri dönüşüm konusuna büyük ilgi duyduklarını kaydetti. Türkiye'de geri dönüşüm bilincinin henüz oturmadığına dikkat çeken Körmendi, bu bilinci oluşturmak için iyi bir organizasyon kurmak gerektiğini dile getirdi. 
     Geri dönüşümde, ilk etapta tüketicilerin çöplerini ayrı torbalarda biriktirmeleri, belediyelerin de ayrı araçlarla bu çöpleri toplaması gerektiğine işaret eden Körmendi, şunları söyledi 
     ''Türkiye'de böyle bir organizasyon yapabilen belediye sayısı çok az. Yaklaşık 3 bin belediyeden ancak 80'inde böyle bir organizasyon var. Geri dönüşümün büyük çoğunluğu kağıt toplayıcıları tarafından sağlanıyor. Böyle bir organizasyonu kurmak çok kolay olmadığı için, bu yerleşinceye kadar mevcut sistemin daha rahat işlemesini sağlamalıyız. Kağıt toplayıcılarının işini kolaylaştırmamız gerekiyor. Tüketicilerin çöplerini atmadan önce evde ayırarak, onlara yardımcı olması gerekiyor.'' Toplayıcılardan alınan kağıtların, Yeniden Kazanım A.Ş'ye YEKAŞ gönderilerek küçük parçalar halinde preslendiğini anlatan Körmendi, elde edilen levhaların mobilya malzemesi, inşaat kalıbı ve izolasyon malzemesi gibi ürünlere çevrilerek, geniş bir kullanım alanına hizmet ettiğini belirtti. 
     Körmendi, 1994 yılında Türkiye'de geri dönüşüm ile ilgili bir proje başlattıklarını, ancak belediyelerden yeteri kadar destek göremedikleri için bu projeyi sonlandırmak zorunda kaldıklarını kaydetti. 
     Thomas Körmendi, şöyle devam etti 
     ''Bazı şehirlerdeki meydanlara toplama kutuları koyduk. Belediyelerin bu kutuları düzenli olarak YEKAŞ'a götürmesi gerekiyordu. Ancak çoğu belediye bunu yapmadı. Geri dönüşüm konusunda belediyelerden gereken desteği göremedik. Bu projeyi devam ettirebilmek için ambalaj işini bırakmamız gerekiyordu. Böyle bir şeyi de yapamayacağımız için bu projeye son verdik.'' 
     
</TEXT>
</DOC>
