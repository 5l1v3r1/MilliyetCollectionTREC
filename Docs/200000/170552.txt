<DOC>
<DOCNO> 170552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun14.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC itiraf etti Kelly bizim kaynağımızdı... 
</HEADLINE>
<TEXT>

     İngiltere'nin en büyük yayın kuruluşlarından BBC, Irak dosyası ve Savunma Bakanlığı bilim adamlarından Dr. David Kelly'nin ölümü konusunda bir açıklama yaparak, Kelly'nin, konuyla ilgili haberlerinin ana kaynağını oluşturduğunu bildirdi. 
     BBC'den yapılan açıklamada, Dr. Kelly'nin BBC muhabiri Andrew Gillighan'ın hükümetin Irak dosyası konusunda yazdığı iki haberin de ana kaynağı olduğuna işaret edilirken, Gillighan'ın ve haber editörlerinin Kelly'nin sözlerini tam anlamıyla yansıtabilmek için büyük dikkat sarf ettikleri belirtildi. 
     Açıklamada, Dr. Kelly'nin görüşlerini halkın dikkatine sunmayı bir görev bildikleri için, Irak dosyası konusundaki haberlerin yayınlandığı kaydedildi. 
     David Kelly'nin ölümünden büyük üzüntü duyulduğu belirtilen açıklamada, BBC'nin konuyla ilgili olarak açılan soruşturmada üzerine düşen her türlü görevi yerine getireceği ve soruşturmaya istenilen her şartta yardımcı olacağı bildirildi. 
     
</TEXT>
</DOC>
