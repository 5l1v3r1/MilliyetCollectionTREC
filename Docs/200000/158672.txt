<DOC>
<DOCNO> 158672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun17.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya "Irak'a birkaç hafta içinde asker göndereceğiz" 
</HEADLINE>
<TEXT>

     Polonya Dışişleri Bakanı Wlodzimierz Cimoszewicz, ülkesinin birkaç hafta içinde Irak'ta istikrar gücüne asker göndermeye hazır olacağını söyledi. 
     İRNA'nın haberine göre, resmi ziyaret için Tahran'a gelen Cimoszewicz, Polonya'nın Irak'ta istikrar gücüne 7000 askerle katılmaya hazır olduğunu söyledi. 
     Irak'ta başkent Bağdat ve Basra kenti arasında güneyde Şiilerin yoğun olarak yaşadığı bölgeden sorumlu olan Polonya'nın Dışişleri Bakanı Cimoszewicz, ''Irak'ın bu bölümüyle İran arasındaki bağın bilincindeyiz. Ayrıca bununla ilgili sorunlar ve sınır kontrolünün sorunlarıyla ilgileneceğiz'' dedi. 
     Cimoszewicz, İran ve ABD arasındaki ilişkilerin iyi olmadığının da farkında olduklarını, Avrupa'nın İran'ın nükleer programı konusunda kaygıları bulunduğunu ve bu konunun da görüşmelerde ele alınacağını söyledi. 
     İran ziyaretinde Cumhurbaşkanı Muhammed Hatemi ve Dışişleri Bakanı Kemal Harrazi ile görüşecek olan Cimoszewicz, İran'dan sonra Kuveyt'e geçecek. 
     
</TEXT>
</DOC>
