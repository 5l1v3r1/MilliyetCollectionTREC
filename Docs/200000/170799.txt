<DOC>
<DOCNO> 170799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur37.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışındaki üniversiteleri tercih ederken dikkat... 
</HEADLINE>
<TEXT>

     Yurtdışında kendi olanaklarıyla üniversite öğrenimi görmek isteyen adayların, Yükseköğretim Kurulu'nun YÖK Denklik Bürosu'na dilekçeyle başvurarak, gidecekleri üniversitenin veya programın denkliğinin tanınıp tanınmadığı konusunda bilgi almaları gerekiyor. 
     YÖK, yurtdışında öğrenim görmek isteyen adayları, dikkat etmeleri gereken konularda uyardı. 
     Bu yıl yapılan düzenlemeyle, yurtdışındaki üniversitelerde öğrenim görecek adayların ÖSS puanı 2 yıl geçerli sayılacak. Ancak KKTC'deki üniversiteler ile ÖSS sonucuyla yerleşilebilen ve 2003-Yükseköğretim Programları ve Kontenjanları Kılavuzu'nda yer alan ülkelerdeki yükseköğretim kurumları uygulama dışında kalacak. 
     Buna göre, gelecek eğitim-öğretim yılında yükseköğrenimlerini yurtdışında yapmak isteyen adayların 2002 veya 2003 ÖSS'ye girmiş olmaları gerekiyor. 
     Adayların, önlisans programları için 2002 ÖSS'den en az 105, lisans programları için de en az 120 puan almış olmaları gerekecek. 2003 ÖSS için de puan hesaplama yönteminde yapılan değişiklikle artan 160 ve 185 puan barajlarını geçmiş olmaları şart koşulacak. 
     Bu aşamada, Ağırlıklı Ortaöğretim Başarı Puanı'nın ÖSS puanına ilave edilmesiyle elde edilen Y-ÖSS puanı kullanılmayacak. 
     Yurtdışında lisans öğrenimi yapmak isteyenlerden, SAT 1 minimum 1000 puan , ACT minimum 21 puan , Abitur, Fransız bakaloryası, GCE A Level Sertifikası minimum 2 ders , Uluslararası Bakalorya ve Matura belgelerinden birini sağlayanlar, ÖSS'den en az 185 puan alma koşulunu yerine getirmiş sayılıyor. 
     
     ADAYLAR DİKKAT... 
     Yurtdışındaki yükseköğretim kurumlarından alınan diplomaların Türkiye'de tanınabilmesi için YÖK'ün denkliği gerekiyor. 
     YÖK, yurtdışındaki bazı üniversiteler ile aracı kuruluşların ''yoğun bir kampanya ile adaylara cazip imkanlar sunduklarına'' işaret ederek, Denklik Bürosu'ndan doğrulatmadan bu ilanlara inanmamalarını istedi. 
     Adayların dikkat etmesi gereken hususlar şöyle sıralandı -Bazı aracı kuruluşlar, basın ve yayın organlarına vermiş oldukları ilanlarda, reklamını yaptıkları üniversitelerin YÖK tarafından tanındığını da belirtmektedir. YÖK'ten onaylatmadan, bu tür bilginin doğruluğuna kesinlikle inanılmamalı. 
     -Adaylar, yurtdışına gitmeye karar verdikten sonra YÖK Denklik bürosuna dilekçe ile başvurarak, gideceği üniversitenin ve programın tanınıp tanınmadığını öğrenmeli. 
     -Bazı kuruluşlar, yurtdışındaki üniversiteler ile anlaşma yaptıklarını, adayların bir süre Türkiye'de eğitim gördükten sonra burada aldıkları dersleri yurtdışındaki üniversitelere transfer ederek, kısa bir süre sonra o üniversitelerden diploma alabileceği garantisi vermektedir. Türkiye'de kanunen üniversite niteliği olmayan kuruluşlarda eğitim görerek lisans diplomasını bu şekilde alacak olanlara denklik belgesi verilmemektedir. 
     -Devam zorunluluğu olmayan ve açıköğretim, uzaktan eğitim v.b yapan yabancı üniversiteler tarafından verilen diplomalar YÖK tarafından tanınmamaktadır. 
     
     ÜLKELER... 
     Azerbaycan, Bulgaristan, Gürcistan, Kazakistan, Kırgızistan, Litvanya, Moldovya, Romanya ve Ukrayna'daki bazı üniversitelerin programları da Yükseköğretim Programları ve Kontenjanları Kılavuzu'nda yer alıyor. Kılavuzda bulunan bu üniversitelere ait programlara ÖSYM tarafından yerleştirilen öğrencilerin aldıkları diplomalara, ilgili mevzuata göre yapılan inceleme sonucunda diploma denklik belgesi veriliyor. 
     Ancak bu üniversitelerin kılavuzda yer alan programlarına ÖSS sonucuna göre ÖSYM tarafından yerleştirilmeyenler ile üniversitelerin kılavuzda yer almayan diğer programlarından veya belirtilen ülkelerin kılavuzda yer almayan diğer üniversitelerine ait programlardan mezunların diploma denklik başvuruları reddedilecek. 
     
</TEXT>
</DOC>
