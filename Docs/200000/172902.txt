<DOC>
<DOCNO> 172902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/siyaset/asiy.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şark usulü KORUMA 
</HEADLINE>
<TEXT>

   Başbakan attan düşerken hemen yanında "resmi görevi olmayan" yeğeni vardı. Resmi korumalar kazaya müdahale edemediler... 
      SERHAT OĞUZ, AYDIN HASAN İstanbul, Ankara 

   
   Eski Cumhurbaşkanı Süleyman Demirel'in yıllarca yakın korumalığını yapan Şükrü Çukurlu, Başbakan Recep Tayyip Erdoğan'ın attan düşmesinin korumalardan kaynaklanan beş büyük hatadan kaynaklandığını söyledi. Hatalardan en önemlilerinden birisi de Erdoğan'ın hemen yanında "resmi görevi olmayan" yeğeni Ali Erdoğan varken, resmi korumaların uzakta kalmasıydı. Süleyman Demirel'in Cumhurbaşkanlığı ve Başbakanlığı dahil 30 yıldan fazla korumalığını yapan Çukurlu, Erdoğan'ın ucuz atlattığı kazada yapılan hataları değerlendirdi. 
   
   İşte beş büyük hata    1 Resmi - özel koruma çelişkisi Erbakan'ın döneminde de resmi korumalar ve Sakaryalılar Grubu adı verilen özel korumalar arasında sorunlar yaşandı. Bu olayda da resmi korumalar geri planda kaldı. Erdoğan'ın yanında resmi korumalar olmalı. 'Sorumluluk bende, yetki sende' olmaz. 
   2 Atın üzerinde açık hedef oldu Başbakan ata binince kalabalıktan yukarı çıktığı için açık hedef haline geldi. Korumalar buna kesinlikle izin vermemeliydi. Amaç Başbakan'ı açık hedef olmaktan uzak tutmaktır. 
   3 İlk turu seyis atmalıydı Başbakan, öncelikle bindirilmemeliydi. Ancak çok ısrar ediliyorsa, alınması gereken ciddi önlemler var. Çünkü önceden görülüyor ki, at huysuz. Bu durumda Başbakanlık koruma şefi, önce seyisin ata birkaç tur attırarak sakinleştirmesini sağlamalı, Başbakanı sakin ata bindirmeliydi. 
   4 Binerken koruma yanında olmalıydı Koruma polisleri, Başbakan üzengiye ayağını koyarken hemen yanında olmalı, iki yanında birer polis bulunmalıydı. Zaten ilk adımı attığı anda dengesi bozuldu, o anda korumalar yanında olmalıydı. 
   5 Hastaneye götürülmeliydi Erdoğan yere düşünce hemen ayağa kaldırılıp yürütülmemeli, önce herhangi bir kırığı ve kanaması olup olmadığına bakılmalıydı. İç kanama bile olurdu. Daha sonra törene devam etmemeli, kesinlikle hastaneye götürülmeliydi. 
   
      Görevi bıraktı öyle bindi...    Süleyman Demirel'in 30 yıl korumalığını yapan Şükrü Çukurlu, ABD Başkanı'nın korumalarını çok ciddiye aldığını ve bu sözlerin dışına kesinlikle çıkmadığı için bu tip olayların yaşanmadığını anlattı. Eski ABD Başkanı Bill Clinton, Hindistan'a yaptığı gezide, file binme teklifini kabul etmek üzereydi. Ancak korumalarının itiraz etmesi üzerine Clinton file binmedi. Clinton görevi bıraktıktan sonra aynı ülkeye gittiğinde bu kez file bindi ve "Geçen yıl binmek istediğim halde korumalarım izin vermemişti" dedi. 
   
   Yine yeğen Erdoğan    Çukurlu'nun işaret ettiği önemli noktalardan biri, Başbakan'ın düştüğü anda yeğen Erdoğan'ın korumalardan daha yakın pozisyonda olmasıydı. Erdoğan ata binerken yeğeni kemerinden tutarak arkadan destek verdi ve ata binmesini sağladı. At aniden hareket edince peşinden giden ve Erdoğan'a düşerken ilk müdahale edenler arasında yine yeğeni vardı. Ali Erdoğan daha önce de buna benzer görüntülere neden olmuştu. Amcasını başta yurtdışı geziler olmak üzere hiçbir seyahatinde yalnız bırakmayan, ABD gezisi sırasında FBI mensuplarıyla "sıcak sohbetleri" dikkati çeken yeğen Erdoğan, amcası başbakan olduktan sonra da yanından ayrılmadı. Başbakanlık Halkla İlişkiler Müşavirliği'ne getirilen yeğen Erdoğan, amcasıyla birlikte Cumhurbaşkanı Sezer'in Çankaya Köşkü'ndeki resepsiyonuna katılarak tartışma yarattı. Davetli gibi girerek Sezer'le tokalaşmayı başaran yeğen Erdoğan, gazetecileri tehdit etti ve hep ön planda yer aldı. 
   
      Gürtuna teşvik etmiş    Erdoğan'ı, bir hafta önce aynı yerde ata binen İstanbul Büyükşehir Belediye Başkanı Ali Müfit Gürtuna'nın teşvik ettiği ortaya çıktı. Gürtuna, "Biz gezinti yapıyorduk. At binilen alana geldiğimiz zaman, seyis atı hazırladığını, ısıttığını, binmeye hazır hale getirdiğini, dolayısıyla binmek için Başbakan'ı davet ettiğini söyledi. O sırada ben de geçen hafta bindiğimi, herhangi bir problem yaşamadığını söyledim. Tabii seyis de ısrar edince, Başbakan da binmeye karar verdi. Aslında o at, bakımlı, terbiyeli, 13 senedir o seyisin yetiştirdiği bir at. Çocukların bile binebileceği ve bindirildiği eğitilmiş bir at." 
   
   'Gülümsemem şokun etkisi'    Erdoğan'ın attan düştüğü sırada parkurun etrafına dizilen kalabalığın tepkileri ilginç bir görüntü oluşturdu. Erdoğan'ın yeğeni Ali Erdoğan, ilk koşan kişi olurken, ata binmesini teşvik eden Gürtuna'nın yüzünde endişe ve pişmanlık dolu bir ifade vardı. AKP İstanbul İl Başkanı Mehmet Müezzinoğlu'nun ise gülümseyen yüz ifadesi objektiflere yansıdı. Müezzinoğlu, gazetecilerin soruları üzerine, "Bu bir gülümseme değil, o şokun bir etkisi sanırım. Ben atın huysuzluğundan huzursuz olmaya başladım. Hatta fotofraflarda yakalarsanız, elimi şöyle yüzüme götürmüştüm. Çok düşünceli bir halim vardı. O andaki tereddüt, başımıza geldi" dedi. 
   
   Jokeyler ne dedi    Jokey Halis Karataş, "Seyisin atın kantarmasını fazla sıkması nedeniyle kaza meydana gelmiş. At, Başbakan üzerine binmeden huzursuz oldu. Böyle huzursuz olan bir ata Başbakan'ı bindirmek hatadır." 
   Jokey Saadettin Poyraz "İyi ki attan düşerken Başbakan'ın ayağı üzengide kalmamış. Aksi halde attan gelecek bir darbeyle felç olma ihtimali vardı. Anladığım kadarıyla Erdoğan'ı ata bindirenler de acemi." 
   
   Ben bindim, bir şey olmadı 
   Bayrampaşa Şehir Parkı'nda atların olduğu bölümü işlettiklerini belirten Yaşar Alış'ın oğlu da şöyle dedi "Habercilerin patlattığı flaş atın ürkmesine neden oldu. Atı olaydan önce sakinleşmesi için 12.00'den 16.00'ya kadar gezdirdiler. Hatta ata ben bindim, hiçbir şey olmadı. Kalabalık olduğu için böyle tepki verdi. At bizim, eşimin atları vardı ancak bu işe yeni başladık." 
   
   Sakatlanınca satılmıştı 
   Türkiye Yarışatı Yetiştiricileri ve Sahipleri Derneği Genel Başkanı Bahadır Gödek, atla ilgili şu bilgileri verdi "6.5 yaşındaki at bir süre yarışlarda kullanılmış. 1.5 yıl önce ayağından sakatlanıp, burnundan kan gelince sahibi tarafından 600 milyon liraya Yaşar Alış'a satılmış." 
   
   Erdoğan Sağlık durumum gayet iyi    ANKARA Milliyet 

   İstanbul'da park açılışı sırasında bindiği attan düşen Başbakan Recep Tayyip Erdoğan, sağlık durumunun "gayet iyi" olduğunu söyledi. Erdoğan, Hilton Oteli'ndeki Türkiye İhracatçılar Meclisi'nin TİM 10. genel kurul toplantısından ayrılırken, sağlık durumunun sorulması üzerine, "Hakikaten ben dedim belki hamlıktan kaynaklanan ağrı sızı olur, ama böyle beklediğim bir şey de olmadı" dedi. Çevresindekilerin ata binmemesi için uyarıda bulunduğu yönündeki haberlerin sorulması üzerine Erdoğan, "Arkadaşlarımın arasında o dediğinizi diyenler olduğu gibi, çoğunlukla binmemizi tavsiye edenler de oldu, tabii" dedi. Erdoğan, "Arkadaşlarınızın kurbanı mı oldunuz " sorusuna ise "Kurban filan yok ortada, gördüğünüz gibi" karşılığını verdi. 
   
   
</TEXT>
</DOC>
