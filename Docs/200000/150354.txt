<DOC>
<DOCNO> 150354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/spor/spo04.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Evliya Çelebi gibi 
</HEADLINE>
<TEXT>

Transfer çalışmaları için geçen hafta Avusturya, Almanya ve Fransa'ya giden Trabzonspor Başkanı Özkan Sümer, dün de Avrupa'ya tura çıktı 
     Futbolcu bakıyor 
     YABANCI transferi konusunda ince eleyip, sık dokuyan Trabzonspor Başkanı Özkan Sümer yeniden Avrupa yollarına çıktı. Geçen hafta Avusturya, Almanya ve Fransa'yı kapsayan bir yurtdışı gezisinden dönen Sümer, dün de Almanya'da gitti. Bordo - Mavili kulübün patronu buradan Belçika'ya geçip, daha sonra yeniden Avusturya, Fransa ve Hollanda'da arayışlarını sürdüreceği bildirildi. 
     
     Büyük titizlik 
     SÜMER'İN bu turların sonrasında kesin kararını vereceği ifade edildi. Trabzonspor Başkanı, "Transfer, anlık, günlük çalışmalarla çözümlenecek bir oluşum değil. Çok uzun vadeli bir çalışma. Alacağımız oyuncunun sahada verecekleri tartışma konusu olmayacak. İzleyen herkes memnun olacak. Bu nedenle çalışmalarımızı hem gizli tutuyoruz, hem de çok titizlikle yürütüyoruz" dedi. 
     
     'Aile içinde sorunlar olur' 
     TRABZONSPOR Teknik Direktörü Samet Aybaba, tasarruf tedbirleri nedeniyle telefonunun şehirlerarası görüşmelere kapatılmasını, "Her ailede ufak tefek sorunlar olur" diye yorumladı. Ancak bu düşünceye saygı duyduğunu belirten Aybaba, "Bu nedenle telefonu fırlatma gibi bir şey söz konusu değil. Bu tür eylemler bana yakışmaz" dedi. Asbaşkan Erol Tuna ise bu uygulamanın yanlışlıkla yapıldığını belirtip, teknik direktörün telefonunun santralden ayırıldığını ifade etti. 
     
     Trabzon tempo düşürdü 
     Arka arkaya yapılan lig ve kupa maçları nedeniyle takımın yorgun olmasından endişe eden Trabzon Teknik Direktörü Samet Aybaba idman temposunu düşürdü. İstanbulspor maçından sonra futbolculara bir gün izin veren Aybaba, önceki akşam hafif bir idman yaptırırken, dün de tek çalışmayla yetindi. Samet Aybaba, bugün ve cuma günü de birer çalışma yaptıracak. 
     


SPOR 




























</TEXT>
</DOC>
