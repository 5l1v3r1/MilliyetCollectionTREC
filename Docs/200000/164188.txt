<DOC>
<DOCNO> 164188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo24.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-İngiltere maçı Fenerbahçe Şükrü Saraçoğlu'nda... 
</HEADLINE>
<TEXT>

     Fenerbahçe Kulübü yönetim kurulu üyesi Hakan Bilal Kutlualp, Makedonya maçının Fenerbahçe Şükrü Saraçoğlu Stadı'nda oynanmamasına getirilen eleştirilere tepki gösterdi. 
     Aurelio ile yapılan anlaşmayla ilgili basın toplantısında bu konuda açıklamalarda bulunan Kutlualp, ''Fenerbahçe Şükrü Saraçoğlu Stadı'nda Makedonya maçının neden oynatılmadığı yönünde bazı sözler duyuyoruz. Stat şu anda onarımda'' dedi. 
     Kutlualp, geçen sezon Beşiktaş ile yağmur altında yaptıkları maç sonrasında sahanın zemininin çok bozulduğunu vurgulayarak, ''Zeminin ıslahı ile ilgili çalışmalar yapılmakta. Beşiktaş ile yağmur altında yaptığımız maçtan sonra sahanın zemini çok bozuldu. Sezonu zor tamamladık. Avrupa'dan getirdiğimiz uzman denetiminde bir çalışma yapıyoruz'' diye konuştu. 
     Makedonya maçının Fenerbahçe Şükrü Saraçoğlu Stadı'nda oynanmamasının daha iyi olduğunu kaydeden Hakan Bilal Kutlualp, şöyle konuştu 
     ''Makedonya maçı nedeniyle zemini yenileme çalışması yapmasaydık, zemin daha kötü olurdu. Türkiye için gruptaki final maçı niteliğindeki İngiltere karşılaşmasının da burada oynanmasını sağlayamazdık. Fenerbahçe tüm imkanlarıyla, tüm tesisleriyle her zaman milli takımın emrindedir. Bu milli bir davadır. İngilizlere Türk misafirperverliğiyle cenneti göstererek, futbol olarak cehennemi yaşatalım.'' 
     
</TEXT>
</DOC>
