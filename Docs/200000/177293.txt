<DOC>
<DOCNO> 177293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur34.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Cumhuriyet'in 80. yılına hazırlanıyor... 
</HEADLINE>
<TEXT>

     Devlet Bakanı Beşir Atalay, ''Cumhuriyet, devletimizin varlığının temel taşı ve ulusumuz için büyük bir çağdaşlaşma projesidir'' dedi. 
     Beşir Atalay, Başbakanlık Merkez Binası'nda düzenlediği basın toplantısında, Ulusal Yönlendirme Kurulu'nun, cumhuriyetin kuruluşunun 80'inci yıldönümü kutlama programı hakkında bilgi verdi. 
     ''Cumhuriyet, yüce Atatürk'ün, kendi deyimiyle en büyük eseri olmasının yanı sıra devletimizin varlığının temel taşı ve ulusumuz için büyük bir çağdaşlaşma projesidir'' diyerek sözlerine başlayan Atalay, her yıl görkemine yaraşır etkinliklerle kutlanan cumhuriyetin 80. yıldönümünde de etkin ve geniş katılımla, ulusal birliği pekiştirecek, coşkuyu en üst düzeyde tüm kesimlere yansıtıp yaşatacak şekilde kutlanmasının hedeflendiğini bildirdi. 
     Başbakan Recep Tayyip Erdoğan'ın kutlamalara ilişkin yayınladığı genelgeyi hatırlatan Bakan Atalay, cumhuriyetin 80. kuruluş yıldönümü kutlamalarının temel amacının, cumhuriyetin temel değerlerinin ve ilkelerinin, vatandaşların ulusal moral, güven ve çalışkanlık duygularının öne çıkarılması, toplumun tüm kesimleri arasında dayanışmanın artırılması, ortak kıvanç ve sevincin yaşanması, Türkiye Cumhuriyeti'nin demokratik, laik ve çağdaş niteliğinin yurtiçinde ve dışında vurgulanmasını sağlamak olduğunu söyledi. 
     Başbakanlık genelgesi doğrultusunda oluşturulan Ulusal Yönlendirme Kurulu'nun 22 Mayıs'ta çalışmalarına başladığını belirten Atalay, kurulun koordinasyon görevini üstlendiğini, bu kapsamda kutlama etkinlikleri için bütün illerde İl Kutlama Komiteleri kurulduğunu anlattı. 
     Komitelerin kutlama programlarını, Ulusal Yönlendirme Kurulu'nun önerileri doğrultusunda ülkenin içinde bulunduğu ekonomik koşulları göz ardı etmeksizin, kendi bütçe imkanları içinde israfa kaçmadan ve mükerrer olmayacak şekilde yapacaklarını kaydeden Atalay, etkinliklerin 4 ana grupta toplandığını belirtti. 
     
     RESMİ TÖRENLER 

     Atalay, cumhuriyetin 80. kuruluş yıldönümü etkinlikleri çerçevesinde il ve ilçelerde resmi törenlerin yapılacağını belirterek, bu törenlerin il kutlama komiteleri tarafından yönlendirileceğini ve duyurulacağını bildirdi. 
     Muhtevaya yönelik etkinlikler kapsamında ise kamu kuruluşları ve üniversiteler tarafından geniş katılımlı bilimsel toplantılar düzenleneceğini belirten Beşir Atalay, Atatürk Kültür Dil ve Tarih Yüksek Kurumu Başkanlığı'nca 8-12 Aralık tarihlerinde 81 yerli 49 yabancı bilim adamının katılımıyla 5. Atatürk Uluslararası Kongresi'nin gerçekleştirileceğini kaydetti. 
     Devlet Planlama Teşkilatı'nca, 4. Türkiye İktisat Kongresi'nin de 17-20 Şubat 2004'te İzmir'de toplanacağını ifade eden Bakan Atalay, üniversitelerin Atatürk ve silah arkadaşlarını konu alan konferans, seminer, sempozyum ve açık oturumlar düzenleyeceklerini anlattı. 
     
     POPÜLER, KÜLTÜREL VE SANATSAL ETKİNLİKLER 

     Beşir Atalay, valilikler ve yerel yönetimler tarafından yıl boyunca halk konserleri, sergi ve fuar etkinlikleri düzenleneceğini, 80. yıl etkinliklerinin halk şenliği ortamında gerçekleştirileceğini söyledi. 
     Cumhuriyet Treni'nin güzergahındaki merkezlerde, sanatçıların konserler vereceğini, halkoyunları gösterileriyle halkı coşturacaklarını, Cumhuriyet Vapuru'nun İstanbul-Samsun güzergahı üzerindeki limanlarda şenlikler düzenleneceğini bildirdi. 
     Türk Silahlı Kuvvetleri Mehteran Bölüğü, TSK Armoni Mızıkası, Devlet Halk Dansları Topluluğu'nun ise Ankara, İstanbul, İzmir ve Antalya'da ilk kez birlikte gösteri düzenleyeceklerini kaydeden Bakan Atalay, popüler sanatçıların ve belediyelerin katılımıyla stadyum konserleri ve halk ozanları şölenleri gerçekleştirileceğini anlattı. 
     
     KALICI PROJELER 

     Devlet Bakanı Atalay, kalıcı projeler arasında, Gelibolu Yarımadası Tarihi Milli Parkı'nın yeniden düzenlenmesine ilişkin projeye çok önem verdiklerini belirterek, ''Cumhuriyetimizin 80. Yıldönümü, Gelibolu Yarımadası Tarihi Milli Parkı projesinin tamamlanarak tarihimize ve kültürümüze kazandırılmasını sağlayacaktır'' dedi. 
     Projenin tamamlanmasıyla yurtiçinden ve yurtdışından gelen ziyaretçilere Çanakkale Savaşlarını tüm sıcaklığıyla canlandırılacağını anlatan Atalay, bu kapsamda yolların tamamlanacağını, müze ve dinlenme tesislerinin yapılacağını ve rehberlik hizmetinin sunulacağını kaydetti Gelibolu Milli Parkı'ndaki düzenlemelerin 18 Mart 2004'teki Çanakkale Savaşı'nın yıldönümüne yetiştirileceğini bildiren Atalay, A.Ü DTCF ile eski Türk Ocağı binasının restore edilerek, orijinalitesine kavuşturulacağını belirtti. 
     Bakan Atalay, etkinlikler çerçevesinde Cumhuriyetin 80. Yılı Anma Pulu ve İlk Gün Damgası, İlk Gün Zarfı ve 80. Yıl Parası bastırılacağını söyledi. 
     
     SİVİL TOPLUM ÖRGÜTLERİNİN KATILIMI 

     Devlet Bakanı Atalay, ayrıca etkinliklere sivil toplum örgütlerinin de katılımını beklediklerini bildirdi. 
     Atalay, ''Bu bir yıl boyunca sürecek bir süreçtir. Bütün kutlama etkinliklerini takip edeceğiz. Gerçekleştirilemeyecek ya da tarihine yetiştirilemeyecek hiçbir etkinlik programa alınmamıştır'' diye konuştu. 
     Daha sonra gazetecilerin sorularını yanıtlayan Atalay, 80. yıl kutlama etkinliklerinin maliyetinin sorulması üzerine, etkinliklerin kuruluşların mümkün olabildiğince tasarruf içinde ve mükerrerliğe düşmeden yapılacağını, çok önemli bazı projelere Tanıtma Fonu'ndan kaynak sağlanacağını, bazıları için de sponsor bulunacağını bildirdi. 
     Halk Konserlerinde yer alacak popüler sanatçıların kimler olduğunun sorulması üzerine de Bakan Atalay, bu çalışmayı Kültür Bakanlığı'nın yürüttüğünü ve konserlerde Türkiye'nin yetiştirdiği değerli sanatçıların yer alacağını söyledi. 
     
</TEXT>
</DOC>
