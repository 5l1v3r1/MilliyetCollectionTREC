<DOC>
<DOCNO> 199151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/guncel/gun12.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK mayınına 5 şehit 
</HEADLINE>
<TEXT>

   Mardin Beyazsu mevkiinde PKK'lı teröristlerin döşediği mayının üzerinden geçen askeri araç havaya uçtu. Araçta bulunan 5 asker şehit oldu, 5 asker de yaralandı 
      Mardİn DHA 
   
   Mardin'in Nusaybin ile Midyat ilçeleri arasındaki Beyazsu mevkiinde PKK'lı teröristlerin döşediği mayının üzerinden geçen askeri aracın havaya uçması sonucu beş asker şehit oldu, beş asker de yaralandı. 
   
   Devriye görevi 
   Beyazsu yakınlarında dün akşam saatlerinde devriye görevi yapan bir askeri araç, teröristlerin döşediği mayına çarptı. 
   Patlamada dört asker olay yerinde şehit olurken, yaralanan altı asker Mardin Devlet Hastanesi'ne kaldırıldı. Hastanedeki bir yaralı asker de tüm müdahalelere rağmen kurtarılamadı. 
   Olayda ölen askerlerin astsubay Halim Bulut, erler Nuh Kaya, Adnan Yaslı, Görkem Taş ve Hakan Uykar olduğu belirlenirken, Mardin Valisi Temel Koçaklar hastaneye gelerek beş yaralıyı ziyaret etti. 
   Koçaklar, olayla ilgili herhangi bir açıklamada bulunmadı. 
   
   Takviye gönderildi 
   Helikopterle Diyarbakır Askeri Hastanesi'ne sevk edilen yaralıların tedavilerine başlandı. Olay yerine takviye kuvvet sevk edildiği ve teröristlerin yakalanması için operasyonların sürdürüldüğü bildirildi. 
   Cumhurbaşkanı Ahmet Necdet Sezer ile TBMM Başkanı Bülent Arınç, Genelkurmay Başkanı Orgeneral Hilmi Özkök'e gönderdikleri başsağlığı mesajıyla olaydan duydukları üzüntüye dile getirdiler. 
   
   
   
</TEXT>
</DOC>
