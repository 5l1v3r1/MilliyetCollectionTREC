<DOC>
<DOCNO> 193006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun29.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye AB'ye ne kadar yaklaştı 
</HEADLINE>
<TEXT>

     Almanya'da yayımlanan Focus dergisi, Türkiye'deki gelişmeleri ve AB'ye tam üyelik sürecini değerlendirdi. 
     Dergide, ''Türkiye - Batı'ya giden uzun yol'' başlığıyla yer alan yazıda, Türkiye'nin AB'ye ne kadar yakınlaştığı sorusuna cevap arandı. 
     Yazıda, Türkiye'nin büyük şehirlerinde ''Avrupai bir görüntünün'' hakim olduğu, ancak bu şehirlerin kenar mahallelerinde ve özellikle Güneydoğu Anadolu'da çok sayıda fakir insanın bulunduğu belirtildi. 
     Başbakan Recep Tayyip Erdoğan'ın reformlar için yoğun çaba harcadığı kaydedilen yazıda, Erdoğan'ın, ''Türkiye Kopenhag kriterlerini yerine getirmiştir'' şeklindeki sözlerine yer verildi. 
     İstanbul'daki Türk-Alman Sanayi ve Ticaret Odası Genel Sekreteri Marc Landau'nun, Türkiye'nin 80'li yıllardan bu yana çok hızlı bir şekilde geliştiğine ilişkin sözlerine yer veren dergi, İstanbullu bir taksi şoförünün de, ''Tabii ki AB'ye girmek istiyoruz. Ancak ne yaparsak yapalım, AB'nin bize yeni taleplerle geldiğini düşünüyoruz'' dediğini kaydetti. 
     Focus dergisi, ''Türkiye'de çeşitli alanlarda hala eksiklikler bulunduğunu, özellikle insan hakları alanında hala şikayetlerin var olduğunu'' yazdı. 
     Dergi, Kıbrıs sorununun, Türkiye'nin AB üyeliği önünde en büyük engel olduğunu savundu. 
     
</TEXT>
</DOC>
