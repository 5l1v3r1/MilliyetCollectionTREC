<DOC>
<DOCNO> 163560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur27.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Yeni dünya düzeni kurucuları RP'yi böldü, AKP'yi etkiledi" 
</HEADLINE>
<TEXT>

     SP Genel Başkanı Necmettin Erbakan, ''yeni dünya düzeni kurucularının Refah Partisi'ni RP bölmek için karar alıp AK Parti yöneticilerini etkilediklerini'' ileri sürerek, ''Bunları bir taşeron gibi kullanmak üzere işbaşına getirdiler ve hergün emir verip uygulatmaya çalışıyorlar'' dedi. 
     SP İstanbul Kadın Kolları'nın Eminönü Belediyesi Kültür Merkezi'nde düzenlediği ''Genişletilmiş Divan Toplantısı''nda konuşan Erbakan, ''yeni bir dünya düzeninin kurulduğunu ve bunun yaratıcılarının kendilerini 'Cenabı Hakk'ın has kulları' diye nitelendirdiklerini'' söyledi. 
     Buna karşın Milli Görüş'ün dünyadaki tüm insanların saadetini istediğini ve hareket noktasının şefkate dayandığını kaydeden Erbakan, SSCB'nin yıkılmasının ardından tek kutuplu bir dünya meydana geldiğini bildirdi. 
     Konuşması sık sık ''Türkiye yanıyor, hocasını arıyor'' sloganlarıyla kesilen Erbakan, ''yeni dünya düzeni kurucularının tüm dünyada kendileriyle işbirliği yapan hükümetleri iş başına getirdiklerini'' iddia etti. Erbakan, sözlerini şöyle sürdürdü 
     ''Türkiyemiz'de de, onların gelip işin içine karışması yüzünden 3 Kasım seçimleri yaptık. Onlar RP'yi bölmek için karar aldılar ve AK Parti yöneticilerini etkilediler. Bunları bir taşeron gibi kullanmak üzere işbaşına getirdiler ve hergün emir verip uygulatmaya çalışıyorlar.'' SP kadın kollarının çalışmalarını da öven Erbakan, ''Hanım kardeşlerimiz, bugüne kadar hep davamızın motoru olmuşlardır'' dedi. 
     Necmettin Erbakan'ın konuşmasının ardından toplantı basına kapatıldı. 
     Bu arada toplantı salonunda davul çalarak sloganlara eşlik eden SP'li kadınlar dikkati çekerken, İl Gençlik Komisyonu Üyesi Mümine Bucak, Erbakan'a hitaben ''Merhaba'' adlı şiiri okurken bazı partililerin ağladığı görüldü. 
     Toplantıdan sonra çıkışta basın mensuplarının sorularını yanıtlayan SP Genel Başkanı Erbakan, İran'daki öğrenci gösterilerinin ''dış güçlerin bilinen oyunları'' olduğunu kaydetti. 
     Erbakan, ''Onlar, İran'ı hedef saydıkları için, her bakımdan İran'ı tahrip etmek için ellerindeki imkanları seferber ediyorlar. Tamamen onların bir oyunudur'' dedi. 
     Aynı şeyin Türkiye'de de denendiğini ileri süren Erbakan, ''birkaç hafta önce uzun süredir durmuş olan talebe çatışmalarının yeniden başladığını ve bunlara karşı son derece uyanık olmak gerektiğini'' söyledi. 
     Necmettin Erbakan, bir gazetecinin ''Dışişleri Bakanı ve Başbakan Yardımcısı Abdullah Gül de 'Ortadoğu'daki rejimler değişecek' diyor'' şeklindeki sözleri üzerine, ''Biz başka ülkelerin iç işlerine karışmayız. Ortadoğu ülkelerinin hepsi bizim kardeşimizdir. Bir ve beraber olarak yeniden büyük bir dünyayı kuracağız'' dedi. 
     ''ÇEAŞ ve Kepez'e el konulması siyasi bir karar mı '' şeklindeki soruya ise Erbakan, ''Bunları ilgililere sorun'' karşılığını verdi. 
     Erbakan, ''Hasan Hüseyin Ceylan'ın AK Parti'ye kabul edilmemesiyle ilgili görüşlerinin'' sorulması üzerine de ''AK Parti'nin bileceği iş'' dedi. 
     
</TEXT>
</DOC>
