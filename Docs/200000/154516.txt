<DOC>
<DOCNO> 154516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/aspo.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLANLAR PES ETMEZ 1-2 
</HEADLINE>
<TEXT>

Galatasaray, şampiyonluk yarışında en kritik virajı hasarsız döndü. Beşiktaş ile nefes nefese mücadele veren Cim-Bom'u üç puana Arif ve Ümit Karan'ın golleri götürdü 
90 dakika      MEHMET DEMİRKOL 

     Dakika 15'e geldiğinde Gökdeniz, Trabzonspor'un o ana kadarki ilk organize akınını soldan sürüklüyordu. Çizgiye yakın noktada kale içine kesti ve Mondragon'un da olmadığı bomboş kale karşısında Fatih topu filelere itemedi. Bu Trabzonspor'un farkı ikiye çıkarma şansının kaçışıydı. Ve belki de maçın en önemli anı. Zira... Galatasaray 4 - 2 - 4 gibi riskli bir taktikle maça başlamıştı. Bu, üçlü Trabzon orta sahasının hızlı hücum şansını daha da arttıran bir düzendi. Bunun yanında Trabzonspor 11. dakikada Mehmet Yılmaz'ın ayağından bir penaltı golü ile öne geçmişti. Ve en önemlisi bu penaltı, başta Fatih Terim, hemen tüm Galatasaraylılar'ı zıvanadan çıkarmıştı. Öyle ki 29. dakikaya kadar Fatih Terim sürekli dördüncü hakem Erol Ersoy'a bağırdı. Bir saniye olsun sahaya baktığını göremedik. Durum buyken, Fatih'in 15'te kaçırdığı sadece bir gol değil, maçı koparacak bir darbe idi. Ama olmadı. Penaltıya gelince. İsmet Arzuman kontrolsüz bir çabayla Mehmet Polat'ın, Mehmet Yılmaz'ı itişinde kanımızca doğru bir karar vermişti. Ama öte yandan Galatasaray'ın beraberlik golü gelene kadar maçın kontrolünü tamamen yitirdi. Trabzonspor, başta bahsettiğimiz Fatih'in pozisyonu dışında yine saydığımız avantajlardan neredeyse hiç yararlanamadı. İyice savunmaya çekildiler. Ergün'ün, hatta Bülent'in hücuma katkısına olanak verdiler. Hem de hiç kontra şansı bulamadan. Bu kalabalık girişimler Galatasaray'ı tehditkar yaptı. Trabzon'da ise Erdinç ve Oumar dışında ayakta kalan yoktu. 29'da İsmet Arzuman, Hüseyin'in Balic'e müdahalesinde yine çok tepki toplayan bir penaltı kararı verdi. Ve Arif 1 - 1'i buldu. Karar kanımızca yine doğruydu, ama bu karar çevresindeki hemen herşey yanlıştı. Hemen penaltı öncesinde Galatasaray'ın yaptığı hücum faulü ve penaltı atışı sırasındaki alan ihlalini göremedi. Halbuki ilk penaltıda görmüş, atışı tekrarlatmıştı. Bu gol, Trabzon'un avantajlarını tamamen yitirmesi demekti. Galatasaray'ın 4 - 2 - 4'ü orta sahada daha etkili olmaya başladı. Trabzon'un savunma önünü tutan Hüseyin çok aksadı. Ve en önemlisi savunmalarını plansız terketmeye başladılar. Bu, uzatmanın ikinci dakikasında Trabzon'un başına dert açabilirdi. Galatasaray'ın dörde bir geliştirdiği akında Balic'in pasını Oumar mükemmel çeldi. Terim ikinci yarıya Revivo - Ayhan değişikliğiyle ve 4 - 3 - 3'e dönerek başladı. Volkan'ın hücuma katkı vermesiyle oyunda daha bariz bir üstünlük ve olgun bir düzey yakaladılar. Balic'in yıldızlaştığı akınlar sürekli olmaya başladı. Savunmadaki temel planları ise Trabzon'un kurduğu üçgenleri presle dağıtmaktı. Bunu başardılar. Samet Aybaba'nın bu duruma müdahalesi, üçlü forvetten vazgeçip orta sahasını kuvvetlendirmek için Fatih - Erman Özgür değişikliği oldu. Ama bu, beklediğinin tersine takımı olumsuz etkiledi. Orta sahada kuvvetlenemediler ve üstelik hücumdaki korkutuculuklarını da kaybettiler. Galatasaray'ın Volkan ve Balic menşeyli akınları arttı. Ve 65'te sahanın en iyisi Bosnalı'nın ortasında Ümit Karan'ın kafasıyla 2 - 1'i buldular. Bundan sonra son beş dakikaya kadar durgun bir oyun vardı. Galatasaray kontrolü kaybetmeyip maçı kazanmayı bildi. 
     
     Maçın hakemi 
     Zorlandı 
     İSMET Arzuman için zor maçtı, gerilim ve yüksek tansiyonu kaldırmakta zorlandı. Trabzon'un penaltısı tartışmalıydı. Mehmet Yılmaz'ın düşüşü inandırıcı değildi. Galatasaray'ın penaltısından önce Ümit Karan ile Erdinç'in mücadelesine devam kararı doğruydu. Arzuman, Hüseyin'in Baliç'e yaptığı hareketi penaltıyla cezalandırarak da olumlu not aldı. Ancak ilk penaltıdaki tekrar kararı, ikincisinde de uygulanmalıydı. Maç başında Vedat'ın, Lee'ye yaptığı hareket ile kaleci Petkoviç'in ceza alanı dışında topu elle tutması kartlıktı. Fatih Terim'in kızdığı pozisyonda ise Ümit Karan ofsayttaydı. 
     
     Maçın adamı 
     Cim-Bom'un 'Ümit'i 
     İLK 11'DE şans bulmaya başladığından bu yana Galatasaray'ın zirvede tutunmasında büyük katkısı olan Ümit Karan, dün de Trabzonspor karşısında ustalığını gösterdi. Oyundan alınacağı anda sahneye çıkan Sarı - Kırmızılı futbolcunun golü, Cim - Bom'a hayat öpücüğü oldu. 
     
     Maçtan notlar 
     Fatih cezalı 
     GALATASARAY karşısında sarı kart gören Trabzon Kaptanı Fatih cezalı duruma düştü. Bordo-Mavili oyuncu, Ankaragücü maçında takımdaki yerini alamayacak. 
     
     Rekorunu geliştirdi 
     CİM - BOM, deplasmanda üst üste kazanma rekorunu geliştirdi. Trabzon'dan da galibiyetle ayrılan Sarı - Kırmızılılar, arka arkaya 9. galibiyetini elde etti. 
     
     Kartal'a tezahürat 
     SKORUN 2-1 olmasının ardından maraton tribününde oturan bir grup Trabzonspor taraftarı, Beşiktaş lehine gösteri yaptı. Ancak kale arkasında bulunanlar buna tepki gösterdi. Ayrıca maçın 75. dakikasından sonra bir grup Bordo-Mavili, "Maçı sattın Sümer" diye tepki gösterdi. 
     
     Zorunlu değişiklik 
     PETKOVİÇ'İN forma numarası 23 olmasına karşın, Bordo - Mavili kalecinin forma rengi Galatasaray ile aynı olunca, hakem üstünü değiştirmesini istedi. Başarılı file bekçisi bu nedenle sahaya Metin Aktaş'ın 22 numaralı formasıyla çıktı. 
     
     Deprem yası 
     BİNGÖL'DE önceki yaşanan depremin acısını yüreğinde hisseden Galatasaray, anlamlı bir jest yaptı. Sarı-Kırmızılılar, Trabzonspor karşılaşmasına siyah formayla çıktı. Maç öncesinde de bir dakikalık saygı duruşunda bulunuldu. 
     
     Aslan'a tavır 
     LİGİN ilk yarısında kendilerine centilmenlik dışı davranıldığını öne süren Bordo-Mavililer, Sarı - Kırmızılı yöneticilere tavır koydu. Havaalanında karşılamadıkları gibi, "Bileti olmayan idareci maça giremez" diyerek, Galatasaraylılar'ı 100'er milyon lira karşılığında tribüne soktu. 
     
     PAF'ta zafer Trabzon'un 
     TRABZONSPOR ile Galatasaray PAF takımları arasında oynanan maçtan galip ayrılan takım Bordo - Mavililer oldu. Gol düellosu şeklinde geçen karşılaşmada Karadeniz ekibi karşılaşmayı 3-2 kazandı. 
     
     Göze çarpanlar 
     GALATASARAY 
     VEDAT Neredeyse hatasız oynadı. Trabzonspor ataklarını başarıyla önledi. Savunmanın güven veren ismi oldu. 
     BALİÇ Boşnak oyuncu, son haftalardaki çıkışını Trabzonspor önünde de sürdürdü. Sol kanattaki atakların hazırlayıcısı oldu. Yaptığı ortayla galibiyeti getiren golün mimarıydı. 
     ÜMİT KARAN 90 dakika boyunca durmadan çalıştı. Fazla pozisyona giremese de, attığı kafa golü üç puanı getirdi. 
     REVİVO İsrailli yıldız beklenen çizgisinden uzak bir görüntü sergiledi. Oyuna katkısı yoktu. 
     

</TEXT>
</DOC>
