<DOC>
<DOCNO> 159589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/ekonomi/eko02.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in görücülerini düdükle kovaladılar 
</HEADLINE>
<TEXT>

Petkim'in ihalesine teklif vererek tesisleri incelemeye gidenleri işçiler düdükle protesto etti 
     Zorlu Grubu şirketlerinden Vestel'in İcra Komitesi Başkanı Ömer Yüngül, Petkim tesislerini incelemek için giden grupların işçilerin protestosuyla karşılaştığını söyledi. Yüngül, Beyaz Eşya Yan Sanayicileri Derneği'nin BEYSAD düzenlediği toplantıda gazetecilerin sorularını yanıtladı. 
     Yüngül, İş Güvencesi Yasası'nın iş yaşamına etkilerini anlatırken, konuyu Petkim özelleştirmesindeki deneyimlerine getirdi. Yüngül, "Her gruba Petkim'i incelemek için bir hafta süre verdiler. Ama hiçbir grup Petkim'i gidip inceleyemedi. Ya Ankara'da, ya İstanbul'da incelemek zorunda kaldık. Çünkü herkesin cebinde bir düdük var. Yabancı biri görünce düdük çalınıyor. Herkes işi bırakıp kapıya çıkıyor. Korkunç bir sendika var. Ve 5 bin kişi çalışıyor bin 500 kişinin çalışması gerektiği bir yerde" diye konuştu. 
     
     İşçiler tepki gösterdi 
     Petkim'de örgütlü Petrol - İş Sendikası Başkanı Mustafa Öztaşkın da işçilerin protestosunu doğrulayarak, şunları söyledi 
     "Petkim'e teklif veren firmalar içeriye giremez dedik. Görücü olarak gelenler duyulduğu, görüldüğü zaman işçiler genel müdürlükte toplanarak tepki gösterdiler. Bu sırada düdük çalanlar da oldu." 
     Öztaşkın, Petrol - İş olarak sektördeki diğer özelleştirmelere de karşı olduklarını belirterek 7 Haziran'da İzmit'te miting düzenleyeceklerini söyledi. 
     

</TEXT>
</DOC>
