<DOC>
<DOCNO> 182352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/siyaset/siy03.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, MHP'ye fark attı 
</HEADLINE>
<TEXT>
   Aydınlar tarihi ihmal etti 
   Ertuğrul Gazi Anma Şenlikleri'nde bu sefer MHP değil AKP etkili oldu. Erdoğan, "Tarihi yüceltmek aydınların göreviydi" dedi 
      ELÇİN ERGÜN Söğüt 

   
   Uzun yıllar sonra ilk kez bir başbakanı ağırlayan Ertuğrul Gazi Anma Şenlikleri'nde geçen yılların aksine MHP'nin değil AKP'nin etkisi hissedildi. Türkiye'nin dört bir yanından gelen yörüklerin büyük ilgisiyle karşılaşan Başbakan Recep Tayyip Erdoğan, Şeyh Edebali'nin sözleriyle İslami kesimin önde gelen şairlerinden Sezai Karakoç'un dizelerine yer verdi. 
   722. Ertuğrul Gazi Anma Şenlikleri'ne Kültür ve Turizm Bakanı Erkan Mumcu, MHP Genel Başkanı Devlet Bahçeli ve BBP Genel Başkanı Muhsin Yazıcıoğlu'da katılırken, törene yarım saat gecikmeli katılan Erdoğan ile sadece tokalaşmaları dikkat çekti. 
   Söğüt'te önce Ertuğrul Gazi'nin türbesini ziyaret ederek dua eden Erdoğan, yörük poşusuyla geldiği tören alanında, "Tarihin akış istik metinde yürürken hiçbir zaman mirasyedi olmayacağız. Sezai Karakoç'un dediği gibi 'kaya gibi sağlam bu milletin ruh ve aksiyon kahramanlarına' sahip çıkacağız" dedi. 
   Erdoğan, Türkiye'de sadece siyasi tarihin gündeme geldiğini, bunun da tarihin ideolojik değerlendirmesine yol açtığını vurgulayarak, "Bu nedenle ya hayranlık duyduk ya da toptan redci bir mantıkla hareket ettik. Tarihi yüceltmek aydınların göreviydi, fakat ihmale uğradı. Tarihe siyah - beyaz gözlüklerle bakamayız" dedi. Erdoğan, Şeyh Edebali'nin oğluna vasiyetini okuyarak sözlerini bitirdi. Erdoğan, Söğüt'te sohbet ettiği vatandaşlar arasındaki bir kadının "üniversite sınavlarında çocuklarımız açıkta kaldı" sözlerine de "Ben de açıktayım" yanıtını verdi. 
   
   MHP İstanbul'da 2. Barutçu dönemi    BÜLENT ÖZDEMİR İstanbul 

   MHP İstanbul İl Başkanlığı 6. Olağan Kongresi, Ataköy'deki Ahmet Cömert Spor Salonu'nda yapıldı. MHP Genel Başkanı Devlet Bahçeli'nin katılmayıp mesaj gönderdiği kongrede yeniden aday olan İl Başkanı İhsan Barutçu, Yavuz Ceylan, Mehmet Bülent Karataş ve Zeki Anıt yarıştı. 583 delegeden 563'ünün oy kullandığı kongrede, Barutçu'ya 292, Karataş'a 156, Ceylan'a 67, Zeki Anıt'a ise 48 oy çıktı. Hiçbir tartışma ve gerginliğin yaşanmadığı kongereyi kazanan ve yeniden başkan seçilen Barutçu, diğer adaylarla platforma çıkarak birlik mesajı verdi. 
</TEXT>
</DOC>
