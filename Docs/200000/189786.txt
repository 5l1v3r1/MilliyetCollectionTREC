<DOC>
<DOCNO> 189786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/spo02.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mağlup sayılırız 
</HEADLINE>
<TEXT>

   Teknik Direktör Daum, sonucun kendileri için hayal kırıklığı olduğunu söyledi, "Bir puan bize yetmez" dedi. Alman hoca, İsmet Arzuman'a da tepki gösterdi 
      
   'Çok pozisyon verdik' 
   FENERBAHÇE Teknik Direktörü Christoph Daum, Bursaspor karşısında aldıkları sonucun hayal kırıklığı olduğunu söyledi. Alman hoca, "Bu beraberlik mağlubiyet sayılır. Bir puan çok az. Rakibimize çok fazla pozisyon verdik. Yakaladığımız pozisyonları da değerlendiremedik. Son pasları iyi yapamadık, uygun adamları göremedik. 2-1 yenik durumdayken, moralimizi sahaya yansıtmamız pozitif olan tek şeydi" dedi. 
   
   'Kimsenin garantisi yok' 
   TUNCAY'IN performasına yönelik bir soruya ise Daum, "O, Türk futbolunun çok önemli bir yeteneği. Önümüzdeki maçlarda yine asistler yapacak ve görevini yerine getirecektir. Bizim yapmamız gereken bu tür oyuncuların ellerinden tutmak, gelişmelerine yardım etmektir" yanıtını verdi. Alman hoca, "İyi oyuncular 11'de başlamayınca tepki veriyor. Bunun bir sınırı var. Ben kimseye garanti vermedim" diye konuştu. 
   
   'Yönetimimiz susmamalı' 
   HAKEMLER konusunda konuşmayacağını da kaydeden Daum, "Maç içinde kısa bir süre İsmet Arzuman ile tartıştım. Ancak bu konuda yönetimimizin tepki vermesi belki daha iyi olur. Her şeye evet dememek lazım. Kendinizi savunmalısınız. Bazı maçları verilen kararlara rağmen kazanmıştık ama bugün kazanamadık. Hakem ile İngilizce diyaloğa girdim. İngilizce'den iyi anlarım. Bana söylediklerini tekrarlamak istemiyorum" ifadesini kullandı. 
   
   Hagi Yazık    BURSASPOR Teknik Direktörü Gheorghe Hagi, kazandığı bir puana değil, giden iki puana yanıyor. Fenerbahçe karşısında çok iyi bir futbol ortaya koyduklarını ve mükemmel bir mücadele sergilediklerini belirten Rumen çalıştırıcı, "5-6 gol atabilirdik. Yazık... Ancak önemli olan kendimize inanmamız. Bunu da başardık. Gelecek haftalarda skoru da lehimize çevirmeyi başaracağız" dedi. 
   
   Özdemir'in tepkisi    YÖNETİCİ Nihat Özdemir, Beşiktaşlı yöneticilerin, "Biz tüm gelir-giderimizi açık olarak duyuruyoruz. Ancak diğer kulüpler bizim gibi davranmıyor" sözlerine tepki gösterdi. Özdemir, "Bu sözleri sarfeden kulübün yetkilileri her türlü gelirlerini, özellikle bilet gelirlerini acaba bire bir gösteriyorlar mı Bunun için de bir açıklama bekliyoruz" dedi. 
   
   Göze çarpanlar    FENERBAHÇE 
   Selçuk Bir maçlık aradan sonra Daum'un ilk on birde yer verdiği Selçuk sahada kaldığı süre içinde top kayıpları ile ön plana çıktı. 
   Petkov Sadece hücumu düşündü. Fenerbahçe'nin yan toptan yediği iki gol de Bulgar oyuncunun savunduğu bölgeden geldi. 
   Rebrov Fenerbahçe'nin son oynadığı maçta attığı gollerle takımına hayat veren Ukraynalı oyuncu bu kez beklenen performansından uzaktı. 
   Tuncay Form düşüklüğü devam ediyor. Zaman zaman gereksiz driplingler yaparak hücumu aksatıyor. Gol vuruşlarını bir türlü düzeltemedi. 
   
   BURSASPOR 
   Okan Maç boyunca Fenerbahçe savunmasını çok zorladı. Sonunda fırsatını bulup golünü atarak mücadelesinin karşılığını aldı. 
   Tamer Fenerbahçe'nin sol kanadını perişan etti. Bursaspor'un attığı iki golün de hazırlayıcısıydı. Görevini eksiksiz yaptı 
   
   Notlar    PAF'lar galip 1-0 
   FENERBAHÇE PAF Takımı deplasmanda Bursaspor'u tek golle geçti. Bursa Tesisleri'nde oynanan karşılaşmada üstün bir oyun ortaya koyan Sarı-Lacivertli gençler Zafer'in golüyle galibiyete ulaştı ve zirve yarışındaki iddiasını sürdürdü. 
   
   Yönetim markajda 
   SARI-Lacivertli yöneticiler, başta Başkan Aziz Yıldırım olmak üzere takımı Bursa'da bir an bile yalnız bırakmadı. Holiday İnn Otel'e adeta karargah kuran yönetim, zaman zaman Teknik Direktör Daum ile konuştu, zaman zaman da futbolculara ilgi gösterdi. 
   
   Uyanık seyirci 
   BURSASPOR maçı için Fenerbahçe seyircisine 900 bilet ayrılmasına rağmen karşılaşmayı 1500'e yakın Sarı-Lacivertli taraftar izledi. Bursa'daki Fenerbahçeliler, Yeşil-Beyazlı tribünden bilet aldılar ve maç öncesi polis tarafından diğer tribüne geçtiler. 
   
   Gemlik'ten döndüler 
   TAKIMLARINA destek vermek için Bursa deplasmanına akın eden Fenerbahçeliler yolda beklemedikleri bir sürprizle karşılaştı. Gemlik'te Sarı - Lacivertli taraftarları çeviren polis tek tek yaptığı kontroller sonrası bileti olmayanları İstanbul'a geri gönderdi. 
   
   Sürpriz kadro 
   ALMAN hoca, Bursaspor karşısına sürpriz bir on bir çıkardı. Konyaspor maçında galibiyeti getiren ve hafta içinde yapılan antrenmanlarda çok formda görünen Rebrov, Alman hocadan şans bulurken, Kemal ve Aurelio yedek kulübesinde oturdu. Daum sahaya dört hücum oyuncusu sürdü. 
   
   Petrescu geldi 
   RUMENLER'İN ünlü futbolcusu Dan Petrescu da maçtaydı. Hagi'nin misafiri olarak Bursa'ya gelen Petrescu karşılaşmayı izlerken, maç öncesi Fenerbahçeli Fatih, eski takım arkadaşı olan Bursaspor Teknik Direktörü Hagi ile bir süre sohbet etti, hasret giderdi. 
   
   
   
</TEXT>
</DOC>
