<DOC>
<DOCNO> 155042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun12.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li senatörden Bush'a suçlama "Seçilmek için Irak'ı kullanıyor" 
</HEADLINE>
<TEXT>

     Amerikalı demokrat senatör Robert Byrd, Başkan George Bush'un 2004'te yeniden seçilmek için Irak'ı seçim kampanyasında kullanmakla suçladı. 
     Byrd, Bush'un Körfez'den dönen uçak gemisi Abraham Lincoln'de Irak'ta savaşın sona erdiğini açıklamasının seçim kampanyasına malzeme edildiğini belirterek, ''Bush'un, savaşın bittiğini açıkladığı konuşması saçma sapan değil, ciddi olmayı hak ediyordu ve kişisel tatminlerle değil, Tanrı'ya minnet duygusuyla dolu olmalıydı'' dedi. 
     Senatör Bryd, ''Başkan'ın siyasetini savunma için yabancı topraklarda Amerikan kanı dökülmüştür, bunun seçim kampanyasının reklam spotu için bir arka plan oluşturması söz konusu değildir. İnsanlar canlarından olmuştur ve bana göre bir başkanın konuşmasında savaş kurbanlarını kullanması, ölen ya da yaralanan Amerikalıların hatırasına hakarettir'' diye konuştu. 
     Bush'un konuşmasında, Saddam Hüseyin'in El Kaide'nin müttefiki olduğu ve Bağdat'ın ele geçirilmesinin terörizmle mücadelede kazanılmış bir zafer olduğunu söylemesine de şaşırdığını belirten Bryd, ''Aslında 11 Eylül saldırılarının Irak'la bağlantısına ilişkin en ufak bir kanıt bile yok. Saddam Hüseyin'in Iraklılara acı çektiren sadist bir despot olduğu su götürmez, ancak işlediği suçlar Usame Bin Ladin'in suçları değil ve Saddam Hüseyin'i adalete teslim etmek, 11 Eylül kurbanlarına adalet getirmez'' ifadesini kullandı. 
     
</TEXT>
</DOC>
