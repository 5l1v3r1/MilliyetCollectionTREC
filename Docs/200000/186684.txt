<DOC>
<DOCNO> 186684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/magazin/amag.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Burjuvaların ötanazi gecesi 
</HEADLINE>
<TEXT>

   Aslı Altan'ın yeni aşçısı... Ebru, müthiş... Rana Pirinççioğlu, Hindistan'da ne yapacak Orhan Pamuk, Çukurcuma'da kitap müzesi kuruyor... Nilüfer Göle, katliamdan sonra Kapalıçarşı'daydı 
      KAYNAMA NOKTASI Ahmet Salih 
   
   Sıra dışı yönetmen Marco Ferreri'nin 1973 tarihli şaşırtıcı filmi "Ölesiye Tıkınmak"ta La Grande Bouffe rol alıyormuşum, film yeni çekiliyormuş gibi geldi bana geçen cuma gecesi. Marcello Mastroianni, Michel Piccoli gibi dev oyuncuların rol aldığı filmi kısaca hatırlayalım Bir grup burjuva, şato gibi bir eve çekilip ölene kadar daha doğrusu intihar etmek için yemek yiyor ve seks yapıyorlar. Burjuvaziden nefret eden Ferreri için müthiş bir tema... 
   Biz de işte o gece Karaköy, Liman'daki Safran'da benzeri bir toplu ötanaziye teşebbüs eder gibiydik. 2 bin metrekarelik kulüp lokantada bir grup burjuva, onlara eklemlenmiş ben ve ötanazimizin operatörleri aşçılar, garsonlar... İkinci eyleme elbette kalkışmayacak, birinci yöntem sayesinde İstanbul silüetine bakarak, aynı yanı başımızdaki limandan kalkan gemiler gibi nicedir tutunduğumuz hayatlarımızdan demir alacaktık. 
   
   50 çeşit yemek... 
   Safran'ın kraliçesi Aslı Altan emretmiş, hepimiz kocaman gümüş bir şamdanla aydınlanan uzun masanın etrafında yerlerimizi almıştık. Altan'ın yeni aşçısı Ebru Akpınar'ın bu kış sunacağı yemekleri deneyecektik. 50 çeşit kadar yemek. Bilini usulü somon füme, zencefil ile hercümerc edilmiş orkinos, iki gün balsamik sirkede bekletilmiş sebze ızgara, sebzeli börek ile başlayacak, iki çeşit 'cheese cake' ve çikolata sufle ile bitirecek, daha doğrusu bitecektik. 
   Benim dışımda kimler mi Altan, mek nın salon sorumlusu Mine İnanç, onların hemen yanında Ömür Yoğurtları ve Ömür Lokantası'nın sahibi Fatin Yüzatlı, Club Med'lerin ikinci adamı Sabi, mimar Mahmut, Nu Pera'nın sahibi Nilgül Utku, Rana Pirinççioğlu, Esin Maraşlıoğlu ve Altan'ın teşrifatçısı Nino. 
   
   Hem kulüp, hem lokanta 
   Fazlaca müntehir şakası yaptık ama aslında Ebru Hanım'ın Safran için yaptığı yemekler nefisti. Ev yapımı makarnaları da unutmadan belirtelim ki, bu kış Safran sadece iyi müzik ve iyi eğlencenin olduğu bir kulüp olarak değil, iyi bir İstanbul lokantası olarak da iş yapacak gibi. 
   Rana Pirinççioğlu bayağı temkinli yedi, çünkü ertesi gün Hindistan'a uçacaktı. Rana Hanım dünya çapında bir Hint işi ayin mi desek artık, kongre mi işte ona Türkiye'den seçilen iki kişiden biri olmuş. 
   
   Mutsuz kentliler için 
   Bir diğer sıra dışı yönetmen Luis Bunuel'in bir filmine ad olarak verdiği Burjuvazinin Gizli Çekiciliği'ne mi, Safran'ın cazibesine mi kaptırdıysam kendimi artık, kalktığımda saat gece yarısını çoktan geçmişti. 
   Safran, bu çarşamba bir parti ile kapılarını entelijansiya ve sosyeteye açıyor. 
   Nişantaşı'ndaki Kantin'in sahibi ve yemekçisi Şemsa Denizsel de ABD'deki yemek araştırması gezisini tamamlayıp yeni tatlarla mutfağına yerleşti. 
   Cihangir'deki Savoy Pastanesi de kat çıktı. Bu kış mutsuz kentliler Savoy'un tatlılarıyla kendilerine serotonin salgılatmak için bu katı da kullanabilirler. 
   
   Entelijansiya mek nı 
   Cihangir demişken Çukurcuma'ya da uzanalım. Orhan Pamuk, Çukurcuma'da bir bina satın aldı ve bir kitap müzesi kuruyor. 
   Kapalıçarşı'daki Fez Kafe de entelijansiyanın sevdiği mek nlardan oldu. Oryantalist sosyolog Nilüfer Göle, geçen cumartesi Kapalıçarşı'daki katliamdan birkaç saat sonra kafede bir arkadaşıyla oturuyordu. Ve toplumda şiddetin yaygınlaşması konusunda bir araştırma yapar gibi görünmüyordu. 
   
   
</TEXT>
</DOC>
