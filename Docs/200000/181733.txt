<DOC>
<DOCNO> 181733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo23.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz derbisinde olağanüstü önlemler... 
</HEADLINE>
<TEXT>

     Birinci Süper Futbol Ligi'nde hafta sonunda 2 komşu kent takımları olan Çaykur Rizespor ile Trabzonspor arasında yapılacak karşılaşma öncesi, Rize İl Spor Güvenlik Kurulu tarafından bazı önlemler alındı. 
     Rize Emniyet Müdürlüğü'nden yapılan açıklamaya göre, karşılaşma öncesinde alınacak önlemler şöyle 
     ''- Valilik yasaklamalarıyla üzerlerinde ve araçlarında taşınması ve bulundurması yasaklanan, ekmek bıçağı, döner bıçağı, pala, ustura, satır, kelebek bıçağı ve benzeri kesici ve delici alet ve edevat bulunduranların kimlik ve fotoğraf tepsitleri yapıldıktan sonra haklarında yasal işlem yapılarak Cumhuriyet Savcılığı'na intikal ettirilecektir. 
     - Kent girişleri, stat çevresi ve stat girişindeki kapılarda olmak üzere 3 aşamalı arama yapılacaktır. 
     - Kentin girişlerinde oluşturulacak arama noktalarında ve diğer arama yapılan noktalarda önceden alınacak arama kararları doğrultusunda yapılacak olan aramada, üst ve eşyalarında stada alınması yasaklanan maddelerden bulunan şahıslar hakkında gerekli yasal işlemler yapılıp kent dışına çıkarılacak. 
     - Müsabakayı izlemek üzere organize olarak ilimize gelen seyircilerin araçlarında yapılacak aramada, stada sokulması yasaklanan maddelerden bulunması halinde, gerekli kimlik tespiti yapıldıktan sonra araçtaki seyirciler maça alınmayıp aynı araçla topluca kent dışına çıkarılacaktır. 
     - Kent içindeki umuma açık mekan ve caddelerdeki taraftar gruplarının üst ve eşya aramalarında, suç aleti ve stada alınması yasaklanan maddelerden bulunanlar, gerekli kimlik tespitleri yapılarak maça alınmayacaklardır. 
     - Tribünde kötü tezahürat ve şiddet olayı yaratanlar ile sahaya girmeye teşebbüs eden seyirciler topluca dışarı çıkartılarak haklarında adli ve idari yönden gerekli yasal işlemler yapılıp fişlenecek ve verilecek olan ceza süresince oynanacak müsabakalara alınmayacaklardır.'' Öte yandan Rize Emniyet Müdürlüğü tarafından kentte bildiriler dağıtılarak taraftarlara centilmenlik çağrıları yapıldı. 
     
</TEXT>
</DOC>
