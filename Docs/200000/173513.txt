<DOC>
<DOCNO> 173513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo04.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Allum Bucker yarın Konyaspor'a imza atıyor... 
</HEADLINE>
<TEXT>

     Konyaspor, hafta sonunda kendi sahasında yapacağı Trabzonspor maçına galibiyet parolasıyla hazırlanıyor. 
     Kulüp basın sözcüsü İbrahim Kaplan, yeni sezon için iyi bir kadro oluşturduklarını ve tek sorunlaranın futbolcular arasındaki uyumun tam olarak sağlanmaması olduğunu söyledi. 
     Kaleci sorununu bir an önce gidermek için yürütülen transfer görüşmelerinden olumlu sonuç aldıklarını ifade eden Kaplan, ''Kendisi ve takımıyla kesin olarak anlaşmaya vardığımız Allum Bucker yarın Konya'ya gelecek. Burada atılacak imzalarla Bucker, takım arkadaşlarına alışabilmesi için hemen çalışmalara başlayacak. Uyum sorunun da giderilmesiyle takım, hafta sonundaki maç için tam olarak hazır duruma gelecek'' dedi. 
     Güçlü bir kadroya sahip Konyaspor'un ilk haftalarda iyi bir çıkış yakalayabilmesi için gereken herşeyin yapıldığını belirten Kaplan, şunları kaydetti 
     ''Türkiye'nin 4. büyük takımı olan Trabzonspor'un gücü ortada. Ancak ligin yeni takımı Konyaspor'un da rakiplerinden kalır yanı yok. Yönetim, teknik heyet ve futbolcularımızın morali oldukça yüksek. Hafta sonunda Trabzonspor maçına galibiyet parolasıyla çıkacağız. İlk maçı evimizde yapacak olmamız bizim için büyük bir şanstır. Seyircilerimizin de desteğiyle bu maçta hedefimize ulaşacağımızı düşünüyoruz.'' 
     
</TEXT>
</DOC>
