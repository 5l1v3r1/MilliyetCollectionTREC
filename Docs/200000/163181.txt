<DOC>
<DOCNO> 163181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/soneko06.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Toz ve küp şeker ambalalajlarında aldatılıyoruz... 
</HEADLINE>
<TEXT>

     Tüketiciyi Koruma Derneği TÜKODER Kayseri Şube Başkanı Mehmet Çağlıergin, toz ve küp şeker ambalajlarında standartlara uyulmayarak tüketicinin aldatıldığını belirtti. 
     Çağlıergin, yaptığı açıklamada, AB uyum yasaları kapsamında yapılan yeni düzenlemeler ile şeker ambalajlarına gramaj standardı getirildiğini, ancak üreticilerin bu standartlara uymayan ambalajlarda toz ve küp şeker satışı yaptığını kaydetti. 
     Söz konusu standartlara uymayan üreticilerin Tarım İl Müdürlükleri'nce denetlenmesi ve gerekli yasal işlemin uygulanması gerektiğini ifade eden Çağlıergin, şu bilgileri verdi 
     ''Piyasada satılan şeker ambalajlarının üzerinde gramajları çok küçük puntolarla yazılarak tüketici aldatılmaktadır. Mesela 900 gram olarak satılan küp şeker ambalajında sanki bin gramlık paket imajı yaratılmaktadır. Oysa, 25 Şubat 2003'te yürürlüğe giren yasaya göre, 125, 250, 500 ve 750 gram ile 1, 2, 2.5, 3 ve 4.5 kilogram haricinde paketlerde toz ve küp şeker satılması yasaklanmıştır. 
     Bu şekilde tüketiciyi aldatma yoluna giden firmalar tespit edilmeli ve hakkında yasal işlem yapılması sağlanmalıdır. Bu konuda Tarım ve Sağlık İl Müdürlükleri ile vatandaşlarımıza görevler düşmektedir. Herkes üzerine düşeni yerine getirmeli ve tüketicinin aldatılmasına izin verilmemelidir.'' 
     
</TEXT>
</DOC>
