<DOC>
<DOCNO> 198882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur19.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank bombacısının kimliği belirlendi... 
</HEADLINE>
<TEXT>

     Levent'te faaliyet gösteren HSBC Bank Genel Müdürlüğü binasına yönelik 20 Kasım 2003'deki saldırıyı düzenleyen ''canlı bomba''nın kimliğinin, Mevlüt Uğur olduğu belirlendi. 
     Adli Tıp Kurumu'nda bulunan parçalanmış erkek cesedinin Mevlüt Uğur'a ait olduğundan şüphelenen polis, soruşturmayı bu yöne kaydırarak Uğur'un ailesinden bazı kişileri gözaltına aldı. 
     Bu kişilerden alınan DNA örneklerinin Mevlüt Uğur'un DNA'sı ile karşılaştırılmasını sağlayan polis, sonucun olumlu çıkması üzerine Levent'teki HSBC Bank Genel Müdürlüğü binasına yönelik bombalı saldırıyı düzenleyen kişinin Mevlüt Uğur olduğunu tespit etti. 
     15 Kasım 2003'te Beyoğlu'ndaki Neve Şalom Sinagogu'na yönelik saldırıyı düzenleyen ''canlı bomba''nın Gökhan Elaltuntaş, aynı tarihte Şişli'deki Beth İsrael Sinagogu'na yönelik eylemi gerçekleştiren ''canlı bomba''nın Mesut Çabuk olduğu açıklanmış, 20 Kasım'da Beyoğlu'ndaki İngiltere'nin İstanbul Başkonsolosluğu'na yönelik bombalı eylemi yapan kişinin de Feridun Uğurlu olduğu anlaşılmıştı. 
     Bu arada, Şişli'deki Beth İsrael Sinagogu'na yönelik bombalı saldırı eyleminin başlama talimatını verdiği iddiasıyla yakalandıktan sonra dün İstanbul DGM'ce tutuklanan ''Ahmet Özaydın'' sahte kimlikli Y.P'nin kullandığı Bağcılar'daki örgüt evinde, bomba yapımında kullanılan amonyum nitrat ile amonyum sülfat maddelerinin bulunduğu belirtildi. 

     
</TEXT>
</DOC>
