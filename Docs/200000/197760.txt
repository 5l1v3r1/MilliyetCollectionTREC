<DOC>
<DOCNO> 197760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yazar/civaoglu.html </URL>
<DATE> 2003/11/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Konyak, kadın, petrol... 
</HEADLINE>
<TEXT>

   
   Dünya "basınında bir slogan "Gürcistan artık, Rusya'ya Allah'a olduğundan daha yakın." 
   Açayım... Gürcistan'ın adı "Georgie"dir. Adını, Aziz Saint George'dan almıştır. Sokağa akan, parlamentoyu basarak Başkan Şevardnadze'yi devirenlerin çoğunluğu Moskova etkisi altındaki eski Komünist Partisi üyeleri oldukları için bu slogan kullanılmakta. "Taşralı apparatçiklerin ihtilali" denilmekte. 
   Başkan Putin, Eski Sovyetler Birliği etkilenme sahalarında düdüğü yeniden üflemekte. Oyunu Kremlin yararlarına göre kurmakta. 
   Hadise, sadece Şevardnadze adlı bir "tiran"ın devrilmesi değil, çok daha büyük bir küresel oyun bu. 
   Hazar çevresi enerji yataklarının ve yollarının Rusya denetimindeki arka bahçelerde kalması için çok stratejik bir hamle yapıldı. 
   Yakında, petrol üretmediği halde petrol kozlarını elinde tutan ve bir bakıma OPEC üyesi ülke haline gelmenin eşiğinde bulunan Türkiye'yi çok zorlayabilir. 
   
   Eski tüfekti 
   Karadeniz'de, sınırın hemen ötesinde Gürcistan'ın özerk Acarya bölgesi vardır. Acarya Başkanı Aslan Abashidse'nin iki yıl kadar önce konuğuydum. 
   Başkan Şevardnadze'ye yakın karanlık güçler tarafından öldürülmek istenmiş, bazılarında ağır yaralanmış, ama hepsinden sıyırmış. 
   Aslan Başkan, Gürcistan'ın sevilen adamı. 
   Atatürk'ü model almış. 
   Sarı saçlı, mavi gözlü... Boyu da Atatürk ölçülerinde. 
   Köpekleri, dünya yarışmalarında birincilikler alıyor. Kanatları açıldığında 2 buçuk metreyi bulan bir kartalı var. Başkanlık konutu önünde kayalardan çevreyi gözetliyor. Gece gündüz 2 kilometre yakındaki her canlı hareketini algılıyor. Başkanın adamlarını uyarıyor. 
   Bu kadar önlem komünist rejimin kan virüslerini kapmış eski tüfek Şevardnadze'nin bir suikast girişimine karşıydı. 
   
   Gizli belgesel 
   Acaba abartı mı diye düşünmüştüm. 
   Batum'daki Başkanlık konutunda Aslan Başkan bizlere gizlice çekilmiş bir video banttan görüntüleri izletti. 
   Gürcü askerler, subaylar, gecenin bir saatinde bazı sivilleri, evlerinden ve işyerlerinden ite kaka sivilleri topluyorlar. 
   Şevardnadze sırtına bir parka atmış orada... Öfkeli, acımasız, adaleleri gerilmiş bir yüzle, sivillerin öldürülüşünü izliyor. Katliam bitince çekip gidiyor. 
   Aslan Başkan "Bütün dünya onu Gorbaçov'un Dışişleri Bakanı, ılımlı ve uygar Şevardnadze olarak tanıyor. İşte gerçek kişiliğini gördünüz" demişti. 
   Şevardnadze'nin şu son hileli seçimlerine halkın ayaklanması, fert başına yıllık 50 dolar milli gelirle, komünist rejimi bile arar hale düşmesi sürpriz değil. Eli kanlı bir tirandı Şevardnadze. 
   
   Aslan Başkan nöbete 
   Bir önceki seçimdi, Aslan Abashidse başkanlığa adaylığını koyacaktı. Kazanır gözüyle bakılmaktaydı. 
   Dönemin Cumhurbaşkanı Demirel'in ricası üzerine frene bastı. 
   Bakü - Tiflis - Ceyhan boru hattının en kritik aşamasında, bu projenin destekçilerinden Şevardnadze görevde kalmalıydı... 
   Ya Şimdi .. 
   Bu hattın 2005 başında Ceyhan'a petrol akıtmaya başlaması bekleniyor. Çok kısa sürede yıllık 50 milyon ton ham petrol akacak. Buna gene Baku - Ceyhan üzerinden Erzurum'a ulaşacak ve oradan Yunanistan'a, İtalya'ya geçirilecek "Şahdeniz" doğalgaz projesini ekleyiniz... Mavi Akım ve Kerkük - Yumurtalık boru hatlarıyla birlikte Türkiye, topraklarında petrol üretmeden petrol ülkesi oluyor. 
   İşte böyle bir süreçte Şevardnadze'nin ayağının kaydırılması kritik eşiği oluşturdu. 
   Rusya, petrol pokerinde, Türkiye'nin elinde bu denli güçlü kağıtlar bırakacak mı 
   Bu hat için ağırlık koymuş bulunan ABD susar mı 
   İhtilalin güçlü isimleri olarak görünenlerden Mikhail Saakaşvili eğitimini ABD'de almış, New York'ta avukatlık yapmış... ABD, o kartı oynayabilir. Meclis Başkanı Nino Burdjanze ise taraflar arasında uzlaşma sağlayabilecek ılımlı isim. 
   Ancak Rusya'yı ve arka bahçesindeki ülkeleri iyi bilen Kafkasyalı politikacılar, şansı Aslan Abashidze'ye veriyorlar. 
   Güzel Gürcü kızları, şarabı, konyağı, müziği ötesinde, Tiflis'te bu olanlar da önemli. 
   
      
   
</TEXT>
</DOC>
