<DOC>
<DOCNO> 150292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur15.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC vatandaşlarının Türk vatandaşlığına geçişi kolaylaşıyor 
</HEADLINE>
<TEXT>

     Türkiye Kıbrıs'ta strateji savaşını kaybetti. Artık Türkiye bugüne kadar tanımadığı Güney Kıbrıs'ı AB üyesi olduğu için devlet olarak kabul etmek zorunda kalacak. 
     Ancak Kıbrıs'ta çözüm için bütün kapılar kapanmış değil. Rum kesiminin AB üyeliğinin onaylanacağı Mayıs 2004 tarihine kadar vakit var. Türk tarafı, Mayıs 2004'e kadar Rum tarafını anlaşma masasına getirmeye çalışacak. Ancak Rum tarafının herhangi bir taviz vermesi beklenmiyor. 
     İşte tam bu aşamada Türkiye, KKTC vatandaşlarının Güney'e yönelmesini engellemek için bir atak başlattı. 
     KKTC vatandaşlarının Türk vatandaşlığına geçmesini kolaylaştıran yasa tasarısı, TBMM İçişleri Komisyonu'nda kabul edildi. 
     Tasarı, Kuzey Kıbrıs Türk Cumhuriyeti KKTC vatandaşlarının, ilgili makamlara başvurmaları halinde kendiliğinden Türkiye Cumhuriyeti vatandaşlığı kazanmalarını öngörüyor. 
     Tasarıyla ilgili bilgi veren Dışişleri Bakanlığı Konsolosluk İşleri Daire Başkanı Hasan Aygün, KKTC'nin uzun yıllardan bu yana ambargo altında olduğunu anımsattı. Türkiye ile KKTC'nin ilişkilerinin çeşitli entegrasyon aşamalarından geçtiğini, tasarının da bu gelişmelerin bir devamı olduğunu anlatan Aygün, KKTC vatandaşlarına daha önceden Türk vatandaşlığı tanındığını ancak bu düzenlemenin sorunları tam olarak karşılamadığını kaydetti. 
     Komisyon Başkanı Ziyaeddin Akbulut'un, ''KKTC vatandaşları rahatlıkla Türk vatandaşı olursa KKTC'de boşalma yaşanmaz mı ' yönündeki sorusunu Aygün, şöyle konuştu 
     ''Bu konu üzerinde uzun uzun düşünüldü. Düzenleme ile KKTC vatandaşlığından çıkılmayacak. Tasarı yasalaştıktan sonra bu konu üzerinde daha çalışılacak. KKTC vatandaşları zaten istedikleri zaman Türkiye'de yaşıyorlar, çalışıyorlar. Bu tasarı ile onlara ayrıca bir güvence tanınmış olacak.'' Bir milletvekilinin, ''Güney Kıbrıs Rum yönetimi aynı yönde bir çağrı yapsa ne olur '' sorusu üzerine Aygün, ''Bizim endişemiz de Güney'e doğru bir kayma olabileceği yolunda' dedi. Hasan Aygün, aldıkları duyumlara göre Güney Kıbrıs'a Kuzey'den günübirlik 9 bin KKTC vatandaşının çalışmak üzere geçtiğini söyledi. 
     Bir milletvekilinin ''Neden Güney Kıbrıs'a bu kadar ilgi var '' sorusu üzerine Aygün, ''Güney Kıbrıs'ta fert başına milli gelir 16 bin dolara çıkmış durumda. AB'ye girmesiyle daha da yukarı çıkacak. Geleceğe yönelik belirsizlik de KKTC vatandaşını rahatsız etmektedir'' dedi. 
     Daha sonra oya sunulan tasarı oybirliği ile kabul edildi. 
     





</TEXT>
</DOC>
