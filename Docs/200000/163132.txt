<DOC>
<DOCNO> 163132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yasam/yas05.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
F - tipi paket operasyonu 
</HEADLINE>
<TEXT>

Bolu F - Tipi Cezaevi'ne atılmak istenen paket duvara takıldı. Bomba sanılan paketten, cep telefonu çıktı 
     MESUT ÇATAK, ÖZGÜR CANSU Bolu DHA 

     Cezaevlerine yasak madde sokmakta en çok kullanılan yöntemlerden 'duvar üzerinden paket atma', Bolu'da duvara takıldı. 
     Bolu F Tipi Cezaevi'nin önünden geçen D - 100 Karayolu kenarında duran 34 FHA 40 plakalı Tofaş Şahin model otomobilden inen bir kişi, dün saat 11.00 sıralarında 200 metre uzaklıktaki cezaevine yürümeye başladı. Elindeki poşeti duvarın üzerinden cezaevine atmaya çalışan kişi, nöbetçi askerin fark ederek düdükle ikazı üzerine tekrar otomobile yöneldi. Tam bu sırada otomobilde bulunan kişi paniğe kapılıp arkadaşını beklemeden kaçınca, ortalık karıştı. 
     
     Atan yakalandı, kaçan çatıştı 
     Cezaevinin önünde kalan kişi elindeki poşeti çalıların arasına atarak kaçmaya çalışınca peşine düşen jandarma, önce bu adamı yakalayarak gözaltına aldı. 
     Bu arada otomobilde bulunan kişi de, kendisini takip eden polis ve jandarma ekiplerine ateş açtı. Otomobili Abant Kavşağı'ndaki Konak Tesisleri önünde bırakarak kaçan kişi, Abant Yolu üzerindeki Yolçatı köyünde bir derenin içinde yakalandı. Bomba sanılan paketten ise, cep telefonu ve bir GSM hattı çıktı. 
     

</TEXT>
</DOC>
