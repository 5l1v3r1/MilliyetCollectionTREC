<DOC>
<DOCNO> 186346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/guncel/gun03.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Velilere zorunlu bağış mektubu 
</HEADLINE>
<TEXT>

      
   Aydınlıkevler İlköğretim Okulu, okul giderlerinin karşılanması amacıyla gerekli paranın toplanması için velilere mektup gönderdi. Bağışların Vakıfbank'ta açılan bir hesaba yatırılmasını isteyen mektupta, Milli Eğitim Vakfı'nın öğrenci başına yatırılmasını talep ettiği 40 milyon liranın yanı sıra, 1. - 3. sınıfların 55, 4. ve 5. sınıfların 73 6. - 8. sınıfların da 76 milyon lira yatırması gerektiği belirtildi. 
   
   EVE KEŞFE GİDİLECEK 
   Ayrıca fakir olduğunu beyan eden velilerin evlerinde Okul Aile Birliği'nin keşif yapacağı ve fakir olduğuna kanaat getirilen velilerden vakıf parası alınmayacağı dile getirildi. Mektupta, kardeş öğrencilerden en büyüğünün "fakir" kabul edileceği, diğer kardeşlerden tam ücret alınacağı belirtildi. Dernek Başkanı Serhat Eyüpoğlu, velilerin çoğunun ücretleri yatırmak için söz verdiğini vurgulayarak, "Kimseyi mecbur koşmadık, zorlama yok. Vakıfbank'taki hesaptan kimsenin para çekme yetkisi yok. Yatırılan para doğrudan vakıf hesabına aktarılıyor. Her şey çocuklar için" dedi. 
   
   
</TEXT>
</DOC>
