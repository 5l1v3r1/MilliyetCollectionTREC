<DOC>
<DOCNO> 155234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/siyaset/siy05.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın pabucu delik çıktı 
</HEADLINE>
<TEXT>

     Fotoğraf Mustafa İstemi 

     CHP Genel Başkanı Deniz Baykal'ın TBMM'de kan vermesi sırasında ilginç olaylar yaşandı. Baykal'ın sedyeye yatması üzerine ayakkabısının altındaki yıpranma nedeniyle oluşan çukurlaşmış bölüm ortaya çıktı. Foto muhabirleri ayak ucundan çekime başlayınca Baykal, "Delik yok değil mi " diye sordu. Gazeteciler, "Sağ ayakkabınız yıpranmış" yanıtını verirken, Baykal, "O kadar yakından çekiyorsunuz ki, keşke ayakkabının altına reklam alsaydık ya da 'çifte vergilendirmeye son' yazsaydık" dedi. Baykal kan vermeye başladıktan sonra gelen AKP Grup Başkanvekili Salih Kapusuz, Baykal'ın kilosuna, "Maşallahı var. Sizden iki ünite de üç de çıkar" diye laf attı. Kapusuz, kan vermeye geldiğini söyleyince Baykal, "Siz zaten milletin kanını emdiniz, iliğini kanını bırakmadınız" karşılığını verdi. 

</TEXT>
</DOC>
