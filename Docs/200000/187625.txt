<DOC>
<DOCNO> 187625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/dunya/dun02.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakola saldırı 10 ölü 
</HEADLINE>
<TEXT>

   Eski 'Saddam Kenti'nde karakola düzenlenen intihar saldırısında 45 kişi de yaralandı 
      DIŞ HABERLER SERVİSİ 

   
   Irak'ın başkenti Bağdat'taki bir karakola bomba yüklü bir araçla düzenlenen saldırıda, araçtaki kişi dahil 10 kişi ölürken, kentte istihbaratçı olduğu bildirilen bir İspanyol diplomat da suikasta kurban gitti. 
   Saddam Hüseyin'in devrilmesinden önce "Saddam Kenti" olarak anılan ancak daha sonra adı "Sadr Kenti" olarak değiştirilen semtteki karakola yönelik saldırıda, 50 polis memuru maaşlarını almak üzere bahçede toplanmışken, bomba yüklü beyaz bir araç hızla karakola doğru ilerledi. Üzerine ateş açılmasına rağmen durdurulamayan araç, park halindeki bir başka otomobile çarptı ve infilak etti. İntihar saldırısında, bombalı araçtaki kişi ile birlikte üç polis ve altı sivil öldü, 45 kişi de yaralandı. 
   Bağdat'taki başka bir olayda da, Irak'ta görevli Jose Jose Antonio Bernal 34 adlı İspanyol diplomat evinin önünde öldürüldü. Havacı, İspanyol Askeri İstihbaratı ve Ulusal İstihbarat Merkezi üyesi Askeri Ataşe Bernal, sabah saatlerinde evinin kapısını çalan kimliği belirsiz dört kişi tarafından vuruldu. Bernal, savaş sırasında da Bağdat'ta görevli idi. Bağdat'ın kuzeydoğusunda dün ayrıca bir ABD askeri de öldürüldü. 
   
</TEXT>
</DOC>
