<DOC>
<DOCNO> 162492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo02.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell 'Ayın Futbol Değeri' Mayıs adayları... 
</HEADLINE>
<TEXT>

     Turkcell tarafından düzenlenen ''Turkcell Futbol Ödülleri''nde, mayıs ayı için ''Ayın Futbol Değeri'' adayları belirlendi. 
     Mayıs ayı içindeki Birinci Süper Lig maçlarındaki gol, asist, kurtarış gibi görüntülerin yanı sıra saha içi ya da dışından gelen fair-play, azim, takım ruhu, sportmenlik gibi manevi değerleri taşıyan toplam 12 görüntü, jüri tarafından ele alındı ve bunlardan 4'ü mayıs ayı adayı olarak belirlendi. 
     Adaylar, 13 Haziran'dan itibaren televizyonlardan yayınlanarak, kısa mesajla halk oylamasına sunulacak. Oylamanın ardından uzman jüri, ayın futbol değerini belirleyecek. 
     Mayıs ayı için ''Ayın Futbol Değeri'' adayları şöyle 
     1. Aday İstanbulspor 
     Gerekçe İstanbulsporlu futbolcuların, sakatlık geçiren rakiplerini sedyeye taşıyarak, sahada yaşananların sadece sportif bir rekabetten ibaret olduğunu göstermeleri. 
     2. Aday Tuzla Fenerbahçe, Beşiktaş ve Galatasaray taraftar dernekleri. 
     Gerekçe Tuzla taraftar derneğine üye Fenerbahçeli gençlerin bir trafik kazasında hayatlarını kaybetmesinin ardından, 3 büyük kulübün bu acıyı tribünde paylaşması. 
     3. Aday Tuncay Şanlı Fenerbahçeli futbolcu 
     Gerekçe Kocaelispor'a attığı güzel golden sonra Tuzlalı Fenerbahçe, Galatasaray ve Beşiktaş taraftarlarının olduğu bölüme koşarak, golünü onlara adaması. 
     4. Aday Mircea Lucescu Beşiktaş Teknik Direktörü Gerekçe Beşiktaş'ı şampiyon yapan Lucescu'nun, başarıyı bir ekip ruhu içinde herkesle paylaşması ve rakip meslektaşını öven centilmence konuşmaları. 
     
</TEXT>
</DOC>
