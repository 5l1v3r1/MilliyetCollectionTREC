<DOC>
<DOCNO> 169316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko20.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Sayın Halkbank, Kasım sonuna kadar satışa hazır olacak 
</HEADLINE>
<TEXT>

     IMF Türkiye Masası Şefi Rıza Moghadam başkanlığındaki heyet, Kamu Bankaları Ortak Yönetim Kurulu Başkanı Zeki Sayın'ı makamında ziyaret ederek, yaklaşık bir saat görüştü. 
     Kamu Bankaları Ortak Yönetim Kurulu Başkanı Sayın, görüşmeden sonra gazetecilere yaptığı açıklamada, bugünkü görüşmede, Halkbank'ın özelleştirilmesiyle ilgili danışman firmanın Eylül sonuna kadar raporunu vereceğini ve raporu aldıktan sonra Kasım sonuna kadar da, Banka'nın satışa hazır olacağını anlattıklarını kaydetti. 
     Sayın, görüşmede, tarım kredilerinin yeniden yapılandırılması görüşünde mutabık kaldıklarını ve takip ettikleri yolun doğru olduğunun görüldüğünü söyledi. 
     Zeki Sayın, kamu bankaları hakkında IMF heyetine genel bilgi verdiklerini de vurguladı. 
     Sayın, bir soru üzerine, gündemlerinde hiç bir zaman Halkbank ile Ziraat Bankası'nın birleştirilmesinin olmadığını, bunun sadece söylendiğini, hiç bir zaman gündemlerine de girmediğini kaydetti. 
     Dünya Bankası Türkiye temsilcisinin, ''Halk Bankası ya satılmaz ise ne olur Birleştirir misiniz '' şeklinde kendilerine sorduğunu belirten Sayın, ''biz de hayır satacağız dedik'' şeklinde konuştu. 
     
     VAKIFBANK'TA DURUM 
     Sayın, Vakıfbank'a ilişkin bir soruya karşılık ise şunları söyledi 
     ''Vakıflar Bankası'nın yüzde 25'i sandığa, Yüzde 75'i de Vakıflar Genel Müdürlüğüne ait. O yüzde 75'ini acaba Ziraat Bankası satın alabilir mi konusu oldu, fakat şu ana kadar ciddi bir biçimde oturup konuşmadık bu meseleyi.'' Sayın, ''siz böyle bir şeyden yana mısınız '' şeklindeki soruya, ''bana kaç tane banka verilirse alırım, daha güzel olur '' yanıtını verdi. 
     Zeki Sayın, görüşmede, Ziraat Bankası'nın özelleştirilmesinin hiç gündeme gelmediğini, bugünlerde sadece Halk Bankası'nın özelleştirilmesinin görüşüldüğünü kaydetti. 
     Görüşmeye, IMF Türkiye Temsilcisi Odd Per Brekk ile Ziraat ve Halk Bankası'nın genel müdürleri de katıldı. 
     
</TEXT>
</DOC>
