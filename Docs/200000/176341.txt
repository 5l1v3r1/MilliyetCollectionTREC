<DOC>
<DOCNO> 176341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur18.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ YÖK taslağını reform olarak değerlendirmek mümkün değil 
</HEADLINE>
<TEXT>

     Orta Doğu Teknik Üniversitesi ODTÜ , Milli Eğitim Bakanlığı'nın hazırladığı Yükseköğretim Yasa Tasarısı Taslağı'nı ''reform'' olarak nitelendirmenin mümkün olmadığı görüşünde. 
     Üniversitenin Senatosu ve Yönetim Kurulu, taslağa ilişkin bir rapor hazırladı. 
     Raporda, taslağı, ''reform'' olarak nitelendirmenin kesinlikle mümkün olmadığı vurgulandı. 
     Taslağın, ''Avrupa Birliği AB normlarıyla çeliştiği, bu nedenle uyum sürecinde sorun yaratabileceği'' savunulan raporda, çalışma, ''çağdaş ülkelerdeki yükseköğretim tartışmaları ve reform çabalarını dikkate almayan bir metin'' olarak değerlendirildi. 
     Raporda, şu görüşlere yer verildi 
     ''Üniversiteyi siyasal iktidara bağlı ve bağımlı kılacak olan bu taslak, kendi kurgusu içinde varolan 'Yükseköğretimde Amaç' ve 'Ana İlkeler' başlıkları altında yer alan maddelerle de bağdaşmamaktadır. Böylece bilimsel özgürlük, özerklik, demokratik katılım kavramları boşlukta kalarak, anlamlarını yitirmektedir.'' Milli Eğitim Bakanlığı'na verilmesi öngörülen yetkilerin, YÖK'ü ''ilgili'' olmaktan çıkarıp ''bağlı'' kuruluş haline getirebileceği ifade edilen raporda, siyasallaşmadan duyulan kaygı dile getirildi. 
     Raporda, taslağın, ''mevcut durum ve işleyişin ciddi, kabul edilebilir, anlaşılabilir, açık ve önyargısız bir durum değerlendirmesi'' yapılmadan hazırlandığı kaydedilerek, ''Çıkarılmak istenen yasa, birçok yönüyle ısrarla vurgulandığı gibi daha demokratik değil, bugünkü sistemden geriye giden bir merkezi örgütlenme ve işleyiş üzerine inşa edilmiş görünmektedir'' denildi. 
     
     ELEŞTİRİLER 
     ODTÜ'ye göre taslakta sorun yaratabilecek bazı unsurlar şöyle 
     - ÜAK'ya ilke ve kriterleri belirleme, YÖK'e ise yürütme işlevi verildiği gözlenmiştir. Ancak Anayasa'nın 131. maddesi, YÖK'ün görevlerinin sadece yürütmeyle sınırlandırılmasına engel teşkil etmektedir. 
     - YÖK'ün oluşumunda, mevcut durumda tarafsızlığı bir güvence oluşturan Cumhurbaşkanı'nın kontenjanı, 7'den 2'ye indirilerek etkisizleştirilmiştir. 
     - Aksine Bakanlar Kurulu kontenjanı artırılarak, üst kurul siyasal baskı ve yönlendirmeye açık hale getirilmiştir. 
     - Geçici maddelerde öngörülen yöntemle, çok kısa bir sürede üniversitelerin tüm yönetim kadroları değişecek ve işleyiş önemli ölçüde zedelenecektir. Yönetimlerin devamlılığını gözardı etmeyen sorunsuz geçiş sağlanmalıdır. 
     - Yöneticilerin bir kez seçilmesi esas alınırsa görev süreleri daha uzun tutulmalıdır. Ancak ikinci dönem seçim yapılması, başarısız bulunan yöneticilerin görevi bırakması, başarılı olanların ise devam etmesi sağlanmalıdır. 
     - ÜAK'da rektörler ile üniversitelerin fen, sosyal ve sağlık alanlarından temsilcilerin yer alması, üniversiteler arasında temsil eşitsizliği yaratacaktır. ODTÜ, tıp fakültesi bulunmadığı için rektör dışında 2 üye ile temsil edilirken, çok daha az sayıda öğrenci ve öğretim üyesi olan bazı vakıf üniversiteleri 3 üye ile temsil edilebilecek. 
     - Vakıf üniversitelerine ciddi oranda devlet yardımı öngörülmektedir. Devlet katkısının söz konusu üniversitelerin gelişimini destekleyecek 'yatırım teşvikleri' ile sınırlandırılması uygun olacaktır. 
     - Merkezi sınavla akademik kadrolara yerleştirme yapılması hiçbir gelişmiş ülkede yoktur. Merkezi sınavlar ancak genel alan bilgisini ölçebilir, oysa kurumun ihtiyaç duyduğu uzmanlık alanlarının ayrıca değerlendirilmesi gerekir. 
     - Taslak hazırlanırken üniversitelerin işleyişi yeterince anlaşılamadığı için tezsiz yüksek lisans, ikinci öğretim yüksek lisans programları birbirine karıştırılmıştır. Tezsiz yüksek lisans programlarının tümü ikinci öğretim olarak değerlendirilmiştir. 
     
     ''ZAMAN SINIRLAMASI OLMASIN'' 
     Raporda, üniversitelerin görüşünü almak yerine ''aktif katılımlarını'' sağlamak gerektiği belirtilerek, ''çalışmaların kısa bir zaman dilimine sıkıştırılmaması'' istendi. 
     Bütün üniversiteleri ''aynı ve ayrıntılı tek bir model'' içinde değerlendirmektense, işleyişi kurumların belirleyebileceği ''çerçeve yasa'' oluşturulması önerilen raporda, şöyle denildi 
     ''Üniversitelerin YÖK tarafından belirlenecek genel ilkeler çerçevesinde kendi misyonlarına ve sundukları ürün ve hizmet yelpazesine uygun örgütlenmelerine olanak sağlanmalıdır. Etkili örgütlenme ve öncelikli uzman kadroların oluşturulması için akademik ve idari 'torba kadro' anlayışına geçilmelidir. 
     Ayrıca üniversitelere kaynak kullanımında daha fazla yetki ve sorumluluk veren, şeffaflığı sağlayan bir 'torba bütçe' modeli tercih edilmelidir.'' 
     
</TEXT>
</DOC>
