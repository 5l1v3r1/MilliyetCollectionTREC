<DOC>
<DOCNO> 182698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo11.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler ve Blackburn taraftarları halı saha maçı yapacak... 
</HEADLINE>
<TEXT>

     A Milli Futbol Takımı'nın 11 Ekim'de İngiltere ile yapacağı Avrupa Şampiyonası eleme grup maçı öncesi, iki ülke kamuoyunun gerginleşen ortamını, Gençlerbirliği ve İngiltere'nin Blackburn Rovers takımı taraftarları yumuşatacak. 
     İki takım taraftarları 24 Eylül'de oynanacak UEFA Kupası karşılaşmasından önce Gençlerbirliği tesislerinde halı saha maçı oynayacak. 
     UEFA Kupası kuralarının çekilmesinden sonra, Gençlerbirliği Taraftarlar Derneği internet sitesi ''www.alkaralar.com'' ile Blackburn Rovers taraftarlarının internet sitesi ''www.brfcs.biz'' yöneticilerinin temasa geçmesi ile başlayan dostluk, 24 Eylül'de halı saha maçı oynanması karırıyla sonuçlandı. Gençlerbirliği Taraftarlar Derneği Başkanı Doğan Akpınar, Blackburn Rovers taraftarlarını en iyi şekilde ağırlayacaklarını belirterek, ''Futbolun dostluk olduğunu herkese göstereceğiz'' dedi. Akpınar, Blackburn Rovers'ı ve taraftarlarını havaalanında Seymenler, çiçekler ve lokumlarla karşılayacaklarını söyledi. 
     ''www.alkaralar.com''un yöneticilerinden Barış Karacasu ise İngilizler'in de rövanş maçı istediğini, olanak bulmaları halinde kendilerinin de deplasmana gitmek istediklerini belirtti. 
     
</TEXT>
</DOC>
