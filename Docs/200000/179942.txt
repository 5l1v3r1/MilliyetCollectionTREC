<DOC>
<DOCNO> 179942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/spor/spo09.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozacı ve şıracı 
</HEADLINE>
<TEXT>

   Trabzon - A.Sebat maçındaki yönetimi ve futbolcularla diyaloğu eleştiri konusu olan Mutlu Çelik gözlemcisinden 7 puan aldı. Çelik'e bu başarılı notu veren ise MHK Başkanı Bülent Yavuz 
      
   Şaşırtan rapor 
   MERKEZ Hakem Komitesi yeni bir krizle futbol kamuoyunda gündemin bir numaralı konusu oldu. Trabzon - A.Sebatspor karşılaşmasını yöneten hakem Mutlu Çelik'in gözlemcisinin MHK Başkanı Bülent Yavuz olduğu ortaya çıktı. Yavuz'un, "teknik olarak saha içi kararları iyiydi" şeklinde değerlendirdiği Mutlu'ya yeni not sistemine göre 10 üzerinden 7 puan verdiği öğrenildi. 
   
   Savunma istediler 
   BÜLENT Yavuz'un geçer not verdiği Mutlu Çelik'ten yazılı savunma istenmesi krizin ikinci perdesi oldu. Çelik'ten, "Ben basit penaltıları veririm." "Evet sizin pozisyon penaltıydı, karar benim", "Trabzonspor'a vefa borcum vardı. Şimdi bunu ödüyorum", "Korhan, hocana söyle seni alsın, yoksa atacağım" şeklindeki suçlamaların doğruluğu soruldu. 
   
   İfade verecekler 
   MHK, söz konusu iddialarda bulunan A.Sebatsporlu Selahattin ve Korhan'dan futbol federasyonu aracılığı ile ifade alınmasını istedi. Üst düzey bir MHK yetkilisi, "İfadeler kanıtlanırsa gereken işlem yapılır. Çelik, belli bir süre dinlendirilir. Ama eğer futbolcular iddialarını kanıtlayamaz ise o zaman onlar hakkında cezai işlem yapılır" diye konuştu. 
   
   Çileden çıktı    Eleştiriler artıyor 
   SÜPER Lig'in son haftasında yapılan hakem hataları, MHK Başkanı Bülent Yavuz'u kızdırdı. Artan eleştiriler nedeniyle MHK Başkanı'nın bugün yapılacak olan aylık seminerde hakemlere sert uyarılarda bulunacağı öğrenildi. Mutlu Çelik, Ali Aydın, Selçuk Dereli ve İsmet Arzuman'ın toplantı gündeminde önemli bir yer teşkil edeceği açıklandı. 
   
   Boşat şaşırtmadı 
   MHK'NIN İstanbul'da düzenlediği sezonun ilk atletik klasmanında 29 hakem baraj derecelerini başarıyla geçti. Süper Lig'de maç yöneten Muhittin Boşat ile Vedat Tan ise rapor getirerek sınava katılmadılar. FIFA kokartlı Muhittin Boşat geçtiğimiz sezon da çeşitli defalar rapor göndermiş ve kondisyon sınavlarına istirak etmemişti. 
</TEXT>
</DOC>
