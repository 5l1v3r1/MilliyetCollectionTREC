<DOC>
<DOCNO> 190129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun41.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş ABD seçimlere müdahalesini durdursun 
</HEADLINE>
<TEXT>

     KKTC Devlet Bakanı ve Başbakan Yardımcısı Serdar Denktaş, ABD'nin KKTC'deki seçimlere müdahalesini durdurmasını istedi. 
     Demokrat Parti DP Genel Başkanı Serdar Denktaş, yaptığı yazılı açıklamada, ABD'nin KKTC'deki seçimlere müdahalesini durdurması gerektiğini ifade ederek, şunları söyledi 
     ''Bu dış müdahaleleri örtbas edebilmek için maalesef 'Türkiye müdahale ediyor' diye sürekli propaganda yapılıyor. Türkiye buradaki seçimlerin adil, şeffaf ve demokratik bir ortamda gerçekleşmesi için uğraş vermektedir. Bunun dışında da hiçbir müdahalesi yoktur.'' Amerikalı yetkililerinin seçimlere gözlemci göndermek istemesi konusuna da değinen Denktaş, ''Söyledikleri gibi eğer gözlemci göndermek istiyorlarsa, buyursunlar, hiçbir çekincemiz ve sakınca yoktur'' dedi. 
     ABD yetkililerinin ''seçim listelerinden ötürü endişe duydukları'' yönündeki açıklamalarıyla ilgili olarak da Denktaş, son 6 ayda onaylanan vatandaşlık sayısının 2 bin 500, fiilen uygulamaya geçenlerin sayısının ise bin civarında olduğunu belirtti. 
     Serdar Denktaş, Annan Planı'nın görüşülüp görüşülmemesi noktasında olmadıklarını belirterek, ''Herhangi bir çözümün 3 ana noktayı içermesini istiyoruz. Biri Kıbrıs Türk halkının egemenliği, ikincisi iki kesimlilik, üçüncüsü de Türkiye'nin etkin ve fiili garantisinin devamıdır'' ifadesini kullandı. 
     Annan Planı'nın var olduğu şekliyle müzakere edilmesinin mümkün olmadığını, BM Genel Sekreteri Kofi Annan'ın planla ilgili koyduğu kısıtlamaları kaldırması halinde planın müzakere edilebileceğini dile getiren Denktaş, planın adının değil içeriğinin önemli olduğunu söyledi. 
     
</TEXT>
</DOC>
