<DOC>
<DOCNO> 174703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur06.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişler ne zaman fırçalanmalı 
</HEADLINE>
<TEXT>

     Ege Üniversitesi EÜ Diş Hekimliği Fakültesi Öğretim Üyesi Prof. Dr. Şükrü Kandemir, diş fırçalamanın belli bir zamanda yapılması gerektiğine ilişkin uluslararası bilimsel bir saptama bulunmadığını söyledi. 
     Prof. Dr. Şükrü Kandemir, son günlerde medyada ''dişlerin yemeklerden 1 saat sonra fırçalanması gerektiğine'' ilişkin haberlerin yer aldığını belirterek, dişlerin yemeklerden önce, hemen sonra ya da yemeklerden 1 saat sonra fırçalanması gerekliliğinin ''uluslararası bir saptama olmadığını'' ifade etti. 
     Koruyucu ağız diş sağlığı ürünleri ve bunların uygulamalarına yönelik spekülasyonların yapıldığını dile getiren Prof. Dr. Kandemir, şu bilgiyi verdi 
     ''Ağız diş sağlığı ürünlerinin kozmetik maddeler sınıfına dahildir. Bundan dolayı bu ürünlerin reklamlarının serbest olması, üretici firmaların var olan veya yeni ürünlerini pazarlarken yaptıkları reklamlarda abartılı davranmaları, ağız ve diş sağlığı konusunda diş hekimlerinin eksik açıklamalarını kontrol eden ve düzelten mekanizmanın olmaması, Türk diş hekimliğinde işleyen hasta hekim haklarının olmaması, bu spekülasyonların başlıca nedenidir.'' 
     
     HASTALIK NEDENLERİ 
     Diş ve diş eti hastalıklarının tek nedeninin dişler üzerinde biriken ''mikrobial dental plak'' olduğuna işaret eden Prof. Dr. Kandemir, bu plağı dişlerin üzerinden uzaklaştırmanın tek yolunun da mekanik olarak günde iki kez diş fırçası, bir kez diş ipi ve ara yüz diş fırçası ile dişlerin temizlenmesi olduğunu bildirdi. 
     ''Yemeklerden önce veya sonra dişlerinizi fırçalamanız gerekir'' önerisinin uygulanabilirliğinin zaman ve mekan açısından düşük olması nedeniyle kişileri, dişlerini düzenli fırça ve iple temizlemekten alıkoyduğunu öne süren Prof. Dr. Kandemir, şöyle konuştu 
     ''Dişin üzerindeki mikrobial dental plağın, şekerli gıda alınır alınmaz asit oluşturması ve şekerli gıda alımının sona ermesinden 5 dakika sonra asidin ortamdan uzaklaşması nedeniyle yemeklerden sonra dişlerin üzerindeki mikrobial dental plağı temizlemenin bir anlamı yoktur. Daha stressiz, zaman olarak acele gerektirmeyen ev ortamında dişleri fırça ve iple temizlemek gerekir.'' 
     
</TEXT>
</DOC>
