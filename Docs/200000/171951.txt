<DOC>
<DOCNO> 171951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı ikramiyesi açıklandı 10 trilyon... 
</HEADLINE>
<TEXT>

     Milli Piyango İdaresi, yılbaşı özel çekilişindeki büyük ikramiye tutarını 10 trilyon lira olarak belirledi. 
     31 Aralık özel çekilişinde geçen yıl 8 trilyon lira olan büyük ikramiye, bu yıl 2 trilyon lira artırıldı. Özel çekiliş için 120 trilyon liralık bileti piyasaya sürecek olan Milli Piyango, vatandaşa da 71 trilyon lira ikramiye dağıtacak. 
     Milli Piyango idaresi geçen yılbaşında toplam değeri 70 trilyon lira olan 23 milyon 400 bin adet bilet basmıştı. 
     Yılbaşı özel çekilişi ile en az 3, en fazla da 7 kişi yeni yıla trilyoner girme şansını elde edecek. 
     Özel çekilişte, 10 trilyon liranın yanı sıra 2 adet trilyonluk ikramiye daha verilecek. Bu şekilde 1 adet 3 trilyon, 1 adet de 1 trilyon liralık ikramiye sahiplerini bulacak. 
     Milyarlık ikramiye adedinin de 795 olarak tespit edildiği yılbaşı özel çekilişinde, 5 adet 500 milyar, 10 adet 100 milyar, 30 adet 50 milyar, 50 adet 20 milyar, 100 adet 15 milyar, 100 adet 10 milyar ve 500 adet de 5 milyar liralık ikramiyeler verilecek. 
     
     BÜYÜK İKRAMİYENİN SEYRİ 

     Yılbaşı için 10 trilyon lira olarak saptanan büyük ikramiye, son 10 yıllık dönemde hızlı bir artış gösterdi. 
     1993'de 40 milyar lira olan büyük ikramiye, 1994'de 55, 1995 yılında ise 80 milyar liraya yükseldi. 
     1996 yılbaşı özel çekilişinde 150 milyar liraya, 1997'de 300 milyara, 1998'de de 600 milyar liraya çıkan büyük ikramiyede 1999'da trilyon rakamıyla tanışıldı. 
     1999'da büyük ikramiye olarak 1 adet 1 trilyon lira, 2000 yılında 3 trilyon lira, 2001 yılında da 5 trilyon lira dağıtıldı. Geçen yıl 8 trilyon lira olan büyük ikramiyenin bu yıl 10 trilyon liraya çıkarılmasıyla birlikte dolar bazında da son yılların en yüksek noktasına ulaşıldı. 
     1993 yılında 2 milyon 766 bin 634 dolar, geçen yıl 4 milyon 787 bin dolar olan büyük ikramiye, günümüzdeki kurla 7 milyon doları aşacak. 
     
     GÜNLÜK FAİZİ 12-13 MİLYAR LİRA 

     10 trilyon liralık yılbaşı büyük ikramiyesinin, bankaya faize yatırılması halinde her gün 9 milyar 830 milyon lira faiz geliri elde edilebiliyor. Bu paranın Hazine bonosuna yatırılması durumunda getireceği günlük kazanç ise 13.4 milyar lirayı buluyor. Büyük ikramiyenin B tipi fonlarda değerlendirilmesi halinde de yatırımcının cebine her gün 7 milyar lira giriyor. 
     10 trilyon lira ile 90 bin 909 adet Cumhuriyet altını alınabilirken, tanesi 50 milyar liradan 200, tanesi 100 milyar liradan da 100 adet daire edinilebiliyor. 
     
     ŞANSIN DA MERKEZİ 

     Öte yandan Milli Piyango verileri, yılbaşı büyük ikramiyesinin çok büyük oranda çeyrek bilete çıktığı sonucunu veriyor. 1993-2002 döneminde gerçekleştirilen özel çekilişlerde büyük ikramiye 7 kez çeyrek bilete, 1 kez tam, 2 kez de yarım bilete isabet etti. 
     Bu dönemde talih kuşu en fazla Ankara ve İstanbul'a kondu. 10 çekilişte Türkiye'nin bu 2 büyük merkezi 8'er büyük talihli çıkardı. Mersin 5 talihli ile Ankara ve İstanbul'u izlerken, büyük ikramiyenin dağıtıldığı diğer merkezler ise Adana, Eskişehir, Sinop, Muğla, Manisa, Kayseri, Antalya, İzmir ve Samsun olarak sıralandı. 
     
     YILBAŞI KRİZİNE ÖNLEM 

     Bu arada Milli Piyango İdaresi Genel Müdürü İhya Balak, geçen yıl yaşanan bilet sıkıntısının bu yıl da tekrarlanmaması için önlem aldıklarını söyledi. 
     15 gün önce milli piyango esnaf odaları ve ana bayiler kanalıyla bütün bayilere yılbaşı çekilişi hakkında bilgilerin yer aldığı mektuplar gönderdiklerini ve kendilerinden yılbaşı için talep ettikleri bilet sayısını formlara yazmalarını istediklerini kaydetti. 
     Gelen cevaplarda bazı ufak bayilerin dahi 5 trilyon liralık bilet istediğinin anlaşıldığını belirten Genel Müdür Balak, şöyle konuştu 
     ''Hafta başında bayiler ve odaları ile toplantı yapacağız. Gelen talepleri tek tek değerlendireceğiz. Bu çerçevede, bilet fiyatı ile basılacak çeyrek, yarım ve tam bilet adedini kesinleştireceğiz. Geçen yıldan yaklaşık 10 milyon daha fazla bilet basacağız. Alacağımız diğer önlemlerle birlikte bu yılbaşı bilet sıkıntısı yaşatmayacağız.'' 
     
     BÜYÜK İKRAMİYELER 

     Milli Piyangonun son 10 yıldaki yılbaşı büyük ikramiyesi tutarları ile ikramiye kazanan biletler ve satış merkezleri şöyle 
     

YILLAR BÜYÜK İKRAMİYE TL DOLAR BİLET KAZANAN İL 1993 40 milyar 2.766.634 Çeyrek Adana, Mersin, Ank. 2 1994 55 milyar 1.421.666 Çeyrek İst. 2 , Tarsus, Esk. 1995 80 milyar 1.344.515 Çeyrek Ank. Sinop, İst. Muğla 1996 150 milyar 1.395.284 Çeyrek İst. Manisa, Ank. Kayseri 1997 300 milyar 1.394.635 Tam Eskişehir 1998 600 milyar 1.918.649 Çeyrek İst. Osmaniye, Mers. Ank. 1999 1 trilyon 1.842.628 Yarım Manisa, Antalya 2000 3 trilyon 4.477.685 Yarım İzmir, İstanbul 2001 5 trilyon 3.439.700 Çeyrek İst. Mersin 2 , Ank. 2002 8 trilyon 4.787.000 Çeyrek İst. Samsun, Ank 2 2003 10 trilyon 7.002.801 Günümüz kurlarıyla      
</TEXT>
</DOC>
