<DOC>
<DOCNO> 187456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun01.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinema tarihinin en şiddet dolu filmi "Kill Bill" vizyona giriyor 
</HEADLINE>
<TEXT>

     Amerikan sinema tarihinin en şiddet dolu filmi olarak nitelenen, ünlü yönetmen Quentin Tarantino'nun merakla beklenen yapıtı ''Kill Bill''in New York prömiyeri yapıldı. 
     ABD'de Cuma günü vizyona girecek filmin New York'ta yapılan galasına, yönetmen Tarantino katılmazken, filmin yıldızı Uma Thurman kocası Ethan Hawke olmaksızın, diğer yıldız Darryl Hannah da sevgilisi yönetmen Peter Bogdanovich ile boy gösterdi. 
     Şiddet sahnelerinin çokluğu ve yoğunluğu nedeniyle, ''sinema tarihinin en çok Max Factor marka sahte kan tüketilen filmi'' olarak değerlendirilen filmin ilk bölümü Cuma günü gösterime girerken, ikinci bölümünün de Şubat ayında gösterilmesi planlanıyor. 
     Gişe rekorları kırması ve Oscar'a aday olması beklenen filmin konusu şöyle 
     ''Gelin Uma Thurman evleneceği gün saldırıya uğrar. Ona bu saldırıyı düzenleyense kocası Bill'dir David Carradine . Bir zamanlar kadınlardan oluşan bir suikast timinin başkanı olan gelin, gruptaki diğer elemanların ona karşı gelmesiyle tam da nikah gününde korkunç bir saldırıya uğruyor. Başını Bill'in çektiği suikastçılar onu ölüme terk ediyor. Ancak, gelin ölmüyor ve beş yıl komada kaldıktan sonra intikam için dönüyor.'' Filmin senaryosu da yönetmen ve yapımcı Tarantino tarafından yazıldı. 
     
</TEXT>
</DOC>
