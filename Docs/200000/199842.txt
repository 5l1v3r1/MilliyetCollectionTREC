<DOC>
<DOCNO> 199842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur15.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İç Anadolu'da kültür-sanat rüzgarı... 
</HEADLINE>
<TEXT>

     Konya, Kayseri ve Eskişehir, kültür ve sanat etkinlikleri ile dolu bir haftaya hazırlanıyor. 
     Ankara Devlet Tiyatrosu, ''Geçmiş Zaman Olur ki''adlı oyunu Konyalı sanatseverlerle buluşturacak. Münir Canar'ın yazıp yönettiği, müzikli ve danslı oyunda, Kavuklu, Pişekar, Arap, Zenne gibi geleneksel Türk tiyatrosunun kahramanlarının bugünün dünyasında yaşadıkları anlatılıyor. 
     Münir Canar, Sabri Özmener, Neşet Erdem, Uğur Hakan Güneri, Fikret Ergin, Andaç Özcan ve Gültekin Gülkan'ın rol aldığı oyunda, dekorlar Sertel Çetiner'e, kostümler Funda Karasaç'a, müzikler Kemal Günüç'e, dans düzeni ise Sabri Özmener'e ait. ''Geçmiş Zaman Olur ki'' 5 ve 6 Aralık günlerinde izlenebilecek. 
     Cemal Ünlü'nün yazdığı ve yönettiği ''Kaçsam Bırakıp'' isimli oyunda, Sedat Keçeci, Alpay Ulusoy, Deniz Orakçı, Harun Türköz, Mustafa Uzman ve Dilek Bozkurt rol alıyor. 
     Oyunda, İstanbul'un işgali ile başlayıp kurtuluşu ile biten zaman dilimi içinde bir Rum genci ile bir Osmanlı paşasının kızının aşkları tarihsel gerçeklikle bağdaştırılarak anlatılıyor. Oyun, 11 Aralık günü izleyicilerle buluşacak. 
     Konya Devlet Güzel Sanatlar Galerisi'nde, Belgin Ata ve Özgül Demir'in karma resim sergisi 9 Aralık gününe kadar gezilebilir. 
     
     MEVLANA 730. ÖLÜM YILINDA ANILACAK 
     Mevlana Celaleddini Rumi'nin ölümünün 730'uncu yılı dolayısıyla düzenlenen ve bir hafta devam edecek anma törenleri 10 Aralık'ta başlayacak. 
     Etkinlikler kapsamında, Devlet Güzel Sanatlar Galerisi'nde Sefa Odabaşı'nın fotoğraf sergisi, Fuar Kültür Merkezi'nde Ali Sami Büyükyağcı'nın yağlı boya resim sergisi, Bölge Yazma Eserler Kütüphanesi'nde Halil Açıkgöz'ün ''Türk Süsleme ve Hat Sanatından Örnekler'' sergisi açılacak. 
     100. Yıl Spor Salonu'nda aynı günün akşamında, Kültür ve Turizm Bakanlığı İstanbul Tarihi Türk Müziği Topluluğu şef Ahmet Özhan'ın yönetiminde, Türk Tasavvuf Müziği'nin seçkin örneklerinin yer aldığı bir konser verecek. Konya Türk Tasavvuf Müziği Topluluğu da, Mevlevi Ayini Şerifi ile törenlerde yer alacak. 
     
     KAYSERİ 
     Kayseri'de Düş Sokağı Sakinleri Grubu eski solisti Murat Çelik, 7 Aralık Pazar günü İl Özel İdare Müdürlüğü Erciyes Kültür Merkezi Salonu'nda saat 19.00'da soft-rock tarzında konser verecek. 
     
     ESKİŞEHİR 
     Eskişehir Büyükşehir Belediyesi Turgut Özakman Sahnesi'nde ''Ölüm ve Kız'', Tepebaşı Sahnesi'nde ''Resimli Osmanlı Tarihi'', Tiyatro Anadolu'da da ''Melekler Şehri'' adlı oyunlar sahneleniyor. 
     Ariel Dorfman'ın yazdığı, Nurşim Demir'in yönettiği, Başak Boran Oksal, Mete Ayhan ve Mert Kırlak'ın rol aldığı ''Ölüm ve Kız'' adlı oyunda, şiddetin şiddeti nasıl beslediği ve adalet duygusu sorgulanıyor. 
     Oyunda, baş kahramanın 15 yıl sonra kendisine işkence yapan kişiyle karşılaşması ve onu kendi yöntemleriyle yargılaması anlatılıyor. Oyun, bugün ve 9 Aralık'ta sahnelenecek. 
     Tepebaşı Sahnesi'nde 5, 6 ve 7 Aralık'ta da ''Resimli Osmanlı Tarihi'' adlı oyun sahnelenecek. 
     Turgut Özakman'ın yazdığı, Ergin Orbey'in yönettiği oyun, 1960 yılında arşiv şefi olarak çalışan Vakıf'ın elinde bulunan Resimli Osmanlı Tarihi adlı kitapla 100 yıl öncesinde Hazine Evrak Başkatibi ''Vakıf Efendi'' olarak uyanmasıyla başlıyor. 
     Oyunda, Osmanlı Devleti'nin çöküş dönemi eğlenceli ve fantastik dille ele alınıyor. 
     Anadolu Üniversitesi Devlet Konservatuvarı öğrencilerinden oluşan Tiyatro Anadolu'da ''Melekler Şehri'' adlı oyun sahneleniyor. 
     Çağdaş tiyatro ve sinema dünyasında önemli yeri olan, kendi toplumunun tutarsızlığından ve çelişkilerinden hareketle çağın çarpıklıklarını acımasızca gözler önüne seren Amerikalı yazar-oyuncu Sam Shepard'ın aynı adlı oyunundan yola çıkılarak oluşturulan oyunu Simon Telvi yönetti. Aylin Aydoğdu, Nazan Yerli, Ezgi Uzşen, Polat Bilgin, Sermet Yeşil'in rol aldığı oyun bugün ve 9 Kasım'da sahnelenecek. 
     
</TEXT>
</DOC>
