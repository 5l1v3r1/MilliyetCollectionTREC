<DOC>
<DOCNO> 188859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur10.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise öğrencileri sorunlu... 
</HEADLINE>
<TEXT>

     İstanbul'da, lise öğrencileri arasında yapılan araştırma, öğrencilerin çoğunun ciddi psikolojik sorunları olduğunu ortaya koydu. 
     Adnan Menderes Üniversitesi Tıp Fakültesi Psikiyatri Anabilim Dalı öğretim üyesi Doç. Dr. Mehmet Eskin, İstanbul'daki 7 lisede öğrenim gören, 14-20 yaşları arasındaki 422'si erkek, 959 öğrenci arasında araştırma yaptı. 
     ''Keyifsizlik, durgunluk ve karasızlık'' ile ''Ergen ruh sağlığı sorunlarının'' ele alındığı araştırmada, her üç öğrenciden birinin ''keyifsizlik ve durgunluk'', ''gündelik işlerden zevk alamama'', ''karar vermede güçlük'' ve ''kendisini sürekli zor altında hissetme'' gibi şikayetlerinin bulunduğu belirlendi. 
     Araştırmada ayrıca, her dört gençten birinin ''zorlukları halledemeyecek gibi hissetme'', ''kişisel sorunlarla uğraşamama'', ''mutsuzluk ve yaptıkları işe dikkatini verememe'' gibi sorunları olduğu saptandı. Araştırma, bu şikayetlerin kızlarda daha yaygın olduğunu ortaya koydu. 
     Doç. Dr. Eskin, kız öğrencilerin endişe nedeniyle erkeklerden daha fazla uykusuzluk çektiğini, karar vermede güçlük yaşadığını ve özgüven yitimi meydana geldiğini belirterek, şöyle konuştu 
     ''Çocukluk dönemiyle karşılaştırıldığında, ruh sağlığı sorunlarının ergenlikte artış gösterdiğini ve duygusal iniş çıkışların daha yaygın yaşandığını görüyoruz. Yetişkinliğe adım atıldığı bu dönemde vücutta ve bilişsel yetide meydana gelen değişimler karşısında, gencin ciddi olarak 'Ben kimim ' sorusuna yanıt aradığını görüyoruz. Ailelerin bu durumdaki gençlere destek olmalarını tavsiye ediyorum.'' Doç. Dr. Eskin, gençlerin bu dönemlerde ebeveynleriyle ilişkilerinde olumsuzlar yaşanabildiğini belirterek ''Gençlere fazla müdahale etmemeli, onun özerklik arayışına saygı gösterilmelidir. Ayrıca ailede alınan kararlarda gençlere kesinlikle söz hakkı verilmelidir'' dedi. 
     
</TEXT>
</DOC>
