<DOC>
<DOCNO> 191247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur28.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel, Rektörlerin yürüyüşünü böyle değerlendirdi... 
</HEADLINE>
<TEXT>

     9. Cumhurbaşkanı Süleyman Demirel, Türkiye'de rejim tehlikesi olmadığını belirterek, ''Yalnız üniversitelerin mevcut siyasi iktidarla problemleri vardır. Buna karşı tepkileri var. Demokratik memlekette bu çeşit tepkilerin olması gayet doğaldır'' dedi. 
     Demirel, Bahçeşehir Üniversitesi Rektörü Prof. Dr. Süheyl Batum'u ziyaret etti. Ziyaret sırasında bir gazetecinin, ''Rektörlerin, Anıtkabir yürüyüşünü nasıl değerlendiriyorsunuz '' şeklindeki sorusu üzerine Demirel, yürüyüşün Cumhuriyet Bayramı vesilesiyle yapıldığını söyledi. 
     Demirel, ''80 yıl bu ülke, bir büyük devrimi arızasız aşabilmiş. Cumhuriyet 5. neslini yetiştirmiş. Hala birtakım tartışmalar olabiliyor. Yalnız Türk milleti cumhuriyete bağlılığını çok iyi ispatlamıştır. Cumhuriyet bu ülkede her şeydir. Neyimiz varsa ona borçluyuz. Onu da büyük Atatürk'e borçluyuz. Üniversiteler bunu bir kez daha Türk milletine hatırlatıyor'' diye konuştu. 
     Gazetecinin, ''Bu yürüyüş değişik yorumlara yol açıyor. 'Türkiye'de rejim tehlikesi var' diye yorumlayanlar var. Türk halkı nasıl yorumlamalı '' sorusuna karşılık Demirel, şunları söyledi 
     ''Türkiye'de bir rejim tehlikesi yoktur. Yalnız üniversitelerin mevcut siyasi iktidarla problemleri vardır. Buna karşı tepkileri var. Demokratik memleketlerde bu çeşit tepkilerin olması gayet doğaldır. Yadırganacak hiçbir şey yok. Tepki, gösteri ve yürüyüş silahsız ve saldırısız oluyorsa bu çok önemli bir haktır.'' Hürriyet mücadelesinin kolay bir iş olmadığını dile getiren Demirel, bu mücadelenin zaman zaman çeşitli kılıklara girdiğini, mücadele yapılırken meşru zeminde kalınması gerektiğini söyledi. 
     Demirel, ''Hürriyet mücadelesinde birinci kullanılacak araç gösteri ve yürüyüş hakkıdır. Kim gösteri ve yürüyüş yapmak istiyorsa, Türkiye'de hem meydanlar hem de yollar açıktır'' diye konuştu. 
     
     ZİYARET 
     Demirel, Prof. Dr. Batum'u ziyareti sırasında yaptığı konuşmada, kısa bir süre önce ABD'de çeşitli üniversitelerde ders verdiğini hatırlatarak, orada 4 bin 200 üniversite bulunduğunu, ABD'nin, Türkiye'nin 4 misli büyük olduğuna göre Türkiye'de bin 200 üniversite olması gerektiğini söyledi. 
     Türkiye'de üniversite sayısını 100'e çıkarmanın bile önemli olduğunu dile getiren Demirel, sayının kalite korunarak artırılması gerektiğini, vakıf üniversitelerinin bu bakımdan önemli olduğunu anlattı. 
     ''Türkiye çağdaşlığın peşinde, çağdaşlığın yolu ise üniversitelerin çağdaş olmasıdır'' diyen Demirel, Türk üniversitelerinin batıdakilerle boy ölçüşebilecek konumda olduğunu ifade etti. 
     Demirel, Bahçeşehir Üniversitesi'nin, pek çok Avrupa ve ABD üniversitesiyle işbirliği yapmasının önemli olduğunu söyleyerek, Batum'a İsrail'in Tel Aviv Üniversitesi'yle iş birliği yapması önerisinde bulundu. 
     
     VALERY GISCARD D'ESTAING'E DAVET TEKLİFİ 
     Prof. Dr. Batum'un, ''Türkiye'nin, AB'ye girmesini istemediğini dile getiren eski Fransa Cumhurbaşkanı Valery Giscard d'Estaing'i Türkiye'ye davet etmek istediklerini, bu konuya nasıl baktıklarını ve bunun Türkiye-AB ilişkilerine fayda sağlayıp sağlamayacağını'' sorması üzerine Demirel, şunları söyledi 
     ''Ne fayda sağlar önemli değil. Çağırmış olmak fayda sağlar. Gelir, gider. Fikrinden caymazsa gavur inadıdır.'' Demirel, Giscard d'Estaing'in entelektüel bir kişi olduğunu ancak ''AB Hıristiyan birliğidir'' şeklinde bir tutkusu bulunduğunu ifade ederek, Türkiye'ye çağırılmasının faydalı olacağını söyledi. 
     Prof. Dr. Batum'un, ''Daveti kabul ederse siz de gelir misiniz ''sorusu üzerine de Demirel, ''Benimle yan yana gelmez. Tanıdığım bir adamdır. Dostum diyemem. Karamanlis'e çok yakın bir ilgisi var. Onların tesiri altındadır'' diye konuştu. Ziyaret sırasında Demirel, üniversitenin açıldığı 6 Kasım 1999 tarihinde ilk sayfasını imzaladığı defteri tekrar yazarak imzaladı. 
     
</TEXT>
</DOC>
