<DOC>
<DOCNO> 151928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur22.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinin eşi, sokakta park yeri için kavga etti... 
</HEADLINE>
<TEXT>

     AK Parti Karabük Milletvekili Mehmet Ceylan'ın eşi Zahide Ceylan ile İşadamı Hamit Taylan, aralarında çıkan kavga yüzünden karakolluk oldular. 
     Gaziosmanpaşa'da işyeri bulunan Zahide Ceylan, arabasını Büyükhanlılar İlköğretim Okulu yakınlarına parketti. 
     Okula 23 Nisan Ulusal Egemenlik ve Çocuk Bayramı töreni için çocuğunu getiren İşadamı Hamit Taylan, Zahide Ceylan'ın otomobilinin önüne parketmesi yüzünden uzun süre beklemek zorunda kaldı. 
     Okulun karşı tarafında işyerinde bulunan Zahide Ceylan'ın gelmesinin ardından, Taylan ile Ceylan arasında tartışma çıktı. Tartışma, burada bulunan vatandaşlar tarafından uzun sürmeden önlenirken, her iki taraf Küçükesat Karakolu'na giderek birbirlerinden şikayetçi oldu. 
     İfadesinde Hamit Taylan'ın kendisini tartakladığını iddia eden milletvekili eşi Zahide Ceylan, Adli Tıp Kurumu'na sevkedildi. Burada muayene edilen Ceylan'ın kolunda ''ekimoz'' bulunduğu, doktor tarafından rapor edildi. 
     Taylan ise kendisinin herhangi bir saldırıda bulunmadığını, Zahide Ceylan'ın kendisine küfür ettiğini ve hakaretlerde bulunduğunu öne sürdü. 
     





</TEXT>
</DOC>
