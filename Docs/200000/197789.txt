<DOC>
<DOCNO> 197789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun23.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuduz Çin'i tehdit ediyor... Bu yıl 1297 kişi öldü 
</HEADLINE>
<TEXT>

     Kuduz hastalığının Çin'de ciddi boyutta tehdit oluşturduğu bildirildi. 
     China Daily gazetesinin Sağlık Bakanlığı'nın verilerine dayanarak yayımladığı haberde, ülkede kuduz hastalığından dolayı ölenlerin sayısının Akut Solunum Yetmezliği Sendromu SARS ve AIDS gibi hastalıklardan ölenlerden fazla olduğuna dikkat çekildi. 
     İstatistiklere göre, geçen Ocak ile Eylül ayları arasında Çin'de kuduzdan ölenlerin sayısı 1297'yi buldu. Çin'de geçen yıl 1003, 2001 yılında da 854 kişi kuduz hastalığından dolayı hayatını kaybetti. 
     Bu yılın başlarında başta Çin ve Hong Kong olmak üzere Uzak Doğu ülkelerine korkulu günler yaşatan SARS salgını sırasında Çin'de 349 kişi ölmüştü. 
     Yetkililer, köpek beslemenin yaygınlaşması, aşıların kalitesinin düşük olması, halkta aşı yaptırma duyarlılığın yeterli olmaması ve kırsal bölgelerdeki başıboş köpeklerin kuduz salgınının nedenleri arasında olduğunu belirttiler. 
     
</TEXT>
</DOC>
