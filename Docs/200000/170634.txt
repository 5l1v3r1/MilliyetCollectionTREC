<DOC>
<DOCNO> 170634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/guncel/gun01.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanlar yanarken uçaklar hurdaya... 
</HEADLINE>
<TEXT>

   Orman yangınlarıyla mücadele projesi kapsamında modernizasyon için bekletilen 10 uçak, ekonomik ömürleri tamamlanınca hurdaya çıktı... 
      ANKARA Milliyet 

   Deniz Kuvvetleri Komutanlığı'nın yangın söndürme uçağına dönüştürülmesi amacıyla bir süredir beklettiği 10 deniz karakol uçağından dokuzu, Makine Kimya Endüstrisi Kurumu'na MKEK hurda olarak satıldı. Bir uçak da Hava Kuvvetleri Komutanlığı'nın Yeşilyurt'taki Hava Müzesi'ne gönderildi. MKEK Genel Müdürlüğü'ne bağlı Ankara'daki Hurda İşletmeleri tarafından alınan uçakların parçalanarak sanayinin çeşitli dallarında kullanılacağı ifade edildi. Orman yangınlarıyla mücadele için Türk Havacılık ve Uzay Sanayii'nin TAI önderliğinde modifikasyon çalışmaları gündeme alınan ve kurulması öngörülen "15 adetlik yangın söndürme uçağı projesi" de böylece tarihe karıştı. 
   
   FİLO KURULACAKTI 
   TAI hangarlarında bekletilen "Tema" adlı yangın uçağı da, resmi işlemlerin tamamlanmasının ardından ABD'ye satılacak. Bu uçak 1999'da ilk olarak Antalya'da, daha sonra Marmara depreminde İzmit Rafinerisi'nde meydana gelen yangında başarılı bir sınav vermişti. Projenin iptal edilmesi nedeniyle Türkiye'nin ilk yangın söndürme uçağı bundan böyle ABD'deki orman yangınlarıyla mücadelede hizmet verecek. 
   15 uçaklık filo için harekete geçen TAI'nin Ankara'daki tesislerinde modernize edilen uçak için 1 milyon dolar harcama yapılmıştı. 
   
   
</TEXT>
</DOC>
