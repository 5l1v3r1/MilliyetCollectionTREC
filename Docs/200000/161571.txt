<DOC>
<DOCNO> 161571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/ekonomi/eko06.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun ücretsiz izni emekliliğe sayılacak... 
</HEADLINE>
<TEXT>

AKP tarafından verilen yasa teklifine göre, ücretsiz izin kullananlar bu sürelere ilişkin karşılıkları ödemeleri halinde aylıksız geçen süreleri emekliliğe sayılacak 
     ANKARA Milliyet 

     AKP, devlet memurları, emekli, dul ve yetimleri ile bakmakta yükümlü oldukları aile fertlerinin tedavilerinin, resmi sağlık kurumlarının yanı sıra özel sağlık kurumları ve kuruluşlarından da sağlanması için yasa teklifi verdi. Teklifte ücretsiz izin sürelerinin emekliliğe sayılması da öngörülüyor. Personel kanunu ve yönetmeliklerine göre ücretsiz izin kullananlar, bu sürelere ilişkin kesenek ve karşılıkları, belirtilen süreler içinde yazılı başvurmaları ve defaten ödemeleri halinde, aylıksız geçen izin süreleri emekliliklerine sayılacak. 
     AKP Grup Başkanvekili Eyüp Fatsa ve 10 arkadaşı tarafından TBMM Başkanlığı'na verilen kanun teklifinin gerekçesinde, devlet memurları ile emeklilerin ve bunların bakmakta yükümlü olduğu aile fertlerinin muayanesinde resmi sağlık kurumlarının sayıca yetersizliği nedeniyle yığılmaların önlenmesi ve doktora ulaşmakta kolaylık sağlanmasının amaçlandığı belirtildi. 
     
     İlacın yüzde 20'si ödenecek 
     Teklife göre, ayakta veya meskende tedavi halinde kullanılacak ilaç bedellerinin yüzde 20'si memurlar tarafından ödenecek. Sağlık kurulu raporu ile belirlenen ve tüberküloz, kanser, kronik böbrek, akıl hastaları, organ nakli ve benzeri uzun süreli tedaviye ihtiyaç gösteren hastalıkların ayakta veya meskende tedavileri sırasında kullanılmasına lüzum gösterilen ilaçlardan hayati öneme haiz oldukları Sağlık Bakanlığı'nca tespit edilecek olanların bedellerinin tamamı kurumlarınca karşılanacak. 
     Yasa teklifi, genel sağlık sigortası kapsamına alınana kadar hastalanmaları halinde memur emeklilerinin de resmi veya özel sağlık kurum ve kuruluşlarından yararlanmasını öngörüyor. 
     

</TEXT>
</DOC>
