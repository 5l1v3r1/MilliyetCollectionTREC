<DOC>
<DOCNO> 168920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/akyol.html </URL>
<DATE> 2003/07/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Değişim, bölücülük, bütünleşme 
</HEADLINE>
<TEXT>

     7. pakette hem "bölücülük" meselesi, hem MGK Genel Sekreterliği var. 
     Siviller de MGK Genel Sekreterliği'ne atanabilecek atanabilmeli de... 
     Önceki pakette bölücü fikirlerle beraber şiddete özendiren ifadelerin de serbest kalması eleştirilere ve Sezer'in vetosuna yol açmıştı. Bu boşluk şimdi dolduruluyor. TMY'nin 7. maddesine yapılan bir ekle, "şiddete ve her türlü terör vasıtalarına özendirme" niteliğindeki ifadeler suç sayılıyor. Doğrusu da budur. 
     Bundan böyle, şiddete teşvik suç olacak ama bölücü fikirler açıkça ifade edilebilecek, Kürtçe artık TV'lerde ve mitinglerde de konuşulabilecek... 
     Bu yüzden Türkiye bölünecek mi .. Cevabı kolay olmayan bir sorudur bu. 
     
     AVRUPA Birliği'ne uyum için getirilen serbestiler liberalleşmeler Kürtlerin politik anlamda "uluslaşması"na yol açarsa, Türkiye uzun vadede bugünkünden çok daha ciddi sorunlarla karşılaşır. 
     Bu serbestiler Kürtlerdeki dışlanma duygusunu zamanla giderip bir rahatlama yaratırsa ve "vatandaşlık aidiyeti" bilincini güçlendirirse, sorun yumuşar, hal yoluna girer... 
     Hangisi olur 
     Daha görünür hale gelecek olan Kürt kültürüne devletin ve toplumun nasıl davranacağına bağlı çatışmacı mı, kucaklayıcı mı .. 
     Ekonomik kalkınmanın niteliğine bağlı otarşik bir 'Kürt ekonomisi' mi oluşacak yoksa, ekonomik gelişme Türkiye'nin bölgelerini birbirine daha fazla bağlayıp nüfus hareketleri yoluyla toplumsal kaynaşmayı daha fazla güçlendirecek mi 
     Bir şey daha var ve çok önemli Kürt milliyetçileri çağ dışı şoven ve Jakoben çizgilerini sürdürecek mi, yoksa ekonomik ve toplumsal entegrasyon süreçlerini izleyerek liberal bir harekete mi dönüşecek 
     
     1925 şartlarında Atatürk'ün yaptığı gibi, Takriri Sükun Kanunu çıkarıp İsmet Paşa'nın deyimiyle "şiddet siyaseti" uygulamak, artık imkansızdır 
     Öte yandan "devletin ülkesi ve milletiyle bölünmez bütünlüğü" de doğru ve modern bir temel ilkedir. 
     Ancak bu ilkenin geçmişte olduğu gibi "etnik birlik" olarak anlaşılması, yarattığı "tepki" ile Kürt milliyetçiliğini kışkırtıyor Celal Bayar daha 1927'de Atatürk'e sunduğu raporda bu "tepki"ye dikkat çekmişti. 
     Türkiye artık homojen bir "cemaat" gibi tasavvur edilmiş bir "millet" anlayışından, "cemiyet" ya da "açık toplum" halinde modern bir "millet" yapısına dönüşüyor ve bastırılmış renkler ortaya çıkıyor türban da cemevleri de bu sürecin eseridir. 
     Aynı sosyolojik sürecin diğer bir dinamiği ise, entegrasyondur Ekonomik gelişme Türkiye'de nüfusun harmanlanmasını hızlandırıyor... Son yirmi yılda Doğu doğumlu her dört vatandaşımızdan biri Batı illerimize yerleşti, süreç devam ediyor... Ekonomik ilişkilerin yoğunlaşması Türkçenin kullanımını yaygınlaştırıyor... 
     Türkiye, kültürce çoğulculaşırken, sosyolojik olarak daha da bütünleşiyor. Bu bütünleşmeyi siyaseten bozmaya kalkmak çok vahim sonuçlar doğurur. 
     
     

</TEXT>
</DOC>
