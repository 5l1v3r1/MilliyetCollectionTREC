<DOC>
<DOCNO> 158264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko39.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Valisi Yazıcıoğlu Türkiye'de "Polis devleti" mantığı hakim 
</HEADLINE>
<TEXT>

     Pamukkale Üniversitesi PAÜ Mühendislik Fakültesi'nce düzenlenen ''1. Ege Enerji Sempozyumu'' başladı. 
     Denizli Valisi Recep Yazıcıoğlu, PAÜ Kınıklı Kampüsü'deki Kongre ve Kültür Merkezi'nde düzenlenen sempozyumun açılışında yaptığı konuşmada, Türkiye'de katılımcılığın istenmediğini ve ''polis devleti'' mantığının hakim olduğunu iddia etti. Yazıcıoğlu, ''Aydın-Germencik'te 30 yıl önce sondaj yapılmış. Saniyede bin litre ve 170 derece sıcaklığı olan jeotermal kaynağı ulaşılmış. Ama bugün hala bekleniyor. Bir başka deyişle 'Mehdi' gelecek, dertler bitecek'' dedi. 
     Denizli Belediye Başkanı Ali Aygören de, Denizli'nin jeotermal kaynak bakımından zengin bir il olduğunu, belediyenin bunu değerlendirecek projeyi hayata geçirmek istediğini söyledi. Aygören, Akköy'e bağlı Gölemezli Beldesi'nde dördüncü kuyuyu açma çalışmalarının yapıldığını, buradan elde edilen sıcak suyun ısınma, soğutma, seracılık ve enerji üretiminde değerlendirileceğini ifade etti. 
     PAÜ Rektörü Prof. Dr. Hasan Kazdağlı da, ülkelerin kalkınmasında enerjinin önemli bir yer tuttuğunu belirterek, şöyle konuştu 
     ''Türkiye'nin şu anda dışa bağımlılığı yüzde 50. Sürdürülebilir kalkınma hızı devam ettiğinde bu oran daha da yukarılara tırmanacaktır. Türkiye'nin yılda 4-5 milyar dolar enerji sektörüne yatırım yapması gerekmektedir. Aksi takdirde enerji açığımız giderek büyüyecektir.'' PAÜ Mühendislik Fakültesi Dekan Vekili Prof. Dr. Sebahattin Nas da, enerjinin devletler arasında stratejik önem taşıdığını, bu nedenle enerjiyi yatırım planlamalarının dışında tutmanın mümkün olmadığını kaydetti. 
     Denizli'de 24 Mayıs'ta sona erecek 1. Ege Enerji Sempozyumu'nda, yurtiçi ve yurt dışından 36 üniversiteden 2 bilim adamı 85 bildiri sunacak. 
     Bu arada, sempozyumun açılış konuşmalarının ardından 26 özel kuruluş ile 5 meslek odasının stantlarının yer aldığı serginin de açılışı yapıldı. 
     
</TEXT>
</DOC>
