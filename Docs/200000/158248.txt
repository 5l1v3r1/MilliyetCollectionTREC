<DOC>
<DOCNO> 158248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko23.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl kamu sektörü ücretleri, özel sektörü geçti 
</HEADLINE>
<TEXT>

     Türkiye'de geçen yılın ilk yarısında kişi başına aylık ortalama brüt kazanç 787 milyon 975 bin lira, brüt ücret ise 667 milyon 880 bin lira olarak tahmin edildi. 
     Devlet İstatistik Enstitüsü'nün DİE ''İstihdam ve Kazanç Anketi''nin 2002 yılının ilk yarısına ilişkin sonuçlarına göre, kamu sektöründe kişi başına aylık ortalama kazanç, özel sektörün üstünde gerçekleşti. 
     Geçen yılın ilk yarısı için özel sektörde 671 milyon 374 bin lira olarak belirlenen kişi başına aylık ortalama brüt kazanç, kamuda 1 milyar 304 milyon 230 bin lira olarak hesaplandı. 
     
     EN YÜKSEK KAZANÇ ELEKTRİK-GAZ-SU SEKTÖRÜNDE 
     Bu arada geçen yılın ilk altı aylık döneminde sektörlere göre en yüksek aylık brüt kazancı, ortalama 1 milyar 215 milyon 881 bin lira ile elektrik, gaz ve su sektöründe çalışanlar elde etti. 
     Söz konusu sektörde çalışanlar, kamuda ortalama 1 milyar 213 milyon 601 bin lira, özel sektörde ise 1 milyar 316 milyon 921 bin lira kazanç sağladı. İmalat sektöründe ortalama 734 milyon 231 bin lira olan aylık ortalama brüt kazanç, madencilik ve taşocaklığı alanında ise 1 milyar 136 milyon 463 bin lira olarak belirlendi. 
     Geçen yıl ilk altı ay itibarıyla, Elektrik, gaz ve su sektörü dışındaki diğer sektörlerde kamudaki ortalama brüt kazanç, özel sektörün üzerinde seyretti. 
     Bu dönemde, kamuda madencilik ve taşocakçılığı sektöründe çalışanlar 1 milyar 454 milyon 115 bin lira, imalat sanayinde çalışanlar 1 milyar 316 milyon 406 bin lira brüt kazanç elde ettiler. 
     Özel sektörde imalat sanayinde çalışanlar ise aynı dönemde brüt 673 milyon 429 bin lira, madencilik ve taşocakçılığı sektöründe ise 521 milyon 908 bin lira kazanç sağladılar. 
     Öte yandan, 2002 yılının birinci döneminde fiili çalışma karşılığı saatlik ücret, işyeri büyüklüğüne göre karşılaştırıldığında, işyeri büyüklük grubu arttıkça kişi başına fiili çalışma karşılığı saatlik ücretin de genellikle arttığı görüldü. 
     İşyeri büyüklük grubuna göre en yüksek fiili çalışma karşılığı saatlik ücret, bütün işyeri büyüklük gruplarında, elektrik, gaz ve su sektöründe gerçekleşti. 
     
</TEXT>
</DOC>
