<DOC>
<DOCNO> 186649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur15.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili dokunulmazlıklarına AB standardı... 
</HEADLINE>
<TEXT>

     Türkiye'de milletvekili dokunulmazlığı, AB üyesi ülkelerinin çoğunda olduğu gibi meclis çalışmaları ve basit suçlarla sınırlı olacak. 
     Anayasa Komisyonu Başkanı Burhan Kuzu tarafından yürütülen Anayasa değişikliği çalışmaları, milletvekili dokunulmazlıklarının sınırlandırılmasını da içeriyor. 
     Edinilen bilgiye göre, Anayasa'nın 83'üncü maddesinde yer alan ''Yasama Dokunulmazlığı'' yeni metinde sınırlandırılacak. Yeni metnin, ''Meclis çalışmalarındaki oy ve sözleri, Meclis'te ileri sürdükleri düşünceler, başka bir karar alınmadıkça bunların Meclis dışında açığa vurulması'' ile ''Trafik suçları, Seçim Yasası ihlali'' gibi basit suçlardan milletvekillerinin dokunulmazlıklarının olmasını öngördüğü bildirildi. 
     ''Zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüz kızartıcı suçlar, kaçakçılık, resmi ihale ve alım satımlara fesat karıştırma, devlet sırlarını açığa vurma, ideolojik veya anarşik eylemlere katılma'' iddiasıyla açılan davalarda ise milletvekillerinin yargılanabilmelerinin yolunun açılması bekleniyor. 
     
     CHP'NİN ŞARTI DOKUNULMAZLIK 

     CHP, AK Parti tarafından yürütülen Anayasa değişikliği çalışmalarına destek vermek için öncelikle milletvekili dokunulmazlığının sınırlandırılması şartını sürdürüyor. CHP Grup Başkanvekili Haluk Koç, AK Parti'nin bu konuda samimi olmadığını öne sürerek, ''Önce dokunulmazlığı sınırlandırdıklarını göreceğiz, ondan sonra diğer değişikliklere bakacağız. Bunu yapacaklarını söylüyorlar ancak inandırıcı değil, bu konuda da takıyye yapıyorlar'' diye konuştu. 
     
     DOSYALAR DEĞİŞİKLİĞİ BEKLEYECEK 

     Meclisde bulunan dokunulmazlık dosyaları, Anayasa değişikliği çalışmaları sonuçlanıncaya kadar ele alınmayacak. 
     TBMM Anayasa Komisyonu Başkanı Burhan Kuzu, TBMM'de grubu bulunan AK Parti ve CHP'nin, dokunulmazlıklarının kaldırılması konusunda kararlı olduklarının görüldüğünü bildirerek, yeni yasama yılının öncelikli konusu olan bu değişiklik yapılıncaya kadar dosyaları görüşmeyi düşünmediklerini bildirdi. 
     
     60 MİLLETVEKİLİ HAKKINDA 99 DOSYA 

     Seçimlerden sonra 3 Kasım 2002'den başlayarak TBMM'ye gönderilenler ve tekrar seçilen milletvekillerinin yeniden gündeme gelen dosyalarıyla birlikte Meclis'te 60 milletvekili hakkında 99 dosya bulunuyor. 
     Edinilen bilgiye göre, Anayasa ve Adalet Karma Komisyonu gündeminde 40 AK Parti milletvekili hakkında 51 dosya, 18 CHP milletvekili hakkında 40 dosya, DYP Genel Başkanı Mehmet Ağar hakkında 7 dosya, bir bağımsız milletvekili hakkında da bir dosya bulunuyor. 

     
</TEXT>
</DOC>
