<DOC>
<DOCNO> 196644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur07.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'in özelleştirilmesinde sürpriz karar 
</HEADLINE>
<TEXT>

     Ankara 8. İdare Mahkemesi, Tekel'in bağlı ortaklığı Alkollü İçkiler Sanayi ve Ticaret A.Ş'nin özelleştirilmesi amacıyla ihaleye çıkılmasına ilişkin Özelleştirme İdaresi Başkanlığı işleminin yürütmesini durdurdu. 
     Alınan bilgiye göre, Tek Gıda İş Sendikası'nın açtığı davanın ilk aşaması sonuçlandı. 
     Ankara 8. İdare Mahkemesi, söz konusu işlemin yürütmesinin durdurulmasına karar verdi. Karar, taraflara tebliğ edildi. 
     Özelleştirme İdaresi Başkanlığı, karar itiraz edebilecek. 
     Tekel'in alkollü içkiler bölümünün yüzde 100 oranındaki kamu hisselerinin özelleştirilmesi amacıyla açılan ihaleye en yüksek teklifi, 292 milyon dolar bedelle Nurol-Limak-Özaltın-Tütsab Ortak Girişim Grubu vermişti. 
     Özelleştirme İdaresi Başkanlığı, teklifin, Rekabet Kurulu'ndan görüş alındıktan sonra Özelleştirme Yüksek Kurulu'nun onayına sunulacağını bildirmişti. 

     
</TEXT>
</DOC>
