<DOC>
<DOCNO> 166888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo17.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus Lucio'yu Roma'nın elinden kaptı... 
</HEADLINE>
<TEXT>

     İtalya'daki futbol transfer pazarında son zamanlarda ismi en çok ''AS Roma'ya gelecek'' biçimde geçen TSV Bayer 04 Leverkusen'in Brezilyalı futbolcusu Lucio'nun, 2004-2005 sezonundan itibaren geçerli olmak üzere FC Juventus ile anlaştığı bildirildi. 
     İtalyan La Gazzetta dello Sport Gazetesi'nde bugün manşetten verilen ''Juventus, Lucio'yu aldı'' haberi, Almanya'da TSV Bayer 04 Leverkusen Kulübü Basın Sorumlusu Ulrich Dost tarafından doğrulandı. 
     Verilen bilgilerde, 25 yaşındaki savunma oyuncusu Lucio'nun, 2004-2005 sezonundan itibaren siyah-beyazlı formayı giyeceği ve Alman kulübüne transfer için 2 yılda 2 taksit halinde 14 milyon Euro ödeneceği ifade edildi. 
     Geçen haftaya dek ismi hep ''Roma'ya gelecek'' biçimde geçen Lucio'ya, FC Juventus'un sezon başına yaklaşık 4.2 milyon ödeyeceği söyleniyor. 
     AS Roma'nın ise Alman ekibine 18 milyon Euro, Brezilyalı futbolcuya da 5 yıllık sözleşmeyle sezon başına 3.2 milyon Euro önerdiği iddia edilmişti. 
     Transfer döneminde ilk olarak Chievolu futbolcu Legrottaglie'yi son anda AS Roma'nın elinen kapan FC Juventus'un, Lucio ile de anlaşmasının sarı-kırmızı renkli AS Roma camiasında büyük kızgınlık yarattığı belirtiliyor. 
     Aralarında zaten büyük gerginlik olan FC Juventus Kulübü Genel Direktörü Luciano Moggi ile AS Roma Kulübü Başkanı Franco Sensi'nin, Lucio'nun transferiyle iyice ipleri koparacağından söz ediliyor. 
     
</TEXT>
</DOC>
