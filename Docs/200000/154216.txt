<DOC>
<DOCNO> 154216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun16.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Ziraat Daire'si yağmalandı... 
</HEADLINE>
<TEXT>

     Irak'ın kuzeyindeki Kerkük'te, peşmergelerin kente girmesinden sonra Ziraat Dairesi'nin de yağmalandığı bildirildi. 
     35 yıllık ziraat mühendisi, Kerküklü Nazar Hasan Hüseyin, 10 Nisan'da peşmergelerin kente girmesinden sonra, yağmanın 2. gününde işyerine gittiğini ve peşmergelerin yağmasını gördüğünü söyledi. 
     1989-1995 yılları arasında Kerkük Ziraat Dairesi Genel Müdürü olarak çalışan, daha sonra ''Türkmenleri ve Kürtleri kolladığı'' gerekçesiyle görevden alınan Hüseyin, birkaç arkadaşıyla birlikte yağmacıları kovduklarını, ancak kendileri daireden ayrıldıktan sonra yağmacıların geri gelip, taşıyabildikleri her şeyi götürdüklerini anlattı. 
     Yağmanın 3. gününde Süleymaniye'den Yusuf adında bir kişinin geldiğini ve ''Ben buranın müdürü oldum'' dediğini belirten Hüseyin, bir sonraki gün ise Erbil'den bir kişinin gelip, ''Beni Irak Kürdistan Demokrat Partisi IKDP hükümeti müdür olarak atadı'' iddiasında bulunduğunu ifade etti. 
     Ziraat dairesinin bulunduğu binanın üstüne sarı bayrak dikildiğini söyleyen Hüseyin, ''Yani bir süre 2 Kürt genel müdürümüz oldu'' diye konuştu. 
     
     EVRAKLAR KÜRTÇE 
     2 genel müdürün kendi aralarında anlaşarak, Süleymaniye'den gelenin geri çekildiğini belirten Hüseyin, Erbil'den gelen diğer bir kişinin kendini ziraat bakanı ilan ettiğini, her çalışana 5000 dinar yaklaşık 2,5 dolar ikramiye dağıttığını anlattı. 
     İkramiyeyi aldıklarına dair Kürtçe yazıların bulunduğu bir evrak imzalattıklarını söyleyen Hüseyin, ayrıca ''Kürdistan bölgesi Ziraat Mühendisleri Sendikası''na üye olmaları için form dağıtıldığını kaydetti. 
     İşyerinde, çalıştıklarına dair imzaladıkları evrakların da Kürtçe olduğunu belirten Hüseyin, diğer devlet dairelerinde de benzer olayların yaşandığını söyledi. 
     
</TEXT>
</DOC>
