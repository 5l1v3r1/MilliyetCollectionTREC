<DOC>
<DOCNO> 199843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur16.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"NTV kameramanın ölümü davası"nda mahkeme değişmedi 
</HEADLINE>
<TEXT>

     Kartal'da NTV kameramanı Hüseyin Yıldız'ı düğün gecesinde tabancayla vurarak öldürdüğü gerekçesiyle yargılanan teyzesinin oğlu Hüseyin Kaplan'ın avukatının mahkeme heyetini reddi talebi kabul edilmedi. 
     Kartal 1. Ağır Ceza Mahkemesi'nde süren ve karar aşamasına gelen davayla ilgili, sanık avukatı Ali Aba Talipoğlu'nun belge, bilgi ile tahkikatın genişletilmesi yönündeki taleplerinin sürekli reddedildiği, bu durumda savunma yapmasının mümkün olmadığı iddiasıyla mahkeme heyeti başkanı ile başkanın kararlarına katılan üyelerin reddi talebi üst mahkemede görüşüldü. 
     Üst mahkeme olan Kartal 2. Ağır Ceza Mahkemesi, avukat Talipoğlu'nun talebinin reddine karar verdi. 
     Talipoğlu, bir hafta içerisinde bu karara karşı ''acele itiraz'' yolunu kullanacaklarını ve muhtemelen dosyanın Kadıköy Adliyesi'ndeki bir ağır ceza mahkemesinde yeniden değerlendirileceğini bildirdi. 
     Buradan da olumsuz sonuç çıkması durumunda Adalet Bakanlığı'na başvuracaklarını kaydeden Talipoğlu, bakanlığın, ''yazılı emir'' talepleri üzerine dosyayı gerekirse Yargıtay'a gönderebileceğini söyledi. 
     Talipoğlu, bu aşamalardan sonuç alamamaları durumunda ise sanık Hüseyin Yıldız ve diğer sanık avukatlarıyla yapacakları değerlendirmeye göre Avrupa İnsan Hakları Mahkemesi'ne gidip gitmeyeceklerine karar vereceklerini belirtti. 
     Yargılama aşamasında verilen mütalaada, sanığın, TCK'nın 448. maddesi uyarınca ''Kasten adam öldürmek'' ile ''6136 sayılı Ateşli Silahlar Kanunu'na muhalefet'' suçlarından 25 ile 33 yıl arasında ağır hapis cezasına çarptırılması istenmişti. 
     
</TEXT>
</DOC>
