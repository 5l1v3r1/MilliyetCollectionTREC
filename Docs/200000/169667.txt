<DOC>
<DOCNO> 169667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/siyaset/siy02.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mağdur Türkiye kaygılı Amerika 
</HEADLINE>
<TEXT>

     Uzun pazarlıklar sonucunda ortaya çıkan açıklamanın satır aralarından kulislere yansıyan yorumlar şöyle 
     1-Olayın mağduru Türkiye olmasına ve Türkiye lehinde ifadeler yer alması beklentisine rağmen, açıklamaya ağırlığını koyan ABD, "dengeli" ifadeler koydurmayı başardı. Resmen özür dilemeyen ABD, Türk askerlerinin "gözaltında kötü muameleye maruz kaldığını" kabul etti, ancak bundan üzüntü duyduğunu belirtmekle yetindi. 
     2-Toplantılarda, Türk timinin başına çuval geçiren askerlerle ilgili işlem yapılacağı güvencesini veren ABD, metne bu yönde bir ifade koydurmadı. 
     3-Açıklamada baskını değil, sadece "gözaltındaki muameleyi" söz konusu eden ABD, olayın tamamını "üzücü" bulmadı. Bu nedenle ilgili cümle "ABD tarafı, Türk tarafının bu üzüntü verici olay boyunca askeri personeline yapılan muameleye ilişkin kaygılarını not etmiştir" şeklinde kuruldu. 
     4-ABD, açıklamanın iki yerinde, "Türk askerlerinin bölgedeki faaliyetlerinden duyduğu rahatsızlık ve kaygıyı" belli etti. Ancak Türk tarafının bu kaygılara ihtiyatla yaklaştığı "not edildi" ifadesiyle anlatıldı. 
     5-Başa çuval geçirme ve fiziki şiddet de içeren olay için "alıkonma" nitelemesi yapılması, Türk tarafının geri adım atması olarak yorumlandı. 
     6-Baskının ayrıntılarına girilmezken, açıklamanın büyük bölümünün bundan sonraki işbirliğine yönelik temennilere ayrılması dikkat çekti. "Geleceğe" yönelen açıklamada "daha iyi bir eşgüdüm ve işbirliği" amacı vurgulandı. 
     7-Irak Savaşı'ndan sonra resmi bir belgede ilk kez Türkiye'nin bölgedeki askeri varlığının teyit edilmesi, kamuoyunun beklentisini karşılamaktan uzak düşen açıklamanın olumlu sayılabilecek yanı sayıldı. 
     
     

</TEXT>
</DOC>
