<DOC>
<DOCNO> 197483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur07.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç kullanırken beslenmeye dikkat... 
</HEADLINE>
<TEXT>

     Süt, peynir, yoğurt gibi kalsiyum açısından zengin olan gıdaların, bazı antibiyotiklerin vücut tarafından emilmesini azalttığı bildirildi. 
     Uludağ Üniversitesi Tıp Fakültesi Farmakoloji Anabilim Dalı Öğretim Üyesi Doç. Dr. Mine Sibel Gürün, AA muhabirine yaptığı açıklamada, ilaç alırken yenilen gıdalara çok dikkat edilmesi gerektiğini, gıdaların yanı sıra meyve suyu, kolalı, kafeinli ve alkollü içeceklerin bazı ilaçların etkilerini değiştirebildiğini bildirdi. 
     İlaçla birlikte alınan gıdaların ilacın tedavi edici özelliğini ortadan kaldırabildiği gibi hayatı tehdit edebilen, bazen de ölümle sonuçlanabilen reaksiyonlar meydana gelebildiğini anlatan Doç. Dr. Gürün, bu nedenle bir ilacı kullanırken ''maksimum yarar ve minimum risk sağlanması için'' ilacın nasıl, ne zaman kullanılması ve nelere dikkat edilmesi gerektiğinin bilinmesinin son derece önemli olduğunu vurguladı. 
     Doç. Dr. Gürün kişinin bu konuda doktorundan veya ilacı satın aldığı eczacıdan yardım alabileceğini hatırlatarak, şunları söyledi 
     ''Bazı besin maddeleri ilaçların vücut tarafından emilmesini azaltabilir veya artırabilirler. Kalsiyum açısından zengin olan süt, peynir, yoğurt gibi yiyecekler bazı antibiyotiklerin vücut tarafından emilmesini azaltır. Bu nedenle bu ilaçların alımı sırasında bu tür yiyecekleri yememek gerekir.'' En ideal kullanımın, bu ilaçları aç karnına yemeklerden 1 saat önce veya 2 saat sonra almak olduğunu dile getiren Doç. Dr. Gürün soda, kola ve portakal suyu gibi asitli içeceklerin mide asiditesini değiştirdiği için penisilin grubu antibiyotiklerin emilimini azalttığını kaydetti. 
     Doç. Dr. Gürün halk arasında kan inceltici olarak bilinen ilaçların etkisinin de yeşil yapraklı sebzelerde bol miktarda bulunan K vitamini tarafından azaltılabildiğine dikkat çekti. 
     Alkolün en fazla ilaç etkileşimini değiştiren içecek olduğuna işaret eden Doç. Dr. Gürün, sadece ABD'de yılda 2 bin 500'den fazla kişinin alkolün neden olduğu ilaç etkileşmeleri nedeniyle hayatını kaybettiğini ifade etti. Doç. Dr. Gürün, çok az miktarda alınan alkolün bile aralarında antibiyotik, mantar tedavisinde kullanılan ilaçlar ve uyku ilaçlarının da bulunduğu bazı ilaçlarla olumsuz şekilde etkileşebildiğini bildirdi. 
     Doç. Dr. Gürün, ilaçların sadece bir bardak suyla birlikte alınmasının önemli olduğunu belirterek, şöyle konuştu 
     ''İlaçlar soda, çay, meşrubat veya meyve suyuyla birlikte yutulmamalı. Vitamin ilaçlarının bazı durumlarda kullanılan ilaçlarla olumsuz yönde etkileşeceği unutulmamalı ve sürekli kullanılan ilaçlarla ilgili olarak doktora mutlak bilgi verilmelidir. Günümüzde yaygın olarak kullanılan ve bitkisel ilaç adı altında reçetesiz satılan bazı ürünlerin içindeki etmen maddelerin hem yiyeceklerle hem de doktor tavsiyesiyle kullanılan ilaçlarla etkileşerek çok ciddi olabilecek yan etkilere yol açabileceği unutulmamalıdır.'' 
     
</TEXT>
</DOC>
