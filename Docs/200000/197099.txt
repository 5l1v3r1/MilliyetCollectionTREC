<DOC>
<DOCNO> 197099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur21.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü Yeni saldırı olacağına dair bilgi yok 
</HEADLINE>
<TEXT>

     Emniyet Genel Müdürlüğü Sözcüsü Feyzullah Arslan, terörün adresi, milliyeti ve dini olmadığını, güçlü ülkelerin de teröre açık olduğunu söyledi. Uluslararası işbirliği ile terörün üstesinden gelineceğini kaydeden Arslan, ''Serçeyi öldürerek aslanı korkutamazsınız'' dedi. 
     Emniyet Genel Müdür Yardımcısı ve sözcüsü Feyzullah Arslan, Genel Müdürlük binasında düzenlediği haftalık basın toplantısında son bir hafta içerisinde İstanbul'da meydana gelen terör saldırılarıyla ilgili açıklama yaptı. 
     Olaylardan sonra emniyet güçlerinin derhal araştırma ve incelemelere başladığını anlatan Arslan, Türk halkına, polis teşkilatına ve İngiltere'ye başsağlığı, yaralılara acil şifalar diledi. 
     Faillerin yakalanması ve benzeri olayların olmaması için vatandaşlardan yardım etmelerini isteyen Arslan, olaylarla ilgili bilgi almak ve vermek isteyenlerin İstanbul Valiliği Koordinasyon Merkezi'nin 0212 636 11 07 ve 0212 636 11 10 numaralı telefonlarından yetkililere ulaşabileceklerini söyledi. 
     Basın mensuplarını olaylarla ilgili haberlerde duyarlı olmaya çağıran Arslan, terör örgütlerinin propaganda ile doğup, propaganda ile yaşamlarını devam ettirdiğini ve eylemlerinin haber olma, ses getirme gibi sonuçlarını hesap ettiklerini kaydetti. Arslan, basın mensuplarından yaptıkları haberlerle farkında olmadan terör örgütlerinin ekmeğine yağ sürmemelerini istedi. 
     
     TERÖR ÖRGÜTÜ ÜYELERİ DE KIRMIZI BÜLTENLE ARANABİLECEK 
     İnterpol Ana Sözleşmesinin 3. maddesinin 18 Kasım günü değiştirildiğini belirten Arslan, terör örgütü üyelerinin artık kırmızı bültenle aranabileceğini belirtti. 
     İnterpol sözleşmenin 3. maddesi ile İnterpol'ün bugüne kadar siyasi, askeri, dini ve ırki konular ile ilgilenmesinin yasaklandığını kaydeden Arslan, yapılan düzenleme ile artık başka spesifik bir suç işlemese dahi teröristler hakkında sadece terör örgütü üyesi olmaktan uluslararası seviyede arama ve yakalama bülteni olarak bilinen ''İnterpol Kırmız Bülteni''nin yayınlanmaya başladığını belirtti. 
     Arslan, bir gazetecinin ''İngiltere, Türkiye'de yeni saldırılar olabileceği ihbarını verdi. Size böyle bir ihbar ulaştı mı '' sorusu üzerine, yeni saldırılar olabileceği yönünde kendilerine ulaşan net bir bilgi olmadığını, ihbar ve istihbaratları titizlikle incelediklerini söyledi. 
     Vatandaşlardan günlük yaşantılarına dönmesini isteyen Arslan, üst düzeyde alınan güvenlik önlemlerinde amaçlarının vatandaşı rahatsız etmemek olduğunu belirtti. 
     Arslan, bir başka gazetecinin ''Ankara'da dün şüpheli 3 kamyonetin varlığı ile ilgili bilgiler olduğunu ifade ederek araçların yakalanıp yakalanmadığını'' sorması üzerine, ''Onlar olağan ihbarlardı, ancak herhangi bir şey çıkmadı. Kontrollerimiz elbette artacak, emniyet teşkilatı çalışmalarına yeni düzenlemeler yapacaktır. Önümüzde Ramazan Bayramı var, vatandaşlarımızın içi rahat olsun, her türlü güvenlik önlemi alınmıştır'' dedi. 
     
</TEXT>
</DOC>
