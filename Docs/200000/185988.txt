<DOC>
<DOCNO> 185988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko04.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretsiz iş bulma kursuna gelecek işsizler aranıyor 
</HEADLINE>
<TEXT>

     Dünya Bankası'nın da finanse ettiği ''Özelleştirme Sosyal Destek Projesi'' kapsamında İzmir'de açılan, ücretsiz ''İş Bulma Danışmanlık Hizmeti'' kurslarına yeteri ilginin olmaması eğitmenleri şaşırttı. 
     İnsan Kaynakları Gelişim Danışmanlığı İKADA şirketi Proje Koordinatörü Ceyda Dayıoğlu, Dünya Bankası ile Hükümetin finanse ettiği, Türkiye İş Kurumu'nun düzenlediği kurslar için 480 işsize eğitim alma fırsatı tanındığını söyledi. 
     İzmir'de İKADA tarafından yürütülen eğitim programı için ilk grup olan 240 kişinin eğitime başladığını dile getiren Dayıoğlu, ''İkinci grup için henüz başvuru yok. İşsizlik oranının yüzde 15.5 olduğu İzmir'de İş Bulma Kursu'na başvurunun olmaması bizi çok şaşırttı'' dedi. 
     Katılımcıların hiçbir ücret ödemediği ve geliş-gidişleri için servis ve kaza sigortası gibi masrafların da karşılandığı kursa yeteri kadar ilgi olmamasının çeşitli nedenleri bulunduğunu belirten Dayıoğlu, şunları söyledi 
     ''Her şeyden önce insanlarımız çok fazla gazete okumuyor. Bu yöndeki tüm haber ve ilanlar gazetelerde yer aldı. Kurslarla ilgisi bilgisi olanların da birçoğu başvuru yapmadı. İşsizlerimiz maalesef tembel, iş ayaklarına gelsin istiyorlar. Birçok kişi kursa gelmek yerine torpil aramayı tercih ettiğini söylüyor. İnsanlar torpil dışında iş bulunabileceğine inanmıyor.'' Projeye göre kurs kapsamında kişinin kendini tanıması ve mesleki potansiyelini görmesi, meslek danışmanlığı, işgücü piyasası bilgileri, iş kulübü hizmetleri, sosyal danışmanlık , işe yerleştirme hizmetleri ve iş olan bölgelere taşınma destekleri gibi hizmetler sunulduğunu söyleyen Dayıoğlu, eğitimin 8 hafta sürdüğünü belirtti. 
     
     İŞ GARANTİSİ 

     Proje kapsamında olmamasına rağmen firma olarak katılımcılara ücretsiz olarak sekreterlik, müşteri hizmetleri, satış ve pazarlama gibi konularda da eğitim vereceklerini dile getiren Dayıoğlu, işverenlerin kursa büyük ilgi gösterdiğini anlattı. 
     Dayıoğlu, sözlerini şöyle sürdürdü 
     ''İşverenler de bu kurslardan alacakları personel için herhangi bir ödeme yapmak zorunda değiller. Programa göre kursiyerlerin yüzde 10'una yani 48 kişiye iş garantisi sunmamıza rağmen işverenlerin yoğun ilgisi nedeniyle bu sayı 150 kişiye çıkacak. İşe giremeyen kişiler bile iş arayan milyonlarca kişiye göre daha donanımlı ve avantajlı konuma gelecek.'' Kursun ikinci grubu için başvuruların sürdüğünü dile getiren Dayıoğlu, en az lise mezunu ve 18-35 yaşları arasındaki işsiz vatandaşların ''0 232 285 11 47'' nolu telefondan bilgi alabileceklerini söyledi. 
     
</TEXT>
</DOC>
