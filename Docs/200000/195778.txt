<DOC>
<DOCNO> 195778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur18.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
''Yaşadığıma inanamıyorum''... Yaralılar anlatıyor... 
</HEADLINE>
<TEXT>

     Şişli Etfal Eğitim ve Araştırma Hastanesi'ndeki yaralılar, yaşadıkları patlama anını anlattı. 
     Patlama sırasında Şişli'deki sinagogda bulunan Rıfat Hafif, AA muhabirine yaptığı açıklamada, dua ederken korkunç bir patlama duyduklarını belirterek, ''İçeride 80-90 kişi vardı. kendimi hemen yere attım. Her taraf kapkaranlık olmuştu. Daha sonra yara almayan arkadaşlarla birlikte yaralıları dışarı çıkardık'' dedi. 
     Alev Cümbüşel ise korkunç bir patlamayla uyandıklarını ve kendilerini hemen dışarı attıklarını kaydederek, ''Sokaktaki doğalgaz boruları da patladı. Evden nasıl çıktığımı bilmiyorum. Bizi hastaneye polisler getirdi'' diye konuştu. 
     Olay yerinde dükkanı olan Fatih Kuzgun da, çok şiddetli bir patlama meydana geldiğini ve çok sayıda yaralı gördüğünü anlatarak, ''Hayatta kaldığıma inanamıyorum'' dedi. 
     Suna Dinçer ise 40 yıldır Şişli'de patlamanın olduğu yerde oturduğunu ifade ederek, ''Pijamalarımızla sokağa fırladık. Büyük kızım ayağından yaralandı. Olayın şokunu halen üzerimden atamadım'' şeklinde konuştu. 
     Kamil Kaya adlı vatandaş da, patlama sırasında olay yerinde olduğunu düşündüğü oğlu Hamza Kaya'yı hastanelerde bulamadığını söyledi. Oğlunun sinagogun bulunduğu sokaktaki bir konfeksiyon atölyesinde çalıştığını belirten Kaya, tüm hastaneleri dolaştığını, ancak oğluna ulaşamadığını belirtti. 
     Öte yandan patlamaların ardından hastaneye gelen bazı yaralıların, tedavilerini tamamlamadan hastaneden ayrıldıkları gözlendi. Kıyafetleri ve baş kısmı kanlar içinde olan bir yaralı, hastanede göz hekimi olmadığından yakınarak, başka bir hastaneye gitmek istedi. Uzun süre araç bulamayan yaralı, daha sonra özel bir televizyon kanalının aracıyla başka hastaneye götürüldü. 
     Ayrıca hastanede büyük kargaşa yaşanırken, bazı yaralıların sedye bulamadıkları gözlendi. 
     
     KAN BAĞIŞI ÇAĞRISI 

     Hastane çalışanları ise hasta yakınlarından kan bağışında bulunmalarını istedi. 
     Olayı duyan Musevi vatandaşlar da, kan bağışında bulunmak üzere hastaneye geldiler. 
     Kan bağışında bulunmaya gelen Eti Siliki, eşinin Neve Şalom Sinagogu'nda çalıştığını ve yara almadan kurtulduğunu bildirdi. 
     Patlamaların ayin sırasında gerçekleşmesi nedeniyle çok sayıda yaralı bulunduğunu kaydeden Siliki, özellikle Şişli'deki sinagogun çok kalabalık olduğunu söyledi. 
     Siliki, ''Gençlerimiz, ufacık çocuklarımız vardı. Tam bir felaket. Gençlerimizden ölenler var. Herkesi kan bağışında bulunmaya çağırıyoruz'' dedi. 
     Bu arada kentteki 2 patlamadan sonra İstanbul Cerrahi Hastanesi'ne, çoğu göz, kulak, el ve ayaklarından hafif yaralanan 17 kişinin geldiği, bunların ayakta tedavi gördükten sonra da taburcu edildikleri bildirildi. 
     
</TEXT>
</DOC>
