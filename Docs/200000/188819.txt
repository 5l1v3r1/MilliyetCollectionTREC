<DOC>
<DOCNO> 188819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko38.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir, 9 ayda 291.8 trilyon lira kar etti 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'nin, bu yılın 9 ayında 291 trilyon 863 milyar lira kar elde ettiği bildirildi. 
     ERDEMİR Genel Müdürlüğü'nden yapılan yazılı açıklamada, 2003'ün 6 ayında üretim, verimlilik ile kar rekorları kıran şirketlerinin, bu grafiğini verimlilik ve tasarruftan ödün vermeden yılın 9 aylık döneminde de sürdürerek geçen yılın eş dönemine oranla çok başarılı performans sergilediği belirtildi. 
     Geçen yılın 9 ayını 121 trilyon 118 milyar lira zararla kapatan fabrikanın, yeni yönetimle yakaladığı çalışma dinamiğiyle bu yıl aynı dönemde 291 trilyon 863 milyar lira net dönem karı elde ettiği kaydedilen açıklamada, şöyle denildi 
     ''2003'ün 9 ayında net satış gelirimiz bir önceki yıla göre yüzde 54,8 oranında artarak 1 katrilyon 372 trilyon olarak gerçekleşirken, 2002'nin 9 ayında 14 trilyon 912 milyar olan faaliyet karımız ise 16 katlık artışla 256 trilyon 864 milyar liraya çıkmıştır. 
     Şirketimizin geçen yılın 9 ayında 85 trilyon 883 milyar lira olan faiz, vergi ve amortisman öncesi karı, bu yılın aynı döneminde yüzde 320 oranında artarak 361 trilyon 435 milyar olarak gerçekleşmiştir.'' 
     
</TEXT>
</DOC>
