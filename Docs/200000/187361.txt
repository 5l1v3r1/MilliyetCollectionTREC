<DOC>
<DOCNO> 187361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur36.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü "Maça gidenler cep telefonu, çakmak getirmesin" 
</HEADLINE>
<TEXT>

     İstanbul Emniyet Müdürü Celalettin Cerrah, 11 Ekim'de oynanacak Türkiye-İngiltere A milli futbol maçını izlemek için stada gideceklerin, yanlarında cep telefonu, çakmak, meşale, demir para ve pet şişede su getirmemelerini istedi. 
     Eminönü Kadırga İlköğretim Okulu'nda ihtiyaç sahibi öğrencilere kıyafet yardımı yapılması törenine katılan Cerrah, daha sonra gazetecilerin, 11 Ekim Cumartesi günü Şükrü Saraçoğlu Stadı'nda oynanacak milli maçla ilgili sorularını yanıtladı. 
     UEFA, Türk ve İngiliz yetkililerin yaptıkları toplantılarda, İngiliz yetkililerin ''taraftarlarını Türkiye'ye getirmeyeceklerini'' söylediklerini ifade eden Cerrah, şöyle dedi 
     ''Bunun sebebi de daha önceki bir maçta olay yaratmalarıdır. Biz kendilerine dedik ki 'Buraya getirirseniz onların her türlü güvenliğini alırız. Bizim burada bir şey olmaz. Ama dediler ki 'kesinlikle taraftarımızı getirmiyoruz.'' UEFA yetkililerinin de bunun üzerine stattan yer ayrılmaması gerektiğini söylediklerini ve bu nedenle yer ayrılmadığını anlatan Cerrah, İngiliz yetkililerin ayrıca bin kişilik bir holigan listesi gönderdiğini ve bunların hava, deniz ve karayollarındaki kapılara bildirildiğini kaydetti. 
     Cerrah, havalimanında görev yapmak üzere gelecek 5 İngiliz polisin de holiganları tanıma konusunda Türk polisiyle birlikte çalışağını kaydetti. 
     Maçı statta izleyeceklerin cep telefonu, çakmak, meşale, demir para ve pet şişelerde su getirmemelerini isteyen Cerrah, stat çevresindeki güvenlik şeridinde bunların toplanacağını söyledi. 
     Cerrah, Türk taraftarların olay çıkarmasını beklemediklerini de ifade etti. 
     
</TEXT>
</DOC>
