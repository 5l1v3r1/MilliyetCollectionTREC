<DOC>
<DOCNO> 185434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP kararıyla ne olabilir 
</HEADLINE>
<TEXT>

      GÖKÇER TAHİNCİOĞLU Ankara 

   
   1. Dava neden açıldı 
   Eski Yargıtay Başsavcısı Sabih Kanadoğlu, daha önce örgütlenmesinin yeterli olduğunu YSK'ya bildirdiği DEHAP'ın, sadece evrak üzerinde örgütlendiğinin anlaşıldığını ve 3 Kasım seçimine alınmaması gerektiğini açıkladı. Kanadoğlu, DEHAP yöneticileri hakkında suç duyurusunda bulundu. 
   
   2. YSK iddiayı nasıl karşıladı 
   YSK, Kanadoğlu'nun DEHAP'ın örgütlenmesinin tam olduğunu bildirdiğini, buna göre oy pusulası basıldığını vurguladı. Kurul, başsavcının denetim görevini ihmal ettiğini, sahteciliğe ilişkin kanıt olmadığını belirtti. 
   
   3. Yargıtay'ın onama kararı ne anlama geliyor 
   Kararla, DEHAP'ın 3 Kasım seçimine sahtecilik yaparak girdiği ve bu nedenle seçime alınmaması gerektiği hukuken ortaya konuldu. 
   
   4. Bundan sonra ne olacak 
   3 Kasım seçimine giren siyasi partiler ya da herhangi bir vatandaş, seçimin ya da DEHAP oylarının iptali istemiyle YSK'ya başvurabilecek. 
   
   5. YSK ne yapabilir 
   YSK, başvuruları reddetme, seçiminin iptali, DEHAP'ın aldığı oyların iptali ya da seçimde usulsüzlük olduğunun "tespiti" kararlarından birini verebilecek. 
   
   6. YSK, DEHAP oylarını iptal ederse ne olur 
   DEHAP'ın aldığı 1 milyon 960 bin oy yok sayılacak. Seçim yüzdeleri yeniden hesaplanacak ve 3 Kasım'da yüzde 9.5 oy alan DYP, oy yüzdesi 10.5'e çıkacağından Meclis'e girebilecek. AKP'den 44, CHP'den 22 milletvekilinin mazbatası iptal edilecek. Bu durumda MHP, GP ve ANAP da "DEHAP'ın oylarını biz alsak Meclis'e girebilirdik" diyerek seçimin iptalini talep edebilecek. 
   
   7. YSK seçimi iptal edebilir mi 
   Mevcut yasalarda YSK'nın genel seçimi iptal edebileceğine ya da edemeyeceğine ilişkin bir düzenleme yok. Buna göre YSK, tartışmalı da olsa seçimin iptaline karar verebilir. YSK, seçimde "tam kanunsuzluk" hali bulunduğu ve usulsüzlük yapıldığı tespitiyle konuyu karara bağlamama olanağına da sahip. Bu durumda son sözü Meclis söylemek zorunda kalacak. 
   
   8. Hükümet ve Meclis bu durumda ne yapar 
   YSK, DEHAP'ın oylarını iptal ederse, Anayasa'yı değiştirebilecek milletvekili sayısını kaybedecek olan AKP erken seçim kararı alabilir. YSK, seçimi iptal ederse, hükümet de düşeceğinden karara uymaktan başka çare kalmayacak. YSK son sözü Meclis'e bırakırsa, hükümet ve Meclis herhangi bir karar almama hakkına sahip. 
   
   9. YSK başvuruları reddedebilir mi 
   YSK, işlemlerin kesinleştiği, seçime ilişkin itiraz sürelerinin bittiği, oyların yok sayılamayacağı gibi gerekçelerle başvuruları reddedebilir. 
   
   10. Kararlar Avrupa'ya taşınır mı 
   DEHAP oylarının iptali halinde, herhangi bir seçmen veya parti, Avrupa İnsan Hakları Mahkemesi'ne AİHM gidebilecek. 
   
</TEXT>
</DOC>
