<DOC>
<DOCNO> 198566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
4 yaş küçüldü 
</HEADLINE>
<TEXT>

   Galatasaray'da merakla beklenen neşter operasyonu Malatya maçında hayata geçti. De Boer, Bülent, Hasan, Hakan Ünsal, Batista ve Cihan kesildi, takımın yaş ortalaması 28.54'ten, 24.36'ya indi 
      
   Dediğini yaptı 
   DENİZLİSPOR yenilgisinin ardından takımda revizyon yapacağını açıklayan Fatih Terim, Malatyaspor maçında farklı bir on birle sahaya çıktı. Fatih Terim, savunmada Frank de Boer ve Bülent'i kulübeye çekerken, Hasan Şaş, Hakan Ünsal, Batista ve Cihan gibi isimlere de on birde şans tanımadı. Berkant, Orhan, Petre ve Tamas uzun bir aradan sonra forma buldu. 
   
   Genç Aslanlar 
   SARI-Kırmızılı takımda, yapılan kadro operasyonunun ardından ortalama bir anda 4 yaş düştü. Geçen hafta Denizli maçında sahaya 28.54 yaş ortalamasıyla çıkan Galatasaray'da dün bu rakam 24.36'ya indi. Fatih Terim'in son on dakikada Bülent Kormaz, Arif ve Abdullah gibi tecrübeli isimleri oyuna almasıyla birlikte yaş ortalaması 26'ya yükseldi. 
   
   Maçın hakemi 
   Cesur değildi    İSMET Arzuman'a oyunun son bölümlerine kadar fazla iş düşmedi. Pozisyonları iyi takip etti, başarılı bir yönetim gösterdi. Ancak skor 2-2 olduktan sonra objektifliğini kaybetti. Ayhan'ı çift sarı karttan oyundan atması gerekirdi. Kendisine el kol hareketleri yapan Terim'i de tribüne gönderemedi. 
   
   Maçtan notlar    Kuş uçmadı 
   BOMBALI saldırıların ardından Olimpiyat Stadı'nda sıkı tedbirler alındı. Ana giriş yollarını kapatan polisler, araçları didik didik ararken, sürücülerin kimliklerini ve telefon numaralarını tespit etti. 
   
   Petre'den siftah 
   CİM - Bom'un genç Rumen'i Petre, Sarı - Kırmızılı forma altındaki ilk resmi golünü dün gece Malatyaspor'a attı. Petre, şık bir vuruşla fileleri sarsarken, sevincini hocası Fatih Terim'e sarılarak yaşadı. 
   
   Tamas kadroda 
   YABANCI kontenjanına takılan PAF kadrosunda gözüken Tamas, Pinto'nun ayrılışıyla birlikte A Takım'a geçti. Rumen oyuncu dün ilk kez ligde oynadı. Bu arada cezalı Mondragon'un yerine kaleyi Aykut korudu. 
   
   Aslan yolcu 
   UEFA kararı nedeniyle Juventus maçını Almanya'da oynayacak olan Galatasaray, bugün Dortmund'a uçacak. Futbolcular, iki saat evlerine gittikten sonra, dün gece tesislere dönüp kampa girdi. 
   
   Ön inceleme 
   GALATASARAYLI yöneticiler dün Almanya'da Dortmund yöneticileri ile bir araya gelip, Westfalen Stadı'nda incelemeler yaptı. Biletlerin bugünden itibaren satışa çıkacağı açıklandı. 
   
   Malatya şovu 
   MALATYALI taraftarlar, maça büyük ilgi gösterdi. 5 bine yakın konuk takım seyircisi açık tribünde yer aldı. Galatasaraylı taraftarlar da takımı yalnız bırakmayarak, Juve maçı öncesi moral verdi. 
   
   Şanssız Başkan 
   CİM Bom'un 2-0 önde olduğu dakikalarda taraftarlar, Özhan Canaydın'a sevgi gösterilerinde bulundu. Bu jeste el sallayarak karşılık vermek isteyen Canaydın, Malatya'nın golü gelince yeniden locasına girdi. 
   
   Göze çarpanlar    TAMAS Haftalar sonra ilk kez on birde görev yaptı. Maç eksiğinin bulunması en büyük dezavantajıydı. Bu nedenle yeterince başarılı olamadı. 
   PETRE İsabetsiz paslarıyla dikkat çekti. Bu durum arkadaşlarının hızını kesti. Attığı nefis gol ise sahalarda ender görülen nitelikteydi. 
   SABRİ Takımın en iyisiydi. Çok çalıştı, hücuma dönük ataklarda rol oynadı. Birkaç sert şutuyla da kaleyi yokladı. Ancak başarılı olamadı. 
   BRATU Bir şutu direkten döndü. Birkaç fırsatı da cömertçe kullanamadı. Kendine pozisyon yarattı, ancak şanssızlığını bir türlü kıramadı. 
   FEVZİ Yediği gollerde yapacağı fazla bir şey yoktu. Ancak skorda eşitliğin yakalandığı dönemde yaptığı kurtarışlarla olası bir mağlubiyeti önledi. 
   
   
</TEXT>
</DOC>
