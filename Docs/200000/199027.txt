<DOC>
<DOCNO> 199027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko28.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak Bank'ın yeni Genel Müdürü Hakan Eminsoy... 
</HEADLINE>
<TEXT>

     Oyak Bank Genel Müdürlüğü'ne Hakan Eminsoy atandı. 
     Oyak Grubu'nun son üç yıldır uyguladığı yatırım ve büyüme planları çerçevesinde, satınalma ve birleşmeyle yaratılan yeni Oyak Bank'ın üst yönetiminde değişiklikler yapıldı. 
     Oyak Bank'tan yapılan açıklamaya göre, Genel Müdür Mehmet Özdeniz Yönetim Kurulu Üyeliği'ne, Oyak Bank Yönetim Kurulu Üyesi Hakan Eminsoy da Genel Müdürlük görevine getirildi. 
     Oyak Bank'ın yeni Yönetim Kurulu'nda, mevcut üyelere ek olarak Oyak yönetiminden Dr. Şerif Coşkun Ulusoy, Celal Çağlar ve Ergün Oktay Okur da yer alacaklar. 
     Oyak Grubu içinde planlanan performansın üzerinde bir gelişme göstererek bilanço büyüklüğü, işlem hacmi, kar ve özkaynak açısından çok önemli bir konuma gelen Oyak Bank'taki bu değişikliklerle, bankanın grup sinerjisini ve geçmiş iki yılda gösterdiği gelişmeyi daha da artırmasının hedeflendiği bildirildi. 
     
</TEXT>
</DOC>
