<DOC>
<DOCNO> 199644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun04.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacının eşi serbest 
</HEADLINE>
<TEXT>

   Konsolosluğa düzenlenen saldırının faili olduğu açıklanan Feridun Uğurlu'nun eşi Ayşe Mallı savcı tarafından serbest bırakıldı 
      AHU COŞKUN İstanbul 
   
   İstanbul'da meydana gelen bombalı saldırılarla bağlantılı oldukları gerekçesiyle gözaltına alınan Feridun Uğurlu'nun eşi Ayşe Mallı ile Elif Koç, İstanbul Devlet Güvenlik Mahkemesi'nde savcı tarafından serbest bırakıldı. 
   Terörle Mücadele Şube Müdürlüğü'ndeki sorguları tamamlanan Ayşe Mallı 24 ve Elif Koç 25 , dün 14.00 sıralarında Beşiktaş'taki İstanbul DGM Cumhuriyet Başsavcılığı'na getirildi. Adli Tabiplik'te sağlık kontrolünden geçirilen Mallı ve Koç, İngiltere'nin İstanbul Başkonsolosluğu ve HSBC Bank Genel Müdürlüğü binasına yönelik bombalı saldırılara ilişkin soruşturmayı yürüten Cumhuriyet Savcısı Muzaffer Yalçın tarafından yaklaşık 45 dakika sorgulandı. Yalçın, Mallı ve Koç'u, mahkemeye sevklerine gerek görmeden serbest bıraktı. 
   Kadınlar savcıya ifade verirken yakınları dışarıda bekledi. İki kadın, serbest bırakılmalarının ardından yakınlarıyla polis otosuna binerek DGM'den ayrıldı. Feridun Uğurlu'yla iki yıl önce evlenen ve bir çocuk sahibi olan Mallı'nın nüfus cüzdanını değiştirmemesi nedeniyle hakkındaki işlemlerin Mallı soyadına göre yapıldığı kaydedildi. 
   
   
   
   
</TEXT>
</DOC>
