<DOC>
<DOCNO> 166345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun16.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC ürünleri Rum işadamları tarafından pazarlanacak 
</HEADLINE>
<TEXT>

     Güney Kıbrıs Rum Yönetimi'nin, KKTC ürünlerinin önce Rum pazarına sürülmesi, sonra da işadamları tarafından Avrupa'ya satılması yöntemi üzerinde çalıştığı bildirildi. 
     Rum kesiminde yayımlanan Politis gazetesinin haberine göre, Rum yönetimi ile Avrupa Birliği AB arasında bu konuda yapılan görüşmelerde ilerleme kaydedildi. 
     Gazete, Kıbrıslı Türklerin ürettiği ürünlerin ihraç edilmesi yönteminin, ''iç ticaret'' diye nitelediği, Güney Kıbrıs ile ticaretin ileri götürülmesi aracılığıyla sağlanacağını yazdı. 
     Kıbrıs Türk ürünlerinin önce Güney Kıbrıs pazarına sürüleceği, bu malların daha sonra Rum işadamları tarafından Avrupa ülkelerine ihraç edileceği belirtilen haberde, ''bu formülün, gerek Kıbrıs Türk ihraç mallarını satın alacak olan Rum tüccarlar tarafından, gerekse ürünlerini Rum tarafından Avrupa'ya ihraç edecek Kıbrıslı Türk tüccarlar tarafından uygulanabileceği'' görüşü savunuldu. 
     Gazete, ''bu şekilde ne Mağusa Limanı'nın yeniden işletileceğini, ne de Kıbrıslı Türklerin ürünlerini Avrupa ülkelerine ihraç etme kapılarının kapanacağı'' yorumunu yaptı. 
     Politis'e göre, ihraç edilecek ürünlerin gerekli kontrollerinin yapıldığına dair belgenin Kıbrıs Türk Ticaret Odası tarafından verilecek olması nedeniyle, bu formülün uygulanmasında bir sorunla karşılaşılmayacak. Söz konusu ürünler, AB yetkilileri tarafından da kalite belgesi verilecek olması nedeniyle Avrupa ülkelerine ihraç edilebilecek. 
     
</TEXT>
</DOC>
