<DOC>
<DOCNO> 165866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo04.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç korkuttu 
</HEADLINE>
<TEXT>

     Serbest Dalış Dünya Rekortmeni Yasemin Dalkılıç, safra kesesindeki polip ve pankreasında oluşan iyi huylu tümör nedeniyle ameliyat oldu. 
     Yaklaşık 5 saat süren, ancak başarılı bir operasyon geçiren rekortmen sporcunun pankreasından alınan tümörün iyi huylu çıkması ve sağlık durumunun çoy iyi olması, sualtı camiasında sevinçle karşılandı. 
     Hastaneden taburcu olarak dinlenmeye çekilen rekortmen sporcu, yavaş yavaş ağırlık çalışmalarına başladığını belirterek, geçirdiği operasyon nedeniyle, Temmuz ayında yapacağı rekor denemesini bu yılın sonuna ertelemek zorunda kaldığını söyledi. 
     
     ''DALMAMA ENGEL YOK'' 
     Dalkılıç, geçirdiği ameliyatın halen faal olarak sürdürdüğü serbest dalış sporuyla en ufak bir ilgisinin olmadığına dikkati çekerek, ''Bu tip spekülasyonlar beni fazlasıyla üzüyor. Geçirdiğim operasyon, ileriye dönük olarak dalışlarımla ilgili bir engel de oluşturmayacak. Sağlık durumum gayet iyi. Spor yaşantımı etkileyecek bir durum yok. Dalmam için bir engel yok'' dedi. 
     Ameliyatının başarılı geçtiğini vurgulayan Dalkılıç, ''Rekor denemelerim devam edecek. Temmuz ayında gerçekleştirmek istediğim rekor dalışını, büyük ihtimalle kasım ayının ardından deneyeceğim. Kol kuvvetlendirme çalışmalarına yavaş yavaş başladım. Kısa sürede forma gireceğime inanıyorum'' diye konuştu. 
     
     REKORA DOYMUYOR 
     24 yaşındaki Yasemin Dalkılıç, bilinen 5 serbest dalış kategorisinin 3'ünde dünya rekoru kırmayı başardı. 
     1999 yılında profesyonel dalgıçlığa başlayan Dalkılıç, Limitli Değişken Ağırlık, Limitsiz Değişken Ağırlık ve Malzeme Destekli Sabit Ağırlık branşlarında toplam 6 dünya rekorunu kırdı. 
     Profesyonel anlamda, Türkiye'nin ilk dünya rekortmeni sporcusu unvanını elinde bulunduran Dalkılıç'ın dereceleri, FREE Serbest Dalış Kuralları ve Eğitimi Birliği tarafından tescil edilirken, CMAS Dünya Sualtı Aktiviteleri Konfederasyonu ve Türkiye Sualtı Sporları, Cankurtarma, Su Kayağı ve Paletli Yüzme Federasyonu SCSPF tarafından kabul edilmiyor. 
     
</TEXT>
</DOC>
