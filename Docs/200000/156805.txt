<DOC>
<DOCNO> 156805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun10.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Güvenlik Danışmanı Türkiye ile çalışmaya devam 
</HEADLINE>
<TEXT>

     ABD Başkanı George W. Bush'un Ulusal Güvenlik Danışmanı Condoleezza Rice, Türkiye ile ABD arasında ''zor bir dönemden'' geçilmesine karşılık bunların geride kaldığını ve ''ortak stratejik çıkarları'' bulunan Türkiye ile ABD'nin, birlikte çalışmaya devam edeceğini söyledi. 
     Rice, ABD Dışişleri Bakanlığı'na bağlı, Washington'daki yabancı basın merkezinde, gazetecilerin sorularını yanıtladı. Bir gazetecinin, Türkiye ile ABD arasındaki ilişkilerin daha iyiye gidebilmesi için Türkiye'ye ne tür tavsiyelerde bulunacağını sorması üzerine Rice, ''Türk hükümetine tavsiyede bulunmak benim işim değil'' dedi. 
     Rice, ''Türkiye ile ortak stratejik çıkarlarımızın kesinlikle farkındayız. Türkiye, uzun dönemdir bizim müttefikimiz. Bu ittifak, dostluk ve ortak menfaatlere dayanıyor. Bunun gelecekte de öyle olacağını umuyorum'' diye konuştu. 
     Condoleezza Rice, ''Yapacak çok işimiz var. Türkiye'nin, birleşik, istikrarlı bir Irak'ın kurulmasından çok güçlü çıkarı var. ABD'nin de, birleşik, istikrarlı bir Irak'ın kurulmasından çok güçlü çıkarı var. Bu, birlikte çalışabileceğimiz bir alan. Zaten Irak'ta çatışmanın sona ermesinin ardından, birlikte çalıştık. Türkiye'nin, Irak'ın yeniden inşası çabalarında da yer almasını umuyoruz. İstikrarlı bir Irak, Türkiye için de iyi bir komşu olacak'' dedi. 
     Rice, Türkiye ile ABD'nin NATO müttefiki olduğunu da hatırlattı ve NATO kendini 21. yüzyılın tehditlerine hazırlayıp, kitle imha silahları ve terörizme karşı evrim geçirirken, Türkiye'nin, önemli bir NATO müttefiki olmayı sürdürdüğünü söyledi. 
     Ulusal Güvenlik Danışmanı Rice, Türkiye ile ABD'nin, Kıbrıs sorununa çözüm bulunması çabalarıyla da ilgilendiğini hatırlatarak, ''Kıbrıs konusunda bazı ilerlemeler sağlandı. BM Genel Sekreteri Kofi Annan, bu yönde kahramanca çaba gösterdi. Türkiye'nin, Kıbrıs sorununa kalıcı bir çözüm bulunmasında ağırlığını koyacağını umuyoruz'' dedi. 
     
     ''BİRLİK DEVAM EDECEK'' 
     Rice, Türkiye ile ABD'nin pek çok ortak hedefi olduğunu belirterek, ''Türkiye, demokrasi ve İslam'ın birarada olabileceğine dair, bütün dünyaya bir mesaj olarak önemli. Türkiye ile birlikte çalışmaya devam edeceğiz'' diye konuştu. 
     Condoleezza Rice, ''Evet, zor bir dönemden geçildi. Ancak ilişkilerimiz güçlü kalmaya devam edecek'' dedi. ABD Başkanı Bush'un, Cumhurbaşkanı Ahmet Necdet Sezer'i deprem dolayısıyla telefonla aradığını belirten Rice, bugün Bush ile Başbakan Recep Tayyip Erdoğan'ın bir telefon görüşmesi yaptığını ve Erdoğan'ın, Riyad'daki bombalı saldırı dolayısıyla taziyelerini ilettiğini de söyledi. Rice, ''Türkiye ile temaslar devam edecek'' dedi. 
     
     İRAN VE SURİYE 
     Rice, gazetecilerin, İran ile ABD arasında Cenevre'de yapılan görüşmelere ilişkin sorularını yanıtlarken, ''İran, Amerikan çıkarlarına karşı zorluk çıkarmaya devam ediyor'' dedi. Cenevre'deki temasların, hiçbir şekilde, ABD ile İran arasındaki ilişkilerin geniş anlamda ilerletilmesine yönelik bir çaba olarak yorumlanmaması gerektiğini söyleyen Rice, İran'ın, kendi rejimini Irak'a ihraç etmeye kalkmaması gerektiğini belirtti. Rice, Cenevre'deki görüşmelerde Afganistan ve Irak konularının konuşulduğuna işaret etti. 
     Suriye ile ABD arasındaki ilişkilerin problemli olmaya devam ettiğini belirten Rice, Suriye'nin terörizmi desteklediğini, Ortadoğu barışına engel çıkardığını, Lübnan'ı işgal etmeyi sürdürdüğünü söyledi. Rice, ''Suriye ile ilişkilerimiz çok zorlu ve öyle kalmaya devam ediyor. Suriye'nin faaliyetlerinden çok endişeliyiz. Suriye'ye Irak'tan kaçıp sığınanlar oldu. Burada biraz ilerleme de kaydedildi. Ancak Suriye, kitle imha silahları elde etme çabalarını bırakmalı'' dedi. 
     Irak yönetimi değiştikten sonra bir fırsat ortamı doğduğuna işaret eden Rice, yeni bir Filistin liderliğinin ortaya çıktığını söyledi. Condoleezza Rice, Suriye'nin de bu yeni ortamda, barışa engel çıkaran değil, barış için çalışan bir konuma geçmesini umduklarını kaydetti. 
     
</TEXT>
</DOC>
