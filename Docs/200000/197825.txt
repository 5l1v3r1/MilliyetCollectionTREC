<DOC>
<DOCNO> 197825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo23.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Karar utanç verici" 
</HEADLINE>
<TEXT>

     Beşiktaş ve Galatasaray'ın Türkiye'de yapacağı karşılaşmaların tarafsız sahaya alınmasına ilişkin UEFA'dan gelen karara, Beşiktaş Teknik Direktörü Mircea Lucescu'dan büyük tepki geldi. 
     UEFA kararı, Lucescu'nun Olimpiyat Stadı'ndaki basın toplantısına da damgasını vururken, kararı ''utanç verici'' olarak niteleyen Lucescu, ''O zaman hepimiz ailelerimizi alalım Türkiye'yi terkedelim'' diye tepki gösterdi. 
     Lucescu, İstanbul'daki terör saldırılarını düzenleyenleri kastederek, ''İsimlerini anmak istemiyorum ama UEFA'nın aldığı bu karar, birilerinin ekmeğine yağ sürmektir'' dedi. 
     Türkiye'nin Abdullah Öcalan krizi döneminde bile sahalarda güvenlik sağlama konusunda hiçbir problem yaşamamış bir ülke olduğunu anımsatan Lucescu, ''Türkiye'nin güvence vermesine karşın, maçların tarafsız sahaya alınması utanç verici. Yarın İtalya'da bir yerlere bomba konulsa, buna istinaden burada maç oynanmayacak mı '' diye sordu. 
     Terör saldırılarının her yerde düzenlenebileceğine dikkati çeken Lucescu, UEFA'yı bir anlamda teröre pirim vermekle suçladı. Lucescu, binlerce İtalyan'ın Türkiye'de yaşadığını belirterek, ''Bu sadece Türkiye'ye değil, Türkiye'deki yabancılara da saygısızlıktır'' diye konuştu. 
     Juventus yetkililerinin geçtiğimiz günlerde maçın tarafsız sahada oynatılacağına ilişkin UEFA'dan sinyal aldıklarının hatırlatılmasına karşılık olarak ise Lucescu, ''Bu olay, büyük kulüplerinin dilediklerini yaptırabildiklerinin göstergesidir. Birkaç yıl sonra ortalıkta sadece büyük kulüpler kalırsa buna şaşırmam'' diye konuştu. 
     UEFA kararının, futbolda oyunda eşitlik ilkesini de bozduğunu vurgulayan Lucescu, Türk takımlarının maçlarının tarafsız sahaya alınmasının yarışmadaki eşitlik şartını ihlal ettiğini belirterek, ''Karar, futbolda eşitlik ilkesini de bozmuştur. Bu karar, Beşiktaş'ın kazanma şansının yüzde 25 oranında azaltılmış olması demektir'' dedi. 
     
</TEXT>
</DOC>
