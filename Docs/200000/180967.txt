<DOC>
<DOCNO> 180967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/spor/yture.html </URL>
<DATE> 2003/09/08/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
İngiliz Hasta'ya rağmen 
</HEADLINE>
<TEXT>

   
   Milli Takımımız, Hırvatistan karşısında nihayet kendine yakışan, potansiyeliyle paralel bir oyun ortaya koyarak grup ikinciliğini, hem de basketbolla uzaktan yakından ilgisi olmayan İngiliz hakemin berbat kararlarına rağmen bileğinin hakkıyla aldı. 
   Maçın ilk dakikalarında yine tutuk bir görüntü çizen millilerimiz, Yunanistan yenilgisinin moral bozukluğunu yaşıyordu. Savunmada herkes birbirinden medet umunca, serbest kalan Hırvat oyuncular pota altına elini kolunu sallaya sallaya girdiler. Rakibi takip etmek yerine yakındaki arkadaşından yardım bekleme yanlışı, özellikle pota altında belimizi büktü. Ribaundlarda da ilk yarıda 24 - 12 gibi rakibin yarısı kadar düşük bir rakam tutturunca oyunu istediğimiz gibi yönlendiremedik. Neyse ki millilerimiz bu yanlıştan kısa süre içinde döndü. İçeriye yüklendiğimiz zaman mutlaka sonuç aldık ve sayı bulamasak da mutlaka rakibin uzunlarına faul yaptırdık. Alan savunması da bu kez tutunca maçın hakimiyetini ele geçirdik. Ancak ribaund zaafımız ve rakibin pota altından bulduğu sayılar devreyi geride kapamamıza yol açtı. 
   İkinci yarıda galibiyetin zorunluluğunun bilincinde olan 12 Dev Adam müthiş bir mücadele ortaya koydu. Kerem'in yokluğunda Ender'in guard olarak skora katkısı, İbrahim, Mehmet ve nihayet Hidayet'in de sayılarıyla maçın kontrolünü ele geçirdik. Son çeyrekte de farkı on sayıya kadar çıkardık. Ancak bu sırada, maç boyunca yanlış düdükler çalan İngiliz Hasta hakem Richard Stokes ortaya çıktı ve hakkımız olan galibiyeti elimizden almaya kalktı. Bitime 3.8 saniye kala üç sayı önde iken Ender'e çaldığı inanılmaz sportmenlik dışı faul ile bardağı taşırdı. Ama galibiyete bu kez her zamankinden fazla inanan Milli Takımımız, Stokes'u da önüne katarak hedefine ulaştı. 
   Şampiyonada takımı olmayan İngiliz hakemlerin ve Avusturyalı gözlemcilerin cirit attığı dev turnuvada FIBA Hakem Komitesi'nin, Başkan Vassilakopoulos'un liderliğindeki Yunan lobisine hizmet etme anlayışı, Milli Takım'ın ve diğer şampiyonluk adayı ülkelerin önündeki ciddi bir engel. 
   Şimdi artık çeyrek final için son basamak Sırbistan Karadağ maçı. 12 Dev Adam'ın önündeki bu tek engeli de dünkü gibi mücadele ederek aşacağına tüm kalbimizle inanıyoruz. 
   
   
</TEXT>
</DOC>
