<DOC>
<DOCNO> 162870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/yasam/yas09.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Söndürme uçağı yangına düştü... 
</HEADLINE>
<TEXT>

     İZMİR DHA 

     Türkkuşu'na ait Polonya yapımı M - 18 Dromader model tek kişilik yangın söndürme uçağı, Çiğli'den kalktıktan bir süre sonra Aliağa'daki yangın bölgesine düştü. Uçağın pilotu Selim Yıldız da kaza sonucu hayatını kaybetti. 
     Aliağa Güzelhisar Barajı Koru Ormanı yakınlarında dün saat 14.30 sıralarında yangın çıktı. Saat 16.00 sıralarında, Türk Hava Kurumu'ndan kiralanan Polonya yapımı Dromader M - 18A tipi söndürme uçağı su atarken alevlerin ortasına düştü. Ekipler uçağa ulaştığında, enkazla karşılaşırken, uçağın Kurtboğazı mevkiinde yoğun dumanların olduğu bölgede tepenin yaklaşık 20 metre altına çakıldığı bildirildi. THK'nın 18 yıldır kullandığı M - 18A tipi uçaklar pilotlarca "hantal" olarak tanımlanıyor. Uçak, tam kalkış ağırlığının yarısını oluşturan 2.5 tonluk suyu bırakamadığı için, zaman zaman dalıştan çıkamayarak alevlerin arasına çakılabiliyor. Jandarmanın yaptığı araştırmada, yangının bir köylü kadının yaktığı ateş sonucu çıktığı belirlendi. Ayşe Çakır'ın ekmek yapmak amacıyla ateş yaktığı, rüzgarın etkisiyle kıvılcımların ormanlık alana sıçraması üzerine yangın çıktığı tespit edildi. Çakır gözaltına alındı. 
     

</TEXT>
</DOC>
