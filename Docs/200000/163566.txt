<DOC>
<DOCNO> 163566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur33.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye giriş belgesi çalınan genç kıza belediyeden yardım eli 
</HEADLINE>
<TEXT>

     Öğrenci Seçme Sınavı'na ÖSS giderken ÖSS kimlik belgesinin de içinde bulunduğu çantası kapkaç suretiyle alındığı için sınava giremeyen Sibel Balcı'ya, Şişli ve Bahçelievler belediyeleri ile Atasay Eğitim Kurumları sahip çıktı. 
     Şişli Belediyesi'nde düzenlenen toplantıda konuşan Belediye Başkanı Mustafa Sarıgül, Sibel Balcı'nın Türkiye'nin toplumsal bir yarası olan kapkaç nedeniyle 1 yıllık hazırlık ve emeğinin boşa gittiğini belirtti. 
     Televizyon ekranlarında Sibel Balcı'nın babasıyla olan kucaklaşmasını izlediğini ve çok duygulandığını belirten Sarıgül, Balcı'nın yarından itibaren Şişli Belediyesi'nin Gelirler Müdürlüğü'nde işe başlatılacağını söyledi. 
     Atasay Eğitim Kurumları'yla yaptığı görüşme sonucunda da Balcı'nın bundan sonraki eğitim masraflarının bu kurum tarafından karşılanacağını dile getiren Sarıgül, ayrıca Balcı'nın sınav hakkının iade edilmesi için girişimlerde bulunacaklarını kaydetti. 
     Sarıgül, Balcı'nın ilk olarak bilgisayar kursuna gönderileceğini, öğretmen olmak istemesi dolayısıyla da Eylül ayında Şişli Belediyesi bünyesinde açılacak çocuk yuvasında göreve başlatılacağını sözlerine ekledi. 
     
     ''GELECEĞE DAHA MUTLU BAKIYORUM'' 
     ÖSS'ye ikinci kez girmek istediği sırada kapkaç mağduru olan Sibel Balcı da, olay anında hayatının tamamen sona erdiğini düşündüğünü anlatarak, eve döndüğünde sınav sorularına bakacak morali olmadığını söyledi. 
     Tekrar dershaneye giderek çok istediği sınıf öğretmenliği bölümüne girmeye çalışacağını kaydeden Balcı, ''Şu an çok mutluyum. Geleceğe daha mutlu bakıyorum. 1 yıl boyunca 3 saat için hazırlanıyorsunuz. Her şeyini ona veriyorsun. Böyle bir olayla karşılaşmak çok üzücü. Babam emekli olduğu için geçen yıl büyük zorluklarla dershaneye gittim. Bana böyle bir şekilde sahip çıkılmasaydı yeniden dershaneye gidemezdim. Çalışıp, kazandığım parayla dershaneye gitmeyi düşündüm. Kapkaç nedeniyle o ruh halimle sınava girseydim belki de başarılı olamazdım'' diye konuştu. 
     Gazetecilerin, ''ÖSS sınavında gözetmen olarak görevlendirilseydin senin başına gelen olayla karşılaşan bir öğrenciye nasıl davranırdın '' sorusuna da Balcı, ''Herhalde hiçbir şey yapamazdım. Çünkü kimliği olmayanı sınava almıyorlar. Gözetmenlerin sınava alma yetkisi yok. Beni sınava almayan gözetmenlere hak veriyorum. Bu sorunun, ÖSYM tarafından çözümlenmesi gerekir'' yanıtını verdi. 
     Bu arada, Sibel Balcı'nın babası Mehmet Kenan Balcı'nın, kızının, çok çalıştığını ve zorluklarla dershaneye gönderildiğini anlattığı sırada gözleri doldu. Baba Balcı, kızına sahip çıkılmasından dolayı duyduğu mutluluğu da dile getirdi. 
     Öte yandan, Bahçelievler Belediyesi'nden yapılan yazılı açıklamada da Sibel Balcı'nın gelecek yıl sınava girerek kazanabilmesi amacıyla, Bahçelievler Eğitim Vakfı'ndan burs ve dershane ücreti sağlanacağı bildirildi. 
     
</TEXT>
</DOC>
