<DOC>
<DOCNO> 161278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo29.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Olimpiyakos geç kaldı 
</HEADLINE>
<TEXT>

     Fenerbahçe ile sözleşme imzalaması beklenen Alman Teknik Direktör Cristoph Daum, Yunanistan'ın Olimpiakos takımının kendisiyle görüşmekte geç kaldığını, Pire Kulübü'nün öneride bulunduğu sırada kendisinin Fenerbahçe ile anlaşmaya varmış olduğunu bildirdi. 
     Atina'da yayınlanan Elefteros Tipos Gazetesi'ne açıklamada bulunan Daum, ''Fenerbahçe beni çok istediğini, 4 hafta kadar önce başlayan görüşmelerimizin ilk adımından itibaren gösterdi. Olimpiakos ise Fenerbahçe ile anlaşmamın neredeyse kesinleştiği sırada geldi'' dedi. 
     Daum, ''Kariyerinize Avrupa'da devam etmek isteğinizi söylemiştiniz. Olimpiakos'un tersine Fenerbahçe, Şampiyonlar Ligi'ne katılan bir takım değil. Koşullar böyleyken hangi kriterlere göre Türkiye'yi seçtiniz'' şeklindeki soruya, ''Yaşantım ve kariyerimde hedeflerim var. Bu hedeflere Fenerbahçe'de ulaşacağım kanısındayım'' yanıtını verdi. 
     Fenerbahçe'nin Türkiye'de lig şampiyonu olması ve Şampiyonlar Ligi'nde boy göstermesini hedeflediğini de kaydeden Alman teknik direktör, ''Tecrübeliyim ve neler yapabileceğimin bilincindeyim'' dedi. 
     
</TEXT>
</DOC>
