<DOC>
<DOCNO> 166290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/siyaset/siy07.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerini devamsızlık yaktı 
</HEADLINE>
<TEXT>

     
     CHP'nin parti bünyesindeki Halk Üniversitesi uzun bir aradan sonra tekrar faaliyete başladı ve haziran başlarında da üniversitenin ilk aşaması olan Sosyal Demokrasi Okulu eğitimi tamamlandı. Bu okula parti dışından insanlar daha fazla ilgi gösterirken okula 20 milletvekili de kayıt oldu. Ama gelin görün ki okulu milletvekillerinden sadece biri, Antalya Milletvekili Tuncay Ercenk bitirebildi. Diğer vekiller ise devamsızlıktan sınıfta kaldı. 
     CHP, Halk Üniversitesi ile toplumda ortak bilinç oluşturmayı hedeflemişti. Gençlik Kolları'nın yürüttüğü eğitim projesi ile 10 ayrı ilde eğitim yapılıyor. Toplam 9 okuldan oluşan üniversitede sosyal demokrasi, ideolojiler, uluslararası ilişkiler, medya, AB, insan hakları, Kemalizm, siyaset ve ekonomi dersi veriliyor. Her okulun eğitim süresi 2 hafta sürüyor ve üniversiteden 4.5 ayda mezun olunuyor. 

</TEXT>
</DOC>
