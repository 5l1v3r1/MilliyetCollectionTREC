<DOC>
<DOCNO> 170654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/spor/spo00.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞİKTAŞ tecrübe ile gençliği birleştirdi 
</HEADLINE>
<TEXT>

   Lucescu iki büyük sorunu çözdü. Birincisi sağ kanatsız oynuyordu, Okan Koç'u aldı. İkincisi kontratağa uygun oyuncu olmadığı için 1-0'dan sonra ikinci pozisyonu çıkmıyordu, Sinan'ı buldu 
      SÜPER LİGE SÜPER ANALİZ RIDVAN DİLMEN - 1 

   
   GEÇEN yıl rekora yakın puanla şampiyon olan Beşiktaş istikrar peşinde. Bu yüzden de geçen sezon lig devam ederken, transfere başladılar. Sezon içinde Ahmed Hassan, Ümit Aydın, Sinan ve Emre, sezon bitiminde de Okan, Ramazan ve Gökhan ile anlaşıldı. Bu yıl ligin geçen yıla oranla daha zor geçeceği, şampiyonluk için daha fazla adayın yarışacağı düşünüldü. 
   Aslında Beşiktaş'ın yaş ortalaması geçtiğimiz yıl çok düşük değildi. Ronaldo, Zago, Cordoba, Kaan Dobra, Sergen, Tümer, İlhan, Giunti hep 30 yaş civarında isimlerdi. Takımın geleceği açısından olumlu işler yapıldı. 10 yıl hizmet edebilecek Sinan, Okan, Ümit, Ramazan gibi oyuncuların takıma monte edilmesi doğru tercihlerdi. Tecrübeli oyuncularla gençler birleştirildi. 
   
   Hep üçlü savunma 
   Lucescu geçen sezon hep üçlü savunma oynadı. Sadece bir iki maçın içerisinde dörtlü savunmaya döndü. Bu üçlü oynayan takımı da genelde Ronaldo, Zago ve Ahmet Yıldırım'dan kurarak, öncelikle hücumu savunmadan başlattı. Bu oyuncuların alternatifi olarak da Ali Eren'i kullandı. Ali Eren'i çok çabuk forvetlere karşı oynattı. Şimdi onun yerine Emre ve Gökhan alındı. Gökhan daha genç, ancak canlı ve agresif bir oyuncu. Emre ise özellikle Hakan Şükür, Van Hooijdonk ve Konyasporlu Tayfun gibi uzun oyunculara karşı Lucescu'nun kullanacağı en etkili silah olacaktır. Bu beşli en büyük sıkıntıyı defans orta sahada kurulacağı için hızlı oyunculara karşı yaşayabilir. Çünkü artık Ali Eren gibi hızlı bir oyuncu yok. 
   Lucescu orta sahayı kalabalık tutan bir hoca. Öncelikle rakibine alan bırakmadan oynayan, golü bulduktan sonra kendi yarı sahasına çekildiği zaman rakibine hiç pozisyon vermeyen bir ekibi var. Hücumda ise genellikle sol kanadı kullandılar, ama kapanan takımlara karşı daha çok Sergen'in üst düzey performansıyla göbekten sonuca gittiler. Yani Beşiktaş takımı gole kadar zorlanıyor, daha sonra kendi yarı alanına çekiliyor, skoru korumaya çalışıyordu. Bu da tuttu. Oynadıkları bütün deplasman maçlarında Kocaeli haricinde hiçbir takımı iki farklı yenemediler. Hatta içeride de çok farklı kazandıkları maç sayısı az. 
   
   Doğru teşhisler 
   Lucescu bu sezona başlarken takımın oyununda iki büyük problem gördü. Teşhisi doğruydu. Birincisi sağ kanatsız oynuyordu. Özellikle kapanan takımlara karşı teknik adamların iki alternatifi olur. Ya kanatlardan gidersiniz, ya da göbeklerden verkaçlarla sonuç ararsınız. Beşiktaş doldur boşalt oynamaya kalksa uzun forveti olmadığı için sonuca gitmesi imkansız gibi bir şeydi. Sağ kanat sorununu futbolumuzun en çabuk, en direkt oynayan, iyi orta yapan isimlerinden Okan Koç ile çözdüler. İkinci büyük problem kontratağa uygun oyuncu tipi olmadığı için 1 - 0'dan sonra kendi yarı alanında savunma yaparken, bir türlü ikinci pozisyonu üretemediler. Elde iyi pas yapan orta saha olmasına rağmen. Hemen Sinan'ı alarak bu işi de çözdüler. Önümüzdeki sezon Sinan ile farklı skorla biten maçlar gelecektir. Tabii hedef bir santrfor arayışı da normal. Hakan Şükür tipinde. İlhan Mansız'ın belirsizliği olduğu için. Şimdi yeni transferlere bir göz atalım 
   
   Hassan gol koklar 
   Bu ligin en kolay pozisyona giren oyuncusu. Bazı oyuncular vardır ne santrfor ne de orta saha. Örnekleri Revivo, Sergen, Ahmed Hassan, Yusuf gibi. Bu oyuncular antrenörlerinin kafasını yorarlar. Tam orta saha oynatsan olmaz, tam santrfor oynatsan hiç olmaz. Bu oyuncular yüzünden değişik taktikler üretirsiniz. Rakibin gücüne veya zayıflığına göre. 
   Ahmed Hassan da böyle bir oyuncu işte. Çok önemli özellikleri var. Bazen çok yavaş şut atar. Ancak kaleci topu sektirir diye kalecinin önüne gider. Yani bütün ihtimalleri kollar. Karambolde, yan ortalarda, hep kalenin önünde pozisyon arar. Müthiş gol koklar. Ayrıca pas yüzdesi de yüksek bir oyuncu. Çok önemli artı özelliği hiç yanıyla uğraşmaz. Kafası hep öndedir. Yani dini imanı gol bu Mısırlı'nın. En büyük dezavantajı da defansif özelliğinin hemen hemen hiç olmaması. Bu yüzden Lucescu tek forvet arkasında Ahmet Hassan ve Sergen ikilisini oynatacak gibi görünüyor. Beşiktaş'ta Tümer de bu tip oyuncu olduğu için Lucescu'ya büyük görev düşüyor. Üçü de yıldız ancak bunların hepsini oynatma şansın yok. Belki dörtlü savunma oynasan oynama şansları olabilir. Ama Beşiktaş liberolu oynayan bir takım. Ben duyduğumu yazıyorum. Bilmediğim için fazla yorum yapmak istemiyorum. Ancak takım içinde sürekli problemi olan bir oyuncu diyorlar. Antrenörleri ile sık sık tartışmaya girebiliyormuş. Bu kadar aynı tip oyuncuyla ilk kez bir arada oynayacak. Dolayısıyla zaman zaman forma giymezse sıkıntı yaratabilir. Bana soracak olursanız ligin gol krallığına aday olur. 15'in altında gol atmaz. 
   
   Sinan büyük şans 
   Ben "Çabuk olsun, canımı yesin" diyen bir teknik adamım. Çabuk oyuncudan zarar gelmez. Aksine çok fayda gelir. Ağırsan hiç işim olmaz Jardel - Tanju hariç . Bir defans oyuncusuna sorun uzun boylu, çok iyi kafaya çıkan ağır bir santrfor ile mi oynamak ister yoksa yerinde duramayan bir forvet oyuncusu ile mi Cevap bellidir "Aman kardeşim koşmayan bir santrforla oynamak daha iyidir." 
   Sinan da rahatsız edici birkaç oyuncudan bir tanesi. Kendini de iyi yetiştirmiş. Boluspor'dan Reha Kapsal hoca ile birlikte Marmaris'e gitti. Üçüncü yıl şampiyon olurken iyi bir çıkış yakaladı. Daha sonra hocasıyla beraber Altay'a geldi. Bu çıkışını sürdürdü. Altay o sezon şampiyon olarak birinci lige çıktı. Bir yıl Süper Lig'de oynayarak tecrübe de kazandı. En önemli özelliği Altay terbiyesi görmüş, profesyonellik anlayışını çok erken yaşlarda kazanmış olmasıdır. Dolayısıyla Beşiktaş'ta hiç zorlanmayacak. 
   Ve sürekli iyi futbol oynamak isteyen, gazetelerin, televizyonların sürekli kendisinden söz etmesinden hoşlanan bu bir avantaj yapısı var. Son derece saygılı. Bu yılın yıldız adaylarından. Özellikle Beşiktaş'ın böyle bir santrfora ihtiyacı vardı. Sergen gibi, Tümer gibi, Ahmed Hassan gibi araya oynayan oyuncular için büyük şans. Hem dripling yapıyor, hem defansın arkasına sürekli koşular. Süratine rağmen çabukluğu ve topa yatkınlığı kötü olmadığı için de kapanan takımlara karşı da iş yapar. Oynamadığı zamanlarda surat yapmaz. Oynadığı zaman da en iyisini yapmaya çalışan ligin flaş transferlerinden bir tanesi. Erman Toroğlu'na çok malzeme çıkarır. Penaltı mı, değil mi tartışmalarına açık bir stili var. Çabuk olduğu için en ufak müdahalede düşer. Beşiktaş'ın bu yıl tek farklı galibiyetleri son bulur. Çünkü bir anda farkı ikiye üçe çıkarabilecek tipte bir oyuncu. 
   
   2002 - 2003 istatistiği GOL PEN. OY. DAK İLK 11 A. Dursun 8 0 0 1482 16 Ali Eren 0 0 0 1242 13 Bayram 0 0 0 120 1 Ronaldo 1 0 0 2927 33 Yasin 1 0 0 1473 15 Ibrahim 1 0 0 2030 24 Tayfur 4 0 0 2361 26 Tümer 3 0 0 1046 9 İ. Mansız 7 0 1 1744 20 A.Yıldırım 1 0 0 1903 21 Tamer 0 0 0 678 9 Ali Cansun 2 0 0 110 1 Nouma 4 2 2 820 7 Sergen 11 2 4 1852 20 Serdar 1 0 0 726 9 Cordoba 0 0 0 2790 31 Zago 2 0 0 2657 30 Tolga 0 0 0 1194 13 Amaral 0 0 0 610 6 Pancu 7 0 0 2346 28 Kaan 4 0 0 1893 23 Niyazi 0 0 0 265 2 Z. Demiray 0 0 0 58 1 Eser 1 0 0 76 0 Giunti 1 0 0 1082 12 
   
   Ahmed HASSAN 
   Doğum Tarihi 1975 
   Doğum Yeri Kahire 
   Pozisyon Orta Saha 
   Oynadığı kulüpler İsmailie, Asum, Kocaeli, Denizli, G.Birliği 
   Son sezonu 10 gol 
   
   Sinan KALOĞLU 
   Doğum Tarihi 1981 
   Doğum Yeri Tunceli 
   Pozisyon Forvet 
   Oynadığı kulüpler Boluspor, Aliağa Bld., Marmaris, Altay 
   Son sezonu 10 gol 
   
   YARIN Kartal'ın diğer transferleri 
   
   
</TEXT>
</DOC>
