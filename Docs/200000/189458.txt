<DOC>
<DOCNO> 189458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/yozer.html </URL>
<DATE> 2003/10/18/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Zurnada peşrev 
</HEADLINE>
<TEXT>

   
   Zurnada peşrev olmaz ne çıkarsa bahtına Galatasaray'ın bahtına da 3 puan çıktı. Bu kadar düzensiz, zevksiz, mücadeleden yoksun, futbolsuz bir maçta hayrettir ki Galatasaray sadece tecrübesi ile galibiyeti almayı başardı. 
   Tamam gece hep karanlık kalmaz. Galatasaray bir gün düzlüğe çıkacak. Ama bu düzlük için daha çok dere, tepe, dağ, nehir, göl gitmesi gerekir. 
   İlk yarıda ilk on dakika. Hepsi o. Orta alanda iletişim tamamen kopmuş. Bratu ve Hakan Şükür sürekli orta alana kadar gelip, kendi toplarını kendileri toplamaya çalışıp, nasıl olacaksa pozisyon yaratmaya çalıştılar. Böyle bir sistemden tabii ki sıfır gol pozisyonu çıktı. O on dakikada Hakan Şükür'ün kendi yarattığı penaltıyı gole çevirmesi dışında Galatasaray'ın tek olumlu bir yanı yoktu. Bir de Hasan Şaş ilk yarının en etkili oyuncusuydu. Ama Şaş sert Rizeliler önünde direncini sonuna kadar sürdüremedi. 
   Rizespor rakibinin neyinden korkuyorsa bir çekingen bir çekingen. Ancak ilk yarının son 15 dakikasında rakibe yüklenmeyi nasıl olduysa aklına getirdi. Bu dakikalarda bile Galatasaray tek kontra top yakalayamadı. Yakaladıkları da yalnızlıktan yok oldu. Ne çoğalabildiler, ne de rakibi ürküttüler. Bratu süratli diye takdim ediliyor ama seri bir oyuncunun en çok ihtiyaç duyulduğu bu tip maçlarda bile kaybolup, gitti. Hoş Bratu'nun kullanabileceği ara ve boş topları yaratan oyuncu da hiç yoktu. Orta alanda Cihan ve Ayhan kendi savunmalarına gömülüp, hücuma hiç katkı yapamadılar. Ergün sol kanatta hiçbir etkili yanını gösteremedi. Prates geri gelememe korkusu ile kanadına çakılı kaldı. Savunma göbeğinde De Boer ile Bülent ise çırpınıp, durdu. 
   Hakan'ın pozisyonu kesinlikle penaltıydı. Ancak Serdar Tatlı ilk yarının sonlarına doğru Ayhan'ın ellerine çarpan topta aynı rahatlıkla penaltıyı gösteremedi. Oysa Serdar Tatlı gibi gözünü budaktan esirgemeyen bir hakemin bu kadar net bir penaltıyı çalmaması gerçekten şaşırtıcıydı. 
   İkinci yarı ise tam şenlikti. Takımı tek sürükleyen adam Hasan Şaş sakatlıktan dışarıya alınınca yerine Baliç girdi. Ama Boşnak oyuncu sol kanadı hiç kullanamadı. Tek orta yapamadı. Fizik gücü o kadar düşük ki yerden kalkamadı. Ayakta duramadı. 
   Galatasaray oyunu öyle kitledi ki, rakibini hiç oynatmadı. Ama kendisi de oynayamadı. Rizespor görünürde atak gözüktü. Ama onlar da tek bir pozisyona giremedi. Bülent'in mücadelesi ve De Boer'in yerine giren Orhan Ak'ın becerisi buna engel oldu. Ve Galatasaray yürüye yürüye maçı kazanmasını bildi. Galatasaray son yıllarda ilk kez bu kadar gol pozisyonu özürlü bir maçı çıkarmayı da bize yaşattı. Bu futbol değil, mahalle tepüğünün adı Süper Lig. Asıl şaşırtıcı olan ise böylesine kötü bir futbolun bir tarafında Galatasaray gibi bir takımın olması. 
   
   
</TEXT>
</DOC>
