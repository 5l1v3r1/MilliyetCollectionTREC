<DOC>
<DOCNO> 179613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur25.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Jones ile askeri konularda ilk önemli toplantıyı yapacağız... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avusturya Dışişleri Bakanı Benita Ferrero-Waldner'in daveti üzerine resmi ziyaret için Viyana'ya gitti. 
     Gül, Esenboğa Havaalanı'ndaki açıklamasında, NATO Avrupa Müttefik Kuvvetler Komutanı SACEUR ve ABD'nin Avrupa'daki kuvvetlerinin komutanı Orgeneral James L. Jones'un ziyareti sırasında yapılacak temasların, askeri konularda ilk önemli toplantı olacağını söyledi. 
     ABD'nin daha önce Türkiye'nin gönderdiği sorulara genel anlamda yazılı yanıtlar yolladığını hatırlatan Gül, Jones'un temasları sırasında Türkiye'nin öğrenmek istediği konuların detaylı olarak ele alınacağını kaydetti. 
     Türkiye'nin Irak'a asker göndermesi halinde, masrafların kimin tarafından karşılanacağının sorulması üzerine Gül, henüz asker gönderme kararının alınmadığını hatırlatarak, önemli olanın kararın alınması olduğunu söyledi ve bu konunun görüşmelerde fazla ağırlığı olmayacağını belirtti. 
     Jones ile temaslarda terör örgütü PKK KADEK konusunun ele alınıp alınmayacağının sorulması üzerine de Gül, PKK KADEK'e ilişkin gelişmelerin yakından takip edildiğini belirterek, ''Şu anda Irak'ta kontrolde olan güç ABD ve İngiltere. Terör söz konusu olduğu zaman, bu güçlerin sorumlulukları vardır'' diye konuştu. 
     Gül, ABD'nin terör örgütüne yönelik tavrının, Türkiye'nin asker gönderme kararında etkili olup olmayacağı sorusuna da ''Süreç işliyor, süreci hep beraber takip edelim'' yanıtını verdi. 
     
</TEXT>
</DOC>
