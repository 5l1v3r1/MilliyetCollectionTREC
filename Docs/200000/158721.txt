<DOC>
<DOCNO> 158721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo28.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da forma satışları patladı... 
</HEADLINE>
<TEXT>

     Birinci Süper Lig'e çıkmayı garantileyen Konyaspor taraftarının şampiyonluk turu hazırlıkları, en çok forma satıcılarının yüzünü güldürdü. 
     İkinci Lig A Kategorisi'nde geçen hafta Sakaryaspor ile deplasmanda berabere kalarak Birinci Süper Lig'e çıkmayı garantileyen Konyaspor'da, şampiyonluk kutlamalarının hazırlıkları sürüyor. 
     10 yıl aradan sonra yeniden Birinci Süper Lig heyecanını yaşayan yeşil-beyazlı taraftarlar, bu akşam Atatürk Stadı'nda yapılacak Erzurumspor maçı öncesinde forma satışlarının patlamasına neden oldu. 
     Büyük alışveriş mağazalarından işporta tezgahlarına dek hemen her yerde tanesi ortalama 10-15 milyon liradan satılan yeşil-beyazlı formalara gösterilen ilgiden memnun kalan forma satıcıları, müşteriler arasında bayan taraftarların sayısının da az olmadığını bildirdiler. 
     
</TEXT>
</DOC>
