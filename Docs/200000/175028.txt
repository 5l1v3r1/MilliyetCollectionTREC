<DOC>
<DOCNO> 175028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko22.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Megan II Sedan görücüye çıktı... 
</HEADLINE>
<TEXT>

     Renault'un, sadece Bursa'daki OYAK Renault Fabrikası'nda üretip 75 ülkeye ihraç edeceği ''Megan II Sedan'', Türkiye genelinde 110 bayide sergilenmeye başlandı. 
     Renault Mais'ten yapılan açıklamaya göre, 2003 İstanbul Auto Show Fuarı'nda dünya prömiyeri yapılan ve büyük ilgi gören ''Megane II Sedan'', tüm dünyada ilk kez 110 Renault yetkili satıcısının showroomlarında sergilenmeye başlandı. 
     Türkiye çapındaki Renault satış noktalarında, özel animasyon eşliğinde 1 adet çağla yeşili ''Megane II Sedan'' sergilenirken, otomobili dünyada ilk kez Türk tüketicisinin görmesi ve keşfetmesi amaçlanıyor. 
     Otomobilin bir özelliği ise Avrupa'dan önce Türkiye'de satışa sunulacak olması. Eylül ayı başında Türkiye'de satılacak olan ''Megane II Sedan'', Avrupa ülkelerinde aynı ayın ortalarında bayilerdeki yerini alacak. 
     
     BURSA'DA ÜRETİLİYOR 
     Dünyadaki tek üretim merkezi Bursa'daki Oyak Renault Otomobil Fabrikaları olan otomobil, uluslararası pazarlara sadece Türkiye'den ihraç edilecek. 
     Yüzde 60'lık yerlilik oranı bulunan otomobilin üretimiyle, Oyak Renault, ihracat yaptığı ülke sayısını 55'ten 75'e çıkaracak. 
     İki ekip ile yılda 162 bin araç üretim kapasitesine sahip olan Oyak Renault Otomobil Fabrikaları, Renault'nun Avrupa dışındaki en büyük üretim üslerinden biri konumunda. 
     ''Megane II Sedan'' üretimi için 200 milyon euro yatırım yapılan Oyak Renault'da, sac atölyesi, boya, montaj ve mekanik bölümleri yenilendi. 
     
     MEGAN II SEDAN 
     ''Megane II Sedan'', düşük yakıt tüketimi sağlayan yüksek performanslı motor tipleriyle ve yeni kuşak vites seçenekleriyle donatıldı. Benzinli motor yelpazesinde, 1.4 16v 98 HP, 1.6 16v 115 HP ve 2.0 16v 136 HP, Turbo Dizel Common Rail gamında 1.5 dCi 80 HP motor tipi bulunuyor. Bu motorlar, 5 ve 6 ileri vitesli manuel şanzımanlarla birlikte kullanılacak. Ayrıca, proaktif otomatik vites kutusu seçeneği sunuluyor. 
     Üst sınıftan gelen bütün yeniliklerin bir konsantresini oluşturan ''Megane II Sedan'', versiyonlara göre, uzaktan kumandalı Renault kartı sistemi, entegre kapaklı benzin deposu, hız regülatörü ve limitörü cruise control , cam sileceklerinin ve farların otomatik çalışmasını sağlayan yağmur ve aydınlık sensörleri gibi kullanım kolaylığı sağlayan teknolojik donanımlar sunuyor. 
     
</TEXT>
</DOC>
