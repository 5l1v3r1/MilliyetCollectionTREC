<DOC>
<DOCNO> 182377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yasam/yas01.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Placebo ilaç gibi geldi ama.. 
</HEADLINE>
<TEXT>

   Alkol, genç bünyelere fazla geldi soğuk hava, birer parça kumaşla örtünen vücutları kapamaya yetmedi konser izlediğimiz alan çöktü, bol bol öpüşüldü. Dans festivali güzel, Placebo konseri iyiydi... 
      NİLAY ÖRNEK 
   
   Dünyanın en büyük dans festivallerinden Creamfields, önceki gün ilk kez İstanbul'daydı. Festivalin ağır topları ise İngiliz rock grubu Placebo ile DJ Timo Maas'tı. Park Orman soğuğa, ıslak toprağa rağmen hınca hınç doluydu. Diğer festivallerde konuğu az olan dans çadırı da kalabalık pastasından dolu dolu bir dilim almış, 'gençler coşmuştu' 
   
   Hisseli harikalar kumpanyası 
   Festival bir tür 'hisseli harikalar kumpanyası' gibiydi serin havaya rağmen etekler poponun altında, göbekler açıkta, tangalar belden taşmaktaydı. Gecede, saçını 'rasta'latmayan ya da kazıtmayan, hızma takmayan kız demodeydi Ancak bu defa, marjinallikte erkekler de kızlarla başabaştı.. Boynuna fosforlu pembe tüyler yerleştiren delikanlı ile saçını kazıtıp şeytan boynuzları takan adam favorilerimizdi. Yazar-çizer-gazeteci takımından pek çok kişi ile birkaç yeni şarkıcı, oyuncu ve manken de oradaydı. İlgimizi önce Selin Toktay ile 'sevgilisi' olarak nam salan Melisa Çakarlar çekti. Erkek gömleği, şapkası ve koca gözlükleriyle arkadaşlarıyla 'yakından ilgileniyor' ancak, hakkını verelim Placebo'yu tüm sözlere eşlik ederek dinliyordu. 
   
   Zıplaya zıplaya çökerttik 
   Sahnede önce Aylin Aslım vardı bizim uzun uzun eteklere görmeye alıştığımız şarkıcı, bu defa mini şort üzeri şeffaf eteğiyle 'farklıydı' "Benim h l umudum var"la başladığı konserden alnının akıyla çıktı. Bu arada 'kendi promil sınırlarını fazlaca zorlayan' gençler, yavaş yavaş dökülmeye, ambulanslar çalışmaya başladı. Saat 23.00'te sahne alacağı duyurulan Placebo, 40 dakika gecikince İzmir'den otobüslerle gelenler marş söyledi. İyice 'kızışan' Placebo hayranları, ilk şarkı "Bulletproof Cupid" başlar başlamaz zıplamaya geçti. Ben tam, yüzlerce kişiyle zıplamanın çok keyifli bir şey olduğunu düşünürken sahnenin solundaki -ayağımızın altındaki- platform çöktü. Biz, yerinden olan bedbahtlar, Sleeping With Ghosts albümünden şarkıları, klasikleşen "Without You I'm Nothing"i, "Bitter End"i, Pixies'ten "Where Is My Mind"ı, arkalarda, üzerimize düşen biracıları toplamaya, milletin öpüşmelerini izlememek için sahne yerine havaya bakarak dinledik. 
   Saat 01.30 gibiyse Timo Maas'ın yerini almış, çadır, muhteşem ışık gösterileri altında dans edenlerle dolmuştu. Bizse donarak, bizleri 'paşa çayı'yla besleyip soğukta mini etek giyme alışkanlığı kazandırmayan ailelerimize söylenerek Park Orman'ı terk ettik. 
   
   
</TEXT>
</DOC>
