<DOC>
<DOCNO> 195122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur33.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'nin geçmiş hesaplarında inanılmaz zararlar 
</HEADLINE>
<TEXT>

     TBMM Kamu İktisadi Teşebbüsleri KİT Komisyonu, THY'nin 1998, 1999, 2000 ve 2001 yıllarına ait hesaplarını denetledi. THY'nin elinde ihtiyaç fazlası milyonlarca dolarlık yedek parça olduğu belirlendi. 
     THY Genel Müdürü Abdurrahman Gündoğdu, yaptığı sunuş konuşmasında kurumda çalışanların sayısının 10 bin 300'e çekilerek personel giderlerinden önemli düşüşler sağladıklarını bildirdi. 
     THY'nin kargo uçağı almak yerine bugüne kadar yolcu uçakları ile kargo gönderimi, yani ''uçakaltı kargoculuk'' yaptığını, bazı durumlarda kargo uçağı kiraladığını, toplam gelirlerinin yüzde 10'unun kargo gelirlerinden oluştuğunu anlatan Gündoğdu, THY'ye başlangıç olarak bir, daha sonra iki olmak üzere toplam 3 kargo uçağı kazandıracaklarını kaydetti. Abdurrahman Gündoğdu daha sonra komisyon üyelerinin sorularını yanıtladı. Gündoğdu, bir soru üzerine, ''THY'nin elinde ihtiyaç fazlası milyonlarca dolarlık yedek parça bulunduğunu ve bu malzemenin atıl duruma geçmeye başladığını'' söyledi. Dünyanın en büyük havayolu firmalarından Lufthansa'nın, 900 uçak için yaklaşık 450 milyon dolarlık yedek parça stoku bulunduğunu ifade eden Gündoğdu, THY'nin 65 uçak için 300 milyon dolarlık malzemeye sahip olduğunu vurguladı. Atıl duruma gelmek üzere olan malzemeleri özellikle medyada Ucuza satıyorlar şeklinde yansıyacağı gerekçesiyle satamadıklarını belirten Gündoğdu, komisyon üyesi milletvekillerinden yardım istedi. 
     ''İkisi satılan biri de kullanılamaz durumda bulunan üç Boeing 727 için THY'nin elinde 10 milyon dolarlık parça bulunduğunu'' anlatan Gündoğdu, söz konusu bu parçaların satılmaması durumunda çürüyeceğini ve ekonomik ömrünü tamamlayacağını söyledi. 
     
     ''THY'YE BİNLERCE ELEMAN ALMADIM'' 
     THY Genel Müdürü Abdurrahman Gündoğdu, bir soru üzerine, medyada yer alan ''yüzlerce kişiyi işe aldı'' ifadelerinin doğru olmadığını, göreve geldiği tarihten bugüne kadar sadece 40 kişiyi işe aldığını bildirdi. Gündoğdu, bu kişilerden sadece altısının İstanbul Büyükşehir Belediyesi'nde beraber çalıştığı arkadaşları olduğunu kaydetti. 
     Gündoğdu, ''Hindistan'a sefer başlatma töreni için kaç kişi götürüldü, masrafları kim karışladı'' sorusuna, 15 yıldır ara verilen Türkiye-Hindistan uçak seferlerinin ''başlatılmasının zaten planlandığını'' ancak Dışişleri Bakanlığı'ndan seferlerin öne alınması konusunda bir ''rica'' geldiğini, bu sebeple seferlere erken başlandığını bildirdi. 
     Abdurrahman Gündoğdu, gezi için TBMM Hindistan Dostluk Grubu'na danıştıklarını 14 THY personeli, 44 medya mensubu, 20 milletvekili ve 55 tur operatörü olmak üzere toplam 133 kişinin söz konusu ülkeye götürüldüğünü söyledi. 
     THY Genel Müdürü Gündoğdu, özelleştirme kapsamındaki THY'nin durumunu düzeltmek için bazı önlemler alındığını, bu kapsamda personel sayısını 10 bin 300'e indirdiklerini, yurtdışında fahiş fiyata tutulan büroların sözleşmelerini THY lehine yenilediklerini ve çeşitli ülkelerdeki müdürlükleri, şube müdürlüklerine dönüştürdüklerini belirtti. 
     
     TARTIŞMALAR 
     Komisyon görüşmeleri sırasında AK Parti ve CHP milletvekilleri arasında THY'nin özelleştirilmesi konusunda tartışmalar da yaşandı. CHP Mersin Milletvekili Ersoy Bulut, ''kar eden, çekidüzen verilirse daha çok kar edebilecek bir kuruluş neden özelleştiriliyor, ben buna karşıyım'', CHP Kocaeli Milletvekili İzzet Çetin de ''Bütçeyi kapatmak için ver kurtul, sat kurtul, eğitimi, sağlığı özelleştir, bunun sonu yok ki'' diye konuşunca AK Parti İstanbul milletvekili Ünal Kacır müdahale etti ve tartışma yaşandı. 
     Tartışmaya diğer milletvekillerinin de karışması üzerine Komisyon Başkanı AK Parti Balıkesir Milletvekili İsmail Özgün olaya müdahale ederek ortamı yumuşattı. 
     Komisyon toplantısı 1998-1999-2000 ve 2001 yılı raporlarının okunmasının ardından sona erdi. 
     
</TEXT>
</DOC>
