<DOC>
<DOCNO> 186744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun06.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütçünün feci ölümü... 
</HEADLINE>
<TEXT>

     ABD'nin Colorado eyaletine bağlı Canon kentinde bir etkinlik dolayısıyla gösteri yapan paraşütçü, yere çakılarak feci şekilde can verdi. 
     Dwain Weston adlı 30 yaşındaki Avustralyalı paraşütçü, Go Fast Games adlı etkinliğin açılış töreni için yaptığı gösteride, uçaktan paraşütle 316 metreden atladıktan sonra Royal Gorge Köprüsü'ne çarparak 300 metre aşağıdaki kayaların üstüne düştü. 
     Planlanan gösteriye göre, Weston ile bir başka paraşütçü, uçaktan birlikte atladıktan sonra, Weston'ın köprünün üstüne, arkadaşının ise köprünün altına paraşütle iniş yapacağı belirtildi. Etkinliği düzenleyen Go Fast Sports and Beverage Co. adlı şirketin başkan yardımcısı Heather Hill, saatte 160 kilometre hızla aşağıya inen Weston'ın köprüyle arasındaki mesafeyi yanlış hesapladığı için önce köprünün parmaklıklarına ardından da 300 metre aşağıdaki kayalara çarparak öldüğünü kaydetti. 
     Olayın meydana geldiği sırada köprünün üzerinde yaklaşık 200 kişinin bulunduğunu belirten yetkililer, kazadan sonra köprünün 15-20 dakika kadar ulaşıma kapatıldığını ifade ettiler. 
     
</TEXT>
</DOC>
