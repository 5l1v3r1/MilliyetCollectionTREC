<DOC>
<DOCNO> 164908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun35.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye AB perspektifini korumalı, Kıbrıs da çözülmeli' 
</HEADLINE>
<TEXT>

     Yunanistan Hükümet Sözcüsü Hristos Protopapas, ''Türkiye'nin Avrupa perspektifinin korunması gerektiğini, ancak bunun için Kıbrıs sorununun çözülerek, yeşil hattın haritadan silinmesinin zorunlu olduğunu'' söyledi. 
     Protopapas, yaptığı basın toplantısında, sorular üzerine, Başbakan Recep Tayyip Erdoğan'ın AB Selanik zirvesi çerçevesinde yaptığı Ege hava sahası ve karasularına ilişkin açıklamalarına değindi. 
     ''Bunlar Türkiye'nin bilinen tezleridir. Bizim tezlerimizi de daha önceki açıklamalarımızdan biliyorsunuz'' diyen sözcü, Türkiye'nin Selanik zirvesinde ''gayet dikkatli bir tutum'' izlediğini söyledi. Sözcü, Dışişleri Bakanı Abdullah Gül'ün, Türk basınına yaptığı açıklamada, ''Türkiye'nin AB ile sıkı ilişki içinde olmayı arzu ettiği'' şeklindeki sözlerini ve Yunanistan dönem başkanlığına Türkiye'ye karşı tavrı için teşekkür ettiğini anımsatmak istediğini belirtti. 
     
     AB-ABD ZİRVESİ 
     Bu arada, Yunanistan Başbakanı Kostas Simitis'in AB Dönem Başkanı sıfatıyla yarın AB-ABD zirvesi için Washington'a gideceğini açıklayan Protopapas, zirvenin gündeminde Irak, Ortadoğu, Kıbrıs, kitle imha silahlarının yayılmasının önlenmesi, terörizmle mücadele, yargı ve havacılık alanlarında işbirliği, enerji üretiminde hidrojen kullanımı ve AB Selanik zirvesi konularının bulunduğunu belirtti. 
     Protopapas, ''Bu ziyaretle AB-ABD ilişkilerinde yaşanan sıkıntılı dönemin son bulmasını ve yeni bir dönemin başlamasını umuyoruz. AB liderlerinin tümü bu arzuyu taşıyor'' dedi. 
     Hükümet Sözcüsü, AB-ABD zirvesinde yargı alanında işbirliği ve kitle imha silahlarının yayılmasının önlenmesine ilişkin 2 anlaşmanın imzalanmasının söz konusu olduğunu da açıkladı. 
     
</TEXT>
</DOC>
