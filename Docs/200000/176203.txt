<DOC>
<DOCNO> 176203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/ekonomi/eko11.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmar'daki kayıt kırıntıları... 
</HEADLINE>
<TEXT>

   ANKARA Milliyet 
   
   Devlet Bakanı Ali Babacan, İmar Bankası'nın eski yönetimince tutulan kayıtları, "kayıt kırıntısı" olarak niteledi. 
   TRT 2'de yayımlanan 'Eko Dinamik' adlı programa katılan Babacan, İmar Bankası ile ilgili konunun dünyada eşine az rastlanmış çapta ve nitelikte olduğunu söyledi. BDDK'nın kendilerine şifahi olarak aktardığına göre çifte kayıt sistemi olduğunu söyledi. "Vatandaştan para toplanmış bu para bankanın resmi kayıtlarına girmemiş" diyen Babacan, şöyle konuştu 
   "Müracaatlar tamamlanınca bankalardaki kayıt kırıntıları ile karşılaştırılacak, incelenecek. Bir de sahte hesap cüzdanı, sahte hesap ihtimalleri var. Çalışmalar sonucunda bir tablo ortaya çıkacak. Buna göre de bazı kararlar verilir. BDDK'nın bulguları sonucunda mutlaka bize bazı raporları, önerileri olacaktır. Kendilerinin karar vereceği çok şey olacaktır. Eğer bu konuda hükümete de bazı şeyler düşerse o zaman değerlendireceğiz." 
   Bakan Babacan, yakın zamanda Hazine Müsteşarlığı'na bir ya da iki müsteşar yardımcısı atayacaklarını da sözlerine ekledi. 
   
   
</TEXT>
</DOC>
