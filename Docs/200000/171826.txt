<DOC>
<DOCNO> 171826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur14.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali "Antalya'daki yangında insan sorumsuzluğu var" 
</HEADLINE>
<TEXT>

     Antalya Valisi Alaaddin Yüksel, Döşemealtı Beldesi'nde meydana gelen yangında, ''bir insan sorumsuzluğunun söz konusu olduğunu'' söyledi. 
     Yangın bölgesinde incelemelerde bulunan Vali Yüksel, daha sonra gazetecilere açıklamalarda bulundu. 
     Yangının kızılçam fidanlama ve ağaçlandırma alanında çıktığını belirten Vali Yüksel, ''Bugün Antalya, çok zor bir gün geçiriyor. Hava sıcaklığı 39 derece, nem oranı yüzde 11, rüzgarın saatteki hızı ise 54 kilometre. Bu koşullarda yeşil bir alana cam bir şişe dahi koysanız yangına neden olabilir'' dedi. 
     Yangında 20 hektar orman alanının yandığını vurgulayan Yüksel, ''Bütün tedbirlere rağmen olayda bir insan sorumsuzluğu söz konusudur. İl Jandarma Alay Komutanlığı'na bağlı ekipler, yangın bölgesinde araştırma yapıyor. Yangının neden ve nasıl çıktığını araştırıyor. Bir insan sorumsuzluğundan çıktığı belli'' diye konuştu. 
     Vali Yüksel, yangına, 150 orman işçisi ile 2 uçak 5 helikopter, 5 iş makinesi ve 20 arasözün müdahale ettiğini bildirdi. 
     
</TEXT>
</DOC>
