<DOC>
<DOCNO> 178427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun30.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly soruşturmasında eski Bakan Hoon da ifade verdi.. 
</HEADLINE>
<TEXT>

     İngiltere'de Savunma Bakanlığı bilim adamlarından Dr. David Kelly'nin ölümüyle ilgili olarak başlatılan soruşturmada bugün de Savunma Bakanı Geoff Hoon'un ifadesine başvuruluyor. 
     Lord Hutton tarafından yürütülen soruşturma çerçevesinde ifade vermek üzere Kraliyet Yüksek Mahkeme binasına gelen Geoff Hoon, öncelikle yargıca kimliğiyle ilgili ayrıntılı bilgi verdi. Kendisi de bir hukukçu olan Hoon, kimlik tespitinin ardından verdiği ifadesi sırasında Başbakan Tony Blair'in kamuoyuna geçen Eylül ve Mart aylarında açıkladığı her iki Irak dosyasının taslaklarını da son derece geç bir aşamada gördüğünü bildirdi. 
     Dosyalar konusunda kimseye bir değişiklik önermediğini ve herhangi bir yorumda bulunmadığını belirten Hoon, dosyalarda kullanılan dille ilgili bazı memnuniyetsizliklerin bulunduğunun da farkında olduğunu anlattı. 
     İki üst düzey bürokratın bu memnuniyetsizliklerini dile getirdiklerine tanık olduğunu belirten Hoon, bu şikayetlerin daha ziyade teknik yapıya ilişkin olduğu iddiasında bulundu. 
     Hoon'un öğlene kadar sürmesi beklenen ifadesinin, Hoon'un siyasi hayatının geleceği açısından bir dönüm noktası olarak değerlendiriliyor. Siyaset yorumcuları, hükümetin Kelly skandalının en büyük kurbanı olması beklenen Geoff Hoon'un bu durumdan ancak kendi ifadesiyle kurtulabileceğini, bunun da büyük bir ihtimal olarak görülmediğini belirtiyor. 
     Hoon'un ifadesinde yanıtlaması beklenen en önemli iki soruyu ise Dr. Kelly'nin adının açıklanması kararına nasıl varıldığı ve Kelly'nin neden Dış İlişkiler Komisyonu önünde ifade vermeye zorlandığı oluşturuyor. 
     Hoon, Dr. David Kelly'nin hükümetin politikasını desteklediğini öne sürdü. 
     Kelly'nin ölümüyle ilgili olarak başlatılan soruşturma çerçevesinde bugün Lord Hutton'a ifade veren Hoon, David Kelly'nin varlığını ilk kez 3 Temmuz'da öğrendiğini belirtirken, bilim adamıyla bir yemekte bir araya geldiğini ise yalanladı. Dr. Kelly ile bir kez bakanlığın kantininde karşılaşıp, ayak üstü konuştuğunu ve konuştuğu kişinin ölen bilim adamı olduğunu sonradan öğrendiğini belirten Hoon, Kelly'nin adının basına açıklandığı ''soru-yanıtlı isim belirleme süreciyle'' ilgili olarak görüşüne başvurulmadığını da söyledi. 
     Hoon, Dr. Kelly'nin adının açıklanması fikrinin ise Başbakan'ın danışmanlarından Jonathan Powell'dan geldiğini öne sürdü. 
     Bakan Hoon, Kelly'nin Dış İlişkiler Komisyonu önünde sorgulanması kararını ise kendisinin aldığını açıkladı. Bu konuda Başbakan Tony Blair'e de danıştığını ve Başbakan'ın da kararı desteklediğini belirten Hoon, ''Kelly'nin soruşturma komisyonu önüne çıkartılmasını reddedersek basının aleyhimizde büyük bir kampanya başlatacağını düşündük'' dedi. 
     Kelly'nin BBC'nin tek kaynağı durumunda bulunduğundan emin olunmadığı için adının açıklanması gereğine inanmadığını da belirten Bakan Hoon, ''Ancak sanırım adının açıklanabileceği Dr. Kelly'ye söylenmişti'' diye konuştu. 
     Hoon, Savunma Bakanlığı'nın konuyla ilgili basın açıklamalarının taslaklarını görmediğini, ancak bunlar üzerinde dolaylı olarak etki yaratmış olabileceğini de söyledi. 
     Başbakanlığın bu açıklamalara müdahale edip etmediği konusunda bilgiye sahip olmadığını da belirten Hoon, ''Ancak böyle olduğunu öğrensem de çok şaşırmazdım'' dedi. 
     
     BBC'YE SUÇLAMALAR 

     BBC'yi de suçlayan ve BBC muhabiri Andrew Gillighan'ın haberinde hükümete ağır suçlamalar yöneltildiğini, karşılığında kendilerine yanıt hakkı tanınmadığını belirten Hoon, BBC ve Gillighan'ın Savunma Bakanlığı'na soruşturma konusunda yardımcı olmaktan kaçındığını iddia etti. 
     Dr. David Kelly'nin ismi ilk ortaya atıldığında, onunla ilgili bir disiplin soruşturması yapılması görüşünü benimsediğini de belirten Hoon, bunun bakanlığın izlediği ''rutin prosedür'' olduğunu kaydetti. 
     İfade verdiği yüksek mahkeme binası önünde bir grubun kendisi aleyhinde gösteri yaptığı Hoon, BBC yönetimine yazılan mektupların söz konusu yayın kuruluşuna karşı planlı bir kampanya başlatmak anlamına gelmediğini ifade etti. 
     Hoon, BBC muhabiri Andrew Gillighan'ın Savunma Bakanlığı ile görüşmeleri konusunda kamuoyunu yanlış yönlendirdiğini, hatta kendi yöneticilerini bile yanıltmaya çalıştığını iddia etti. 
     Savunma Bakanlığı'nda personelle ilgili konulardaki konumu belirleyen ve kararı veren kişinin kendisi değil, bakanlık Müsteşarı Sir Kevin Tebbit olduğunu belirten Hoon, bir anlamda Kelly'nin adının kamuoyuna açıklanması ve bilim adamının Dış İlişkiler Soruşturma Komisyonu önüne çıkartılmasının sorumluluğunu da müsteşarına yüklemeye çalıştı. 
     Olayın ortaya çıkmasından sonra Başbakan Tony Blair'i bilgilendirdiğini de anlatan Hoon, Başbakanı bilgilendirmesinin de rutin bir işlem olduğunu savundu. 
     Konuyla ilgili olarak ilk kez 5 Temmuz'da İngiltere Başbakanı Tony Blair'in basın danışmanı Alastair Campbell ile görüştüğünü ve durumu ona özetlediğini belirten Hoon, Kelly ile ''suçunu kabul etmesi'' karşılığında bir pazarlık yapılmaya çalışıldığını ise yalanladı. 
     Hoon, Campbell ile görüşmesi sırasında Irak'ın kitle imha silahlarının 45 dakika içinde devreye girebileceğine dair istihbarat konusunun gündeme gelmediğini ve Irak dosyalarının içeriğini herhangi bir şekilde etkilemeye çalışmadığını da vurguladı. 
     Savunma Bakanı, Campbell'in çıkan tartışmalar sonrasında BBC yönetimi üzerinde bir baskı yaratmaya çalıştığı iddialarını ise kabul etti. Hoon, Campbell'in BBC'nin haberi konusunda Savunma Bakanlığı'nda bir kaynağın ortaya çıkarıldığının açıklanmasını istediğini, kendisinin ise o dönemde bu isteği doğru bulmadığını anlattı. 
     Bu arada, Hoon'un ifade verdiği yaklaşık 3 saat süresince SKY TV izleyicileri arasında bir anket yaptı. Anket sonuçlarına göre, halkın yüzde 68'i Hoon'un görevinden istifa etmesi gerektiğini düşünüyor. 
     
</TEXT>
</DOC>
