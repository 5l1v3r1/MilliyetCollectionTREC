<DOC>
<DOCNO> 198312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/spo15.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Oscar adayları    FIFA, 2003 yılının en iyi futbolcu adaylarını belirledi. 142 teknik adam, Real Madrid'te oynayan Fransız orta saha oyuncusu Zinedine Zidane, aynı takımdan Brezilyalı golcü Ronaldo ve Arsenal'in Fransız yıldızı Thierry Henry'i zirveye aday gösterdi. 2003 yılının en iyi ismi, 15 Aralık'ta düzenlenecek gecede yılın futbolcusu ödülünü alacak. 
   
   Beckham'a büyük onur    REAL Madrid ve İngiliz Milli Takımı'nın yıldız ismi David Beckham, İngiliz futboluna yaptığı üstün hizmetlerden dolayı, Kraliçe II. Elizabeth tarafından OBE Kraliyet Üstün Hizmet Madalyası ile ödüllendirildi. Buckingham Sarayı'nda düzenlenen ödül törenine yıldız futbolcunun kendisi kadar ünlü olan eşi Victoria da katılırken, basının ilgisi en üst seviyedeydi. 
   
   Nihat Kahveci sakatlandı    İSPANYA'NIN Real Sociedad takımında forma giyen Nihat'ın sakatlığı nedeniyle yarınki Murcia maçında forma giymesi tehlikeye girdi. Şampiyonlar Ligi'ndeki Olympiakos karşılaşması sonrası sakatlanan Nihat'ın tedavisinin sürdüğü, ancak hocası Denoueix'in kendisini riske etmeyeceği ifade edildi. 
   
   Ankaragücü'nde Zafer şoku    ANKARAGÜCÜ'NÜN başarılı kalecisi Zafer'in sakatlığı Konyaspor maçı öncesinde moralleri alt üst etti. Kasığında yırtık belirlenen Milli kalecinin, yaklaşık 3 hafta sahalardan uzak kalacağı açıklandı. Bu arada Sarı - Lacivertli takımda sakatlıkları süren Axel ve Ceyhun, Konya'ya götürülmedi. 
   
   Uslu'nun acı günü    YÖNETİCİ Mahmut Uslu'nun annesi Mesude Uslu vefat etti. Uslu'nun cenazesi bugün Adana Asli Mezarlık Camii'nde kılınacak öğle namazından sonra toprağa verilecek. Cenaze törenine Başkan Aziz Yıldırım ve bazı yöneticilerin de katılması bekleniyor. Milliyet, merhumeye Allah'tan rahmet, kederli ailesine başsağlığı diler. 
   
   Malatyaspor'un çilesi    FUTBOL Federasyonu'nun kendilerinin bilgisini almadan Galatasaray maçını cuma gününe çekmesine tepki gösteren Malatya'ya sis darbe vurdu. Önceki gece 23.15'teki uçakla İstanbul'a gitmek isteyen kafile, yoğun sis nedeniyle geceyi havaalanında geçirdi ve ancak dün sabah 11.00 uçağıyla İstanbul'a geldi. Basın Sözcüsü Ali Cengiz, "Perişan olduk. 12 saat uçağın kalkışını bekledik. Maçın ertelenmesi için federasyona başvurmak istiyoruz, ancak tatil nedeniyle hiçbir yetkiliye ulaşamıyoruz" dedi. 
   
</TEXT>
</DOC>
