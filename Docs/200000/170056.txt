<DOC>
<DOCNO> 170056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur07.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay, gelirleri azalınca 22 bin öğrenciye verdiği bursu durdurdu 
</HEADLINE>
<TEXT>

     Türkiye Kızılay Derneği Genel Başkanlığı'nın, Özel Tüketim Vergisi ÖTV Kanunu ile röntgen filmi ve oyun kağıdından kesilen vergilerden aktarılan payın kaldırılması üzerine, 22 bin fakir öğrenciye verdiği bursu durdurduğu, fakir ve başarılı öğrencilerin yararlandığı 5 ayrı merkezdeki kampları kapattığı bildirildi. 
     Türkiye Kızılay Derneği Genel Başkanlığı Basın Danışmanı Faruk Erbil, geçen yıl aylık 35 milyon lira olan bursların ve kampların faaliyetlerinin durdurulduğunu doğrularken, bu kararın ekonomik nedenlerle alındığını belirtti. 
     Erbil, 2002 yılında yürürlüğe giren 4670 Sayılı Özel Tüketim Vergisi ÖTV Kanunu ile röntgen filmi ve oyun kağıdından alınan vergilerden Kızılay'a aktarılan payın kaldırıldığını kaydetti. Bunun sonucunda, derneğin çok önemli bir gelir kaynağından yoksun kaldığını ifade eden Erbil, şunları söyledi 
     ''Kanun, yıllık gelirimizi 30 trilyon lira azalttı. Bu, derneğin faaliyetleri için çok önemli bir gelir kaynağıydı ve bu kaynaktan yoksun kaldık. Dolayısıyla Kızılay yönetimi, gelirin azalması üzerine 2003 yılı bütçesinde bazı değişikliklere gitti. Bu uygulama çerçevesinde de önce, yetiştirme yurtlarındaki çocuklar ile fakir ve başarılı öğrencilerin yaz aylarında hoşça vakit geçirmelerini sağlayan Türkiye genelindeki 5 kampın kapatılması kararlaştırıldı. Kızılay tarafından her yıl toplam 22 bin ilköğretim ve lise öğrencisine verilen bursun da bu yıldan itibaren durdurulmasına karar verildi.'' Erbil, bazı şubelerin kendi bütçelerinin burs vermeye elverişli olduğunu, bu durumda olanların Genel Merkez'den onay almak şartıyla burs verebileceklerini bildirdi. 
     
     30 YILLIK ATEŞ SÖNDÜ 
     Burslarla birlikte Kızılay Genel Başkanlığı'nın 30 yıldan beri her yıl Temmuz-Ağustos ayları arasında 14-16 yaşları arasındaki yaklaşık 3 bin başarılı gence ücretsiz tatil imkanı sağladığı kampların faaliyeti de durduruldu. 
     Bursa'daki ''Mudanya'', Kütahya'daki ''Murat Dağı'', Ankara'daki ''Çamkoru'' ve ''Samsun'' yaz kamplarına gönderilen yazıda, faaliyetlerin durdurulduğu bildirildi. 
     Kamp yetkilileri de, karar üzerine, her yıl Temmuz Ayı'nda ''Kamp Ateşi''yle başlattıkları ve 15'er günlük 4 devre halinde düzenledikleri ''Gençlik ve Sağlık Kampı''nı bu yıl iptal ettiler. 
     İstanbul'daki ''Pendik Kampı''nın ise Mısır'ın başkenti Kahire'de düzenlenecek ''9. Akdeniz Konferansı''na Kızılay adına katılacak olan gençlerin hazırlık seminerleri için geçici olarak açık tutulduğu bildirildi. 
     
</TEXT>
</DOC>
