<DOC>
<DOCNO> 175723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo02.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türkiye klasiği Yıldırım düşerse ev sahibi takım yandı 
</HEADLINE>
<TEXT>

     Futbol Federasyonu, kulüpleri, statlara yıldırım düşmesine karşı önlem almaları konusunda uyardı. 
     Futbol Federasyonu'nun 2003-2004 Sezonu Profesyonel Lig ve Kupa Müsabakaları Statüsü'nün, ''Stadyum ve Güvenlik'' isimli 18. maddesinin ''Güvenlik'' başlıklı bölümünün 6. maddesinde, ilk kez sahaya yıldırım düşmesine karşı önlem alınması istenirken, şu hüküm getirildi 
     ''Sahadaki ve tribünlerdeki kişilerin yıldırım düşmesinden zarar görmemeleri için gerekli tedbirler alınmalıdır.'' Federasyon yetkilileri, maddeye gerekçe olarak geçmiş yıllarda statlara yıldırım düşmesi sonucu meydana gelen ölümleri gösterirken, en son 1998 yılında Orta Afrika ülkelerinden Kongo'da, Kasai Bölgesi'ndeki bir futbol maçında sahaya yıldırım düşmesi sonucu aynı takımdaki 11 futbolcu ölmüş ve 30 kişinin de vücutlarında çeşitli derecelerde yanık meydana geldiği kaydedilmişti. Ayrıca bu olaydan kısa bir süre sonra da Güney Afrika'da birinci lig futbol maçında sahaya yıldırım düşmesi sonucu 6 futbolcu yaralanmıştı. 
     
</TEXT>
</DOC>
