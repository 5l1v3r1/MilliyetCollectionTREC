<DOC>
<DOCNO> 199052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo07.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Avrupa'da 184. randevuda 
</HEADLINE>
<TEXT>

     Galatasaray, Avrupa Şampiyonlar Ligi D Grubu 5. maçında, UEFA'nın aldığı tarafsız saha kararı gereğince Almanya'nın Dortmund kentinde İtalya'nın Juventus takımıyla yapacağı maçla birlikte, Avrupa kupalarında 184. randevusuna çıkacak. 
     Sarı-kırmızılılar, 98 yıllık tarihlerinde bugüne kadar Avrupa kupalarında yaptıkları 183 karşılaşmada 68 galibiyet elde ederken, 70 karşılaşmada da sahadan boynu bükük ayrıldı. ''Cim Bom'', Avrupa kupalarında 45 maçta ise berabere kaldı. 
     Galatasaray, Avrupa arenasında rakip fileleri toplam 235 kez havalandırırken, kalesinde ise 270 gol gördü. 
     ''Cim bom'', bu sezon aynı grupta yer aldığı Juventus'a İtalya'da iyi oynadığı maçta 2-1 mağlup olmuştu. 
     
     TAMAM MI, DEVAM MI MAÇI 

     Galatasaray'ın Juventus ile yarın yapacağı maç, gruptaki kaderini de belli edebilecek. 
     Grubun diğer 5. maçında Olympiakos ile Real Sociedad'ın berabere kalması, sarı-kırmızılı ekibin Şampiyonlar Ligi'nde devam etmesi için umut ışığı oldu. Galatasaray, Juventus'u yenmesi halinde grupta 6 puana ulaşacak ve işi Real Sociedad ile deplasmanda yapacağı son karşılaşmaya bırakacak. ''Aslan'', bu maçı da kazanması halinde Şampiyonlar Ligi macerasına devam edebilecek. 
     Galatasaray, Juventus ile berabere kalırsa Şampiyonlar Ligi'ne veda edecek, ancak UEFA Kupası'nda devam edebilmek için umutlarını son karşılaşmaya taşıyacak. 
     
</TEXT>
</DOC>
