<DOC>
<DOCNO> 187358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur33.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Temel hedefimiz Aralık 2004'teki AB zirvesi" 
</HEADLINE>
<TEXT>

     Başbakan Recep Tayyip Erdoğan, Aralık 2004'teki AB zirvesinde tam üyelik müzakerelerine başlanması kararının alınmasının, Türkiye'nin ileriki dönemde temel hedefi olduğunu söyledi. 
     Başbakan Erdoğan, Başbakanlık merkez binasında kendisini ziyaret eden Hollanda Başbakanı Jan Peter Balkenende ile bir süre baş başa görüştü. 
     İki başbakan, daha sonra katıldıkları heyetler arası görüşmelerin ardından ortak basın toplantısı düzenledi. 
     Erdoğan, burada yaptığı konuşmada, bugün gerçekleştirilen toplantılarda, Türkiye-Hollanda ilişkilerini bütün veçheleriyle ele aldıklarını, Türkiye-AB ilişkilerinin, Irak, Ortadoğu, Afganistan gibi güncellik taşıyan bölgesel ve uluslararası sorunların üzerinde kapsamlı bir görüş alışverişinde bulunduklarını dile getirdi. 
     Balkenende'ye AB süreciyle alakalı olarak Türkiye'nin son dönemde gerçekleştirdiği reformlar konusunda ayrıntılı bilgi verdiklerini ifade eden Erdoğan, konuk başbakana, Türkiye'nin AB Kopenhag siyasi kriterlerine mevzuat açısından gerekli uyumu sağladığını ve gerçekleştirdiği reformları tam ve yetkin şekilde uygulamaya kararlı olduğunu ilettiğini söyledi. 
     Erdoğan, ''Kaydettiğimiz ilerlemeleri başta Hollanda olmak üzere AB ülkelerinin tümünün Aralık 2003'te düzenlenecek AB zirvesini dikkate almasını ve reform sürecimize destek vermelerini beklediğimizi ifade ettik. Bildiğiniz gibi, Hollanda, Türkiye-AB ilişkilerinde çok önemli kararların alınacağı bir dönemde, 2004 yılının ikinci 6 ayında AB dönem başkanlığını deruhte edecektir'' dedi. 
     
     ''HOLLANDA, TÜRKİYE'YE YATIRIMDA BİRİNCİ SIRADA'' 
     Başbakan Erdoğan, Hollanda'nın Türkiye'ye yatırımlar anlamında da çok önemli bir yere sahip olduğunu belirterek, ''Hollanda, Türkiye'ye gerçekleşen yatırımları itibariyle birinci sıradadır. Ülkemize gelen Hollandalı turist sayısı, yaklaşık 900 bindir. 330 bin Türk vatandaşının da Hollanda'da olması sebebiyle tabandaki münasebetlerimizin çok zengin olduğu bir ülke olması bakımından Hollanda, bizim için önemlidir'' diye konuştu. 
     Görüşmede, ileriki dönem için Hollanda ile yakın ilişki ve temas içerisinde olmaya önem atfettiklerini ve bu süreçte Hollanda'nın desteğini beklediklerini ifade ettiğini vurgulayan Erdoğan, ''Sayın Başbakan'a, Aralık 2004'teki AB zirvesinde tam üyelik müzakerelerine başlanması kararının alınmasının, Türkiye'nin önümüzdeki dönemde temel hedefi olduğunu vurguladık. Aynı ittifak içinde yer aldığımız ve Avrupa bağlamında ortaklık ilişkilerine sahip olduğumuz Hollanda ile işbirliğimizin her alanda güçlendiğini memnuniyetle tespit ettik'' dedi. 
     Erdoğan, karşılıklı çıkarlara hizmet edecek bu işbirliğinin somut projelerle ileriye götürülmesinde kararlı olduklarını kaydetti. 
     
</TEXT>
</DOC>
