<DOC>
<DOCNO> 175731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo10.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Real'de ilk Beckham krizi patladı Makelele idmana çıkmıyor... 
</HEADLINE>
<TEXT>

     Real Madrid'in orta alan oyuncusu Claude Makelele, istediği ücreti alamadığı takdirde antrenmanlara çıkmamaya kararlı olduğunu bildirdi. 
     Kulübün kendisi hakkında verdiği disiplin kararına rağmen, ücret artışı talebini sürdüren Makelele, antrenmanlara katılmayarak protestosuna devam ediyor. 
     Şimdilik antrenmanlara katılmayı düşünmediğini belirten Makelele, ''Kendimi mutlu ve huzurlu hissetmiyorum. Böyle hissettiğinizde, kendinizi zorlamamak en iyisidir'' diye konuştu. 
     Makelele'nin menajeri Marc Roger, kulübün sözleşmedeki ücret artışı maddesini kabul etmemesi nedeniyle futbolcunun kendini ''değersiz'' hissettiğini bildirdi. 
     İngiltere'nin Chelsea Kulübü'nün Makelele için yaklaşık 11 milyon dolar teklif ettiğini kaydeden Roger, ''Eğer kulüp, talebimizi kabul etmezse, Makelele'nin daha fazla burada kalacağını sanmıyorum. Takımda O'nun 5 katı fazla para kazanan Beckham gibi oyuncular var. Makelele, bunu kaldıramaz'' dedi. 
     Real Madrid Kulübü Basın Sözcüsü Jorge Valdano da Makelele'nin bu davranışının disiplin cezasıyla sonuçlanacağını ve bu nedenle kendisinin Madrid'e gelen Chelsea kulübü sözcüleriyle görüşemeyeceğini söyledi. 
     Makelele, 2000 yılı Ağustos ayında, yaklaşık 14 milyon dolarlık bir ücretle Celta Vigo'dan Real Madrid'e transfer olmuştu. 
     Fransız milli futbolcu, Real Madrid'e transferinden bu yana, takımın söz sahibi ve orta alandaki kilit oyuncusu olarak tanımlanıyordu. 
     Fransa'nın, Kamerun'u finalde yenerek şampiyon olduğu FIFA Konfederasyon Kupası'nda oynayamayan Makelele, Fransa-İsviçre arasında gelecek hafta yapılacak özel maç için milli takım kadrosun çağrıldı. 
     
</TEXT>
</DOC>
