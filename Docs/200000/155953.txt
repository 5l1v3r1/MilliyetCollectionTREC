<DOC>
<DOCNO> 155953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun09.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Keanu Reeves'in figüranlara Harley Davidson jesti... 
</HEADLINE>
<TEXT>

     ''Matrix Reloaded'' filminde ünlü aktör Keanu Reeves'ten ''dayak yiyenlere'' gün doğdu. Aktör, dövüş sahnesinde canını yaktığı 12 figürana birer Harley Davidson motor hediye etti. 
     Internetteki ''msn'' sitesinin haberine göre, ''Matrix Reloaded'' filmindeki rol arkadaşı Jada Pinkett-Smith'in anlattıkları, Keanu Reeves'in ne kadar ''cömert'' olduğunu ortaya koydu. 
     Sette çekimler sürerken bir TIR içinde Harley Davidson motorların getirildiğini gören güzel yıldız, TIR'ın uzaktan görülebilecek kadar büyük olduğunu söyledi. 
     Reeves'in kendisiyle beraber dövüş sahnelerinde rol alan oyunculara yaklaşarak TIR'ı işaret ettiğini belirten Smith, ''Çok büyük bir TIR'dı. İçinde 12 Harley Davidson motosiklet vardı. Arkadaşları çağırarak hepsine birer tane armağan etti'' dedi. Smith, ''Keanu, bu büyük hediyesine rağmen bunu şova dönüştürmedi. Hediyelerini verdi ve evine gitti'' açıklamasında bulundu. 
     ''Matrix Reloaded'', 16 Mayıs'ta izleyiciyle buluşacak. 
     
</TEXT>
</DOC>
