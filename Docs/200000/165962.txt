<DOC>
<DOCNO> 165962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/siyaset/siy01.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis örgüt’ istedi 
</HEADLINE>
<TEXT>

Başbakana uyum yasalarını hatırlatan Polis Akademisi Başkanı Yılmaz, "Polisin örgütlenmesi konusunda teveccüh göstermenizi istiyoruz" dedi 
     ANKARA Milliyet 

     Sendika ve derneklere karşı sergilediği katı tutumla birçok tartışmaya neden olan polis teşkilatı, Polis Akademisi’nin 58. dönem mezuniyet töreninde Başbakan Erdoğan’dan örgütlenmelerine olanak sağlanmasını istedi. Törende ilk konuşmayı yapan Polis Akademisi Başkanı Tuncay Yılmaz, "örgütlenme" talebinde bulunarak şunları söyledi "Polisin görevlerinde başarılı olmak, azim ve kararlılıklarını artırmak için AB uyum yasalarının birbiri ardına yürürlüğe girdiği son yıllarda, Avrupa Konseyi’nin 1979’da kabul ettiği iki kararda hüküm altına alınan, polisin örgütlenmesi konusunda da teveccüh göstermenizi taktirlerinize sunuyorum." 
     Yılmaz, Milliyet’e yaptığı açıklamada ise sendikalaşma değil dernekleşme amacının güdüldüğünü belirtti. 
     Erdoğan ise Türkiye’nin artık geçmişin kötü çağrışımlarını belleğinden kazıyarak, insan hak ve hürriyetleri konusunda devasa adımlar attığını, birçok AB standardını hayata geçirdiğini söyledi. 
     
Polisten eğitim itirafı "Aldığınıza vurmayın vurduğunuzu almayın"      AB’ye uyum yolunda işkence ve kötü muamele suçlarının ertelenemeyeceğine ilişkin yasal düzenleme yapan Türkiye, bir davada daha uygulamaya teslim oldu. 6 Kasım’daki olaylı YÖK protestosunda, öğrenci Veli Kaya’yı depoya kapatarak döven polisler hakkındaki davada, mahkeme, önce iki polisi 6’şar ay hapse çarptırdı daha sonra cezayı erteledi. Ankara 10. Asliye Ceza Mahkemesi’ndeki duruşmada sanık polislerden Ergün Ateş, Kaya’yı dövmediklerini belirtirken, Sefa Sevim, "Ben 4 yıldır, Çevik Kuvvet’te görevliyim. Amirlerimiz bize bu sürede gözaltına aldığınız kişileri dövmeyin. Dövdüğünüz kişileri de almayın’ diye eğitim verdi. Kaya’yı dövmedik" diye konuştu. 
     

</TEXT>
</DOC>
