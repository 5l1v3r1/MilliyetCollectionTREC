<DOC>
<DOCNO> 188040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/dunya/dun01.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld fedai şaşkını 
</HEADLINE>
<TEXT>

   ABD Savunma Bakanı, Saddam yanlılarının etkili direnişini sürpriz diye tanımladı... 
      DIŞ HABERLER SERVİSİ 

   
   Irak Savaşı'nın mimarlarından ABD Savunma Bakanı Donald Rumsfeld, Saddam yanlılarının ABD askerlerine karşı gösterdiği direnişin şiddeti karşısında şaşkınlığa düştüğünü itiraf etti. İşgali savunurken, Amerikan askerlerinin Iraklılar tarafından çiçeklerle karşılanacağı temasını işleyen Rumsfeld, büyük çarpışmaların bitmesinden sonra Saddam fedailerinin etkili bir direniş göstermesini "sürpriz" gelişme olarak tanımladı. 
   ABD Savunma Bakanı, halen devam eden direnişin ise "ciddi" ancak "düşük yoğunluk"ta olduğunu öne sürdü. 
   California'nın Simi Valley kentindeki eski ABD Başkanı Ronald Reagan adına yapılan kütüphanede 500 konuğa hitap eden Rumsfeld, direnişin şiddetli olması nedenlerini açıklarken, Saddam döneminin halk üzerinde yarattığı korku unsuruna dikkat çekti. Rumsfeld, "Halkı o denli korkutmuşlar ki, şimdi bizim yanımıza geçmeye çekiniyorlar. En şaşırdığım şey, fedailerin halkı terörize etme yeteneği. Fedailerin halkı böylesine korkutmayı başarmasına hayret ettim" diye konuştu. 
   
   Her gün 1700 devriye 
   Irak'taki Amerikan askerlerinin günde 1700 kez devriyeye çıktığını ve bunlardan sadece binde birinin direnişçilerle silahlı çatışma yaşadığını söyleyen Donald Rumsfeld, "Bu da direnişin çok düşük yoğunluklu olduğunu gösteriyor, makul bir oran. Ancak yine de insanlar ölüyor" şeklinde konuştu. 
   
   
</TEXT>
</DOC>
