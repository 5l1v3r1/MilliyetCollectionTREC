<DOC>
<DOCNO> 176867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/siyaset/siy02.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasaportsuz askere vize yok 
</HEADLINE>
<TEXT>

      SİNAN TOROS İstanbul 

   
   Türkiye'ye dün de bir ABD'li asker pasaportsuz girmeye çalıştı. Asker Darryl Martin, Atatürk Havalimanı'ndan geldiği uçakla Amerika'ya geri gönderildi. 
   Amerikan Delta Havayolları ile dün New York'tan İstanbul'a gelen İncirlik Üssü'nde görevli Martin, yanında pasaportu olmadan Türkiye'ye giriş yapmak istedi. Martin, işlemini yapmak üzere pasaportunu isteyen kontrol noktasındaki polis memuruna sadece askeri kimliğini ve seyahat belgesinin fotokopisini uzattı. 10 aydır İncirlik Üssü'nde görevli olan Martin'e, pasaport veya seyahat belgesinin aslı olmadan giriş yapamayacağı söylendi. 
   Girişinin yapılması için direten ABD'li asker, tüm uğraşlarına rağmen polisi ikna edemedi. Pasaportunun İncirlik'te olduğunu söyleyen Martin, geldiği uçakla ülkesine geri gönderildi. 
   
   
</TEXT>
</DOC>
