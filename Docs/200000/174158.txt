<DOC>
<DOCNO> 174158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yasam/yas01.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane de ruhsatsız 
</HEADLINE>
<TEXT>

   Yağ aldırdıktan kısa süre sonra rahatsızlanıp ikinci operasyonda can veren Berna Şallı'nın ameliyat olduğu Özel Anadolu Hastanesi, resmi kayıtlara göre 'kuruluş aşamasında' 
      TESLİME TOSUN RECEP AKTEPE DHA 
   
   Antalya'da yağlarını aldırdıktan sonra ölen Berna Şallı'nın ameliyat edildiği Özel Anadolu Hastanesi'nin, genç kadının ameliyatından sonra ruhsat başvurusunda bulunduğu anlaşıldı. 
   Olayın ortaya çıkmasından sonra Antalya Cumhuriyet Savcılığı, doktor ve hastane hakkında soruşturma başlattı. Antalya İl Sağlık Müdürü Dr. Hüseyin Gül, hastanenin ruhsatsız olduğunu belirlediklerini söyleyerek, "Hastane henüz kuruluş aşamasında görünüyor. Bize 15 gün önce ruhsat için başvurmuşlar. Nasıl hasta kabul edip böyle tehlikeli bir ameliyatı yapmışlar, anlayamadım" dedi. 
   İl Sağlık Müdürü Gül, hastane yetkilileri hakkında soruşturma başlattıklarını ve bir ekibin hastaları başka bir yere nakletmeye çalıştığını söyledi. 
   
   Dr. Ilgaz Hatamız yok 
   Şallı'nın 28 ölümünden sorumlu tutulan hastanenin Başhekimi Dr. Edip Ilgaz 61 ise, genel cerrah olmasının yanında anestezi uzmanı olduğunu da kaydetti. 
   Spiker ve eski Türkiye güzellerinden Dr. Elif Ilgaz'ın babası Dr. Ilgaz, "Şallı'nın ameliyatında eksik yaptığımız hiçbir şey yok. Ailesine başsağlığı diliyorum" dedi. Şallı'nın ailesinin, 'Reklam için kızımızı ameliyat etti' iddialarını da reddeden Ilgaz, 35 yıllık doktor olduğunu, böyle bir reklama ihtiyacı bulunmadığını söyledi. Daha önce de başka hastalardan 'liposuction' ameliyatıyla yağ aldığını ileri süren Dr. Ilgaz, Şallı'nın ameliyattan 23 gün sonra kendilerine başvurduğunu iddia ederek, "O güne kadar bir şik yeti olmadı. Rahatsızlığın ameliyatla ilgisi yok" diye konuştu. Dr. Ilgaz, Şallı'nın parasını ödeyemeyeceği için ameliyat olmak istemediği ve 'Senet yaparız' sözüyle genç kızı ikna ettiği iddialarına ise, "Teklif karşı taraftan gelmiştir. Bunun üzerine taksitlendirme ve senet yaptık" yanıtını verdi. 
   
   'Ruhsatı yakında alacağız' 
   Dr. Ilgaz, hastanenin ruhsatsız olduğu ve bu halde hasta kabul edilemeyeceğiyle ilgili de, "Ön başvurumuzu yaptık. Ruhsatı kısa süre içinde alacağız. Bize bu sürede hasta kabul edebileceğimiz söylendi" dedi. 
   Antalya Tabip Odası Başkanı Dr. Arif Bulut ise, genel cerrahi uzmanlarının bazı kurslardan geçirilerek küçük estetik operasyonlar yapabildiklerini, ancak bu olayın amacı aştığını söyledi. Dr. Bulut, "Böyle bir ameliyatı uzmanının gerçekleştirmesi gerekiyordu" diye konuştu. 
   
   İşte Berna'yı öldüren 2 hata    Plastik cerrahi uzmanlarına göre, Berna Şallı'nın canını iki önemli hata aldı Bu riskli ameliyatı bir genel cerrah yaptı ve anestezi uzmanı yoktu 
   AYŞEGÜL AYDOĞAN İstanbul 
   Antalya'da, fazla yağlarını aldırıp can veren Berna Şallı'nın ölümü, uzmanlara göre bir hatalar zincirinin çok acı sonucu. İşte plastik cerrahlara göre, can alan hatalar 
   
   'Liposuction uzmanı tarafından yapmalı' 
   Estetik, Plastik ve Rekonstrüktif Cerrahi Uzmanı Op. Dr. Nuri Soysal Bu, genel cerrahların bileceği bir iş değil. Plastik cerrahların yıllarca öğrenip uyguladıklarını bir haftalık kurslarla yapabileceklerini düşünüyorlar. 'Gelin yatırmadan yapalım, işinize hemen dönün' gibi bir yaklaşım içindeler. Muayene ortamında 'liposuction ameliyatla yağ alma ' yapıyorlar. Bu tam teşekküllü hastanelerde, ehil ellerde yapılmalı. Ayrıca lokal anastezi en büyük risklerden. Anesteziyi de uzmanı yapmalı. 
   
   'Ucuz yaptıkları için insanlar kanıyor' 
   Estetik, Plastik ve Rekonstrüktif Cerrahi Uzmanı Prof. Dr. Nazım Durak Branşı olmamasına rağmen genel cerrahın böyle bir operasyon yapması yanlış. Estetik cerrahi pastasından pay alma savaşı veriliyor. Güzellik salonundan tutun, cildiyeci, kulak burun boğazcı, genel cerrah, aile hekimi, pratisyen hekimler gibi branşlardaki doktorlar bir takım yerler açıp vatandaşı kandırıyorlar. Bu işi ucuz da yaptıkları için, insanlar bunları tercih etmeye başladılar. Ama 'liposuction' çok basit bir ameliyat değildir. Uyduruk yerlerde yapılamaz. 7 kilo yağ aldırma da tıbben mümkün değil. Almış olamaz. 
   
   'Genel cerrah yasal olarak yetkili değil' 
   Türk Plastik Cerrahi Derneği Başkanı Prof. Dr. Mesut Özcan Estetik hiçbir ameliyatı, plastik rekonstrüktif cerrahi uzmanı olmayan kimse yapamaz. Yasal olarak yetkili değil. Halkımız uyanık olmalı. Plastik cerrahın diplomasına, dernek sertifikasına baksın. Genel cerrahlar 'Her şeyi yaparım' diyor. Kulak burun boğazcı burun estetiği yapıyor. Cilt hastalıkları uzmanları citle ilgili, göz uzmanları göz kapağı uygulamaları yapıyor. Plastik cerrahlar olarak bunlardan rahatsızız. Ancak yaptırımımız yok. Sadece Tabip Odası'na, il sağlık müdürlüklerine şik yet ediyoruz. 
   
   Ruhsatsız hastane açılamaz    Yasaya göre, özel sağlık kuruluşları ruhsat alana kadar faaliyet gösteremez. Ruhsatsız çalıştığı belirlenen hastane için önce İl Sağlık Müdürlüğü ekipleri tutanak tutar. Kaymakamlık veya valilikten onay alındıktan sonra Sağlık Müdürlüğü hastaneyi kapatır. 
   
      Haberin özeti    Berna Şallı, hazırlıklarını yaptığı evliliği öncesi yağlarını aldırmak için Türkiye eski güzellerinden Dr. Elif Ilgaz'ın babası Genel Cerrah Dr. Edip Ilgaz'a gitmişti. Şallı'nın ailesinin iddiasına göre Dr. Ilgaz, genç kadını, kendisi anestezi uygulayarak ameliyat etmiş ve genç kadının basenlerinden bir kerede 7 kilo yağ almıştı. Bu ameliyat sonrası rahatsızlanan Şallı, ağrıları nedeniyle tekrar gittiği Dr. Ilgaz tarafından ikinci bir ameliyata alınmış, ancak bu kez masadan canlı kalkamamıştı. 
   
   
</TEXT>
</DOC>
