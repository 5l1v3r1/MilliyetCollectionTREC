<DOC>
<DOCNO> 164324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/temelkuran.html </URL>
<DATE> 2003/06/20/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kabak çiçeği 
</HEADLINE>
<TEXT>

     
Kıyıda sınanmak      Belki de onlar oturup, o küçük yerlerin sakin insanları yani, bizi izliyorlar. Bu televizyonları, bizlerin oralardaki hırslı gevezeliklerini, bu gazeteleri, bizim oralarda gayretkeş debelenmelerimizi, bu caddelerini şehrin, bizim onları sanki iyi koşmayınca vurulacak atlar gibi koşmamızı... Öylece bakıyor olabilirler yani, onların işi oturup bir köşeye bizi beklemek olabilir. İyice tükendiğinde içimiz dışımız, kendimizi oralara attığımızda kendi hayatımıza da onların bize baktığı gibi bakmamız için, bizim için buna işaret etmek için orada duruyor olabilirler... 
     İstanbul'dan Alaçatı'ya gelen bir işletmeci şikayet ediyordu oranın insanlarından. "Çok tembeller" diyordu. Bir başkası ise bu durumla eğleniyor ve "Belki uyanırsam belki gelirim" diyen elektrikçiyi anlatıyordu. Kendi "büyük" hayatlarını bu küçük yerde yeniden inşa etmeye çalışmak herhalde kendi hayatlarına bakmayı istememekten kaynaklanıyordu. Bu kıyıda da bir "merkez" inşa etmek, herhalde hakikaten kıyıya çekilip kendi hayatlarına baksalar fena çuvallayacaklarını bildikleri içindi... 
     Kıyıda sınanmak, bu sınanmadan geçmek güçtür zira. 
     
Ben'i gördün mü      Ben'e baksana. Koşuyor şimdi, evden çıktı. Bankaya gidip çalışıp kazandığı paraları oralara buralara dağıtacak. Sonra koşup işe gidecek. İşte sıkılacak. Şuna laf geçirip, bununla da anlaşınca rahatlayacak. Sonra yemek yiyecek, yerken şu adamla edeceği kavgayı düşünecek. Sigarayı yakacak ama son nefese geldiğinde yaktığını bile hatırlamayacak. Birini mi sevecek, sevmeyecek mi belli değil, ama zaten o sırada gün geçecek. Yatağa girdiğinde bu bitenin dün mü bugün mü olduğunu ayırt edemeyecek. Günleri, günlerdeki kendini ayırt etmek için iş yerindeki masada hep bir takvim bulunduracak. O takvim lüzumsuz bir sürü işle dolu olacak, bir ay sonraya sevilen birine bir randevu verilmek için işler ayıklanacak... 
     Sonra işte bu hayattan sıkılıp küçük bir yere kaçılacak. Ama oranın baklava yufkası zamanı fazla geniş geldiği ve bu kadar zamanda insan mutlaka kendine bakmak zorunda kalacağı ve bu da müthiş korkutucu olduğu için o küçük yerde yeniden "büyük" bir hayat kurulacak. 
     Kıyıdaydım velhasıl, yazayım dedim. 
     
     

</TEXT>
</DOC>
