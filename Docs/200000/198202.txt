<DOC>
<DOCNO> 198202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo20.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ilk tercih Schalke veya Westfalen... 
</HEADLINE>
<TEXT>

     Beşiktaş, Avrupa Şampiyonlar Ligi'nde 1-1'lik Lazio beraberliği sonrası İstanbul'a dönerken, UEFA'nın aldığı tarafsız saha kararı siyah-beyazlıların ağırlıklı gündem maddesi olmayı sürdürdü. 
     Atatürk Havalimanı'nda açıklama yapan Beşiktaş Kulübü İkinci Başkanı Hüsnü Güreli, UEFA'nın kararına olan tepkisini sürdürerek, şunları söyledi 
     ''Yapılan, federasyonumuza, hükümetimize ve milletimize karşı saygısız bir davranıştır. Ekonomik göstergelerimizin yükseldiği her dönemde önümüze çıkarılan birtakım setlerin örnekleridir. Ülkemize yapılan büyük haksızlık. İnşallah ülkemizi en iyi şekilde temsil edip gruptan çıkacağız ve gereken cevabı da en iyi şekilde vermiş olacağız.'' 
     
     ALMANYA'YI TERCİH EDEBİLİRİZ 

     Kulüp komitelerinin stat için çalışmalar yaptığını belirten Hüsnü Güreli, ''Bizim için önemli olan stadı doldurmak ve taraftar getirebilmek. Almanya'da çok sayıda taraftarımız var. Schalke ile Westfalen statlarının durumuna bakıyoruz. Bizim için milli bir mesele oldu. Almanya'da iyi organize olabiliriz. Önemli olan Beşiktaş'ın desteklenmesi'' diye konuştu. 
     
     ALTINSAY ''İTİRAZ EDECEĞİZ'' 

     Beşiktaş Kulübü Yönetim Kurulu Üyesi İbrahim altınsay, UEFA'nın kararını haksız ve skandal olarak nitelendirdi. Türkiye'deki ortamı bir iki olayın değiştiremeyeceğini anlatan Altınsay, ''Bütün imkanlarımızla bu karara itirazımızı sürdüreceğiz. FIFA'ya ve Spor Tahkim Mahkemesi'ne CAS başvuru hakkımızı kullanacağız. Beşiktaş bir Avrupa takımı. Avrupa'nın her yerinde Beşiktaşlı var. Yer bizim için fark etmez ama ilk düşüncemiz Almanya'' dedi. 
     Altınsay, deplasmanda alınan 1-1'lik Lazio beraberliği için ise ''Beşiktaş öyle bir seviyeye geldik ki, berabere kalmak ve UEFA'ya katılmayı garantilemek çok önemli bir sonuç değil. Çok üzüntü de duymadık bu sonuçtan. İyi bir Avrupa takımı gibi oynadık. Grup, 'Gordion Düğümü' haline geldi. Biz de Büyük İskender gibi davranıp, kılıcımızı atıp Chelsea'yi yenerek bu düğümü çözeceğiz'' şeklinde konuştu. 
     Hafta sonunda Fenerbahçe ile oynayacakları derbi maça da değinen Altınsay, bu mücadeleye büyük önem verdiklerini anlatarak, ''Onlara gerekli saygıyı göstermezsek hüsrana uğrayabiliriz. Lazio maçından sonra düşüşe geçmek bize yakışmaz'' diye görüş belirtti. 
     
     ENGİN ''TEK HEDEFİMİZ GALİBİYETTİ'' 

     Beşiktaş Futbol Takımı Menajeri Sinan Engin, Lazio karşısında galibiyetten başka bir şey düşünmediklerini ifade etti. 
     Lazio'yu orada yenip grupta işi bitirmeyi planladıklarını, ancak elde ettikleri beraberliğin de iyi bir sonuç olduğunu anlatan Engin, ''Şimdi önümüzdeki Chelsea maçını kazanıp bir üst gruba çıkmanın hesaplarını yapıyoruz. Maçımızı da İstanbul'da oynamak istiyoruz'' dedi. 
     Engin, Fenerbahçe maçıyla ilgili de ''Favorisi kesinlikle yok. Her iki taraf da galibiyet için oynayacak. Hak eden kazansın'' diye konuştu. 
     Beşiktaş'ın yıldız oyuncusu Sergen de Lazio ile zorlu bir Avrupa maçı yaptıklarını anlatarak, ''Çok iyi yoldayız. Her şey bizim için iyi gidiyor. İlhan golü atsa maç bitmişti, ancak bunlar üst düzey maçlar. Her şey çok zor. Yolumuzda yürüyoruz'' dedi. 
     
</TEXT>
</DOC>
