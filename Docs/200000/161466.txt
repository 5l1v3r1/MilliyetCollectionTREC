<DOC>
<DOCNO> 161466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko14.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta döviz alım-satımı tartıyla... 
</HEADLINE>
<TEXT>

     Irak'ın başkenti Bağdat'ın merkezinde, Saddam rejiminin sona ermesinin ardından her sokak başında rastlanan seyyar dövizcilerde, dolar karşılığı dinar, terazi ile tartılarak müşteriye veriliyor. 
     Sadece 250 dinarlık banknotların kullanıldığı ülkede, 1 doların karşılığı, günlük değişen kurda yaklaşık 1.500 Irak Dinarı ediyor. Döviz alım-satımı yapan Iraklılar, yüksek miktarda para bozduran müşterilerine dolar karşılığı Irak Dinarını, tek tek saatlerce saymak yerine, terazinin bir tarafına daha önceden hazırladıkları üzerine lastik geçirilmiş 5 binlik paketi diğer tarafına da sayılmamış parayı koyup dengeyi tutturduktan sonra veriyorlar. 
     Saddam Hüseyin'in heykelinin yıkılması ve yerine yapılan ''demokrasiye geçiş heykeli''yle birlikte başkent Bağdat'ın en ünlü yerlerinden biri haline gelen Firdevs Meydanı'nda bulunan seyyar dövizcilerden Abdülmuhsin Ali, teraziyle para sayma yöntemi sayesinde zamandan tasarruf ettiklerini ve müşterilerini bekletmediklerini söyledi. 
     Müşterilerinin daha çok Bağdat'ta görev yapan yabancı sağlık ekipleri, medya mensupları, Amerikalı askerler ve başka görevler için gelen yabancılar olduğunu söyleyen seyyar dövizci ali, ''30 dolar bozdurmak isteyen bir müşterimize 45 bin dinarı tek tek saymak yerine, sadece hazır 5 bini sayıp geri kalan dinarı, bu 5 binin karşısına koyduğumuz paralarla tartarak veriyoruz'' dedi. 
     Döviz alım-satımı yapan Abdülmuhsin Ali, terazi ile dinarın tartılarak hesaplanmasını müşterilerin de güvenilir bulduğunu kaydetti. 
     
</TEXT>
</DOC>
