<DOC>
<DOCNO> 183661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/guncel/gun01.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cerrah vazgeçmiyor 
</HEADLINE>
<TEXT>

   "Polis okullarında kadın kontenjanı azaltılmalı" diyen İstanbul Emniyet Müdürü Cerrah, "13 saat mesai verdiğim kadın sızlanıyor" diye yakındı 
      BERİL ÖZCAN 

   
   İstanbul Emniyet Müdürü Celalettin Cerrah, dün çeşitli çocuk yuvalarından seçilen 300 çocuk ve kızları Gözde ile Merve Cerrah'la birlikte Tatilya Eğlence Merkezi'ni gezdi. Daha önceki açıklamalarında polis okullarında kadın kontenjanının azaltılmasından yana görüş bildiren Cerrah, aynı görüşlerini yineledi. Polislik mesleğinin ağır bir görev olduğunu, hırsızlarla, canilerle karşı karşıya gelindiğini hatırlatan Cerrah, şunları söyledi 
   
   AYRICALIK YAPMAM 
   "Kadın polisler 12.00 - 24.00 çalışamıyorlar. Ben de bir ayrıcalık yapmam. Erkek polisle aynı maaşı alıyorsa, aynı şartları haizse ve bu mesleği kabul ediyorsa erkek polis ne yaparsa, kadın polis de onu yapmak zorunda." Yeterli sayıda kadın polisin bulunduğunu ifade eden Cerrah "Çevik Kuvvet'teki kadın polislerimiz de müdahaleler sırasında zorlanıyorlar. Bürolar kadın polislerle doldu. Bürolarımızda çalışacak yer kalmadı artık" dedi. 
   Gülben Ergen ile ilgili kasedi izlemediğini söyleyen Cerrah, Uzanlar'ın kasasından çıkan ve savcılığa gönderilen kasetlerde magazin ve politika dünyasının önemli isimlerinin bulunduğunu belirtti. 
   Beşiktaş'ta rüşvet yüzünden işlendiği iddia edilen polis cinayetiyle ilgili soruları da yanıtlayan Cerrah "Nedeni rüşvet değil cinnet. Rüşvetin üzerine gideriz, aramızdan uzaklaştırırız. Türkiye'de rüşvet bitmedikçe emniyette de bitmez" diye konuştu. 
   Cerrah, eski İstanbul Organize Şube Müdürü Adil Serdar Saçan'ın işkence iddiaları nedeniyle meslekten ihraç edilmesiyle ilgili yorum yapmaktan ise kaçındı. 
   
   MAÇA KIZLARINI GÖTÜRECEK 
   Cerrah bugün Atatürk Olimpiyat Stadı'nda oynanacak olan Galatasaray - Fenerbahçe maçına kızları Gözde ve Merve'yle birlikte gideceğini söyledi. Cerrah "İkisi de benim gibi Beşiktaşlı olmasına rağmen, biri Galatasaray biri Fenerbahçe forması giyecek" dedi. 
   İstanbul'un çeşitli çocuk yurtlarından seçilen 100 çocuğu "canlı kalkan olarak kullanıyor" eleştirileri üzerine maça götürmekten vazgeçtiklerini yineleyen Cerrah, "Yoksa ne Fenerbahçe na da Galatasaray taraftarından çocuklara zarar gelmez. Ama 'canlı kalkan' tabiri yüzünden vazgeçtik. Çocuklar çok üzüldüğü için maç yerine Tatilya'ya getirdik" diye konuştu. 
   
   
</TEXT>
</DOC>
