<DOC>
<DOCNO> 167494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/soneko04.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçen hafta böyle geçti... 
</HEADLINE>
<TEXT>

     Hafta boyunca düşüş ağırlıklı sıkışık bir seyir izlenen borsada, haftalık ortalama kayıp yüzde 4.36 oldu. 
     Uzmanlar, endeksin 10,650 puan seviyesinin altında kapanış yapmasının güç kaybı olarak yorumlanabileceğini ifade ederken, enflasyon verilerinin olumlu çıkmasına rağmen bu gerilemenin, piyasanın yeterince güçlenemediğinin bir kanıtı olarak görülebileceğini belirttiler. 
     Önümüzdeki hafta IMF'nin ziyaretiyle ilgili olumlu beklentinin piyasada oluşmasının muhtemel olduğunu kaydeden uzmanlar, IMF heyetinin yapacağı temasların piyasanın yönü konusunda belirleyici olacağını savundular. 
     Bu arada borsadaki düşüşüş yanında İMKB Tahvil ve Bono Piyasası ortalamalarında da 1 puana yaklaşan gerileme yaşandı. Altında yüzde 1'in altında kalan düşüş gerçekleşirken, dövizde yüzde 2'yi aşan kayıplarla 2002 yılı Şubat-Mart fiyatlarına gelindi. Mevduat faizlerinin ortalamalarında herhangi bir değişiklik olmadı. 
     Hisse senetleri haftalık bazda ortalama yüzde 4.36 oranında değer yitirdi. 24 ayar külçe altının gram satış fiyatı yüzde 0.94 oranında, Cumhuriyet altınının satış fiyatı da yüzde 0.46 oranında düştü. Türk Lirası karşısında Dolar yüzde 2.32, Euro da yüzde 2.03 oranında değer yitirdi. 
     Yatırım fonlarının seyrini izleyen A.A Fon Endeksi, ortalama yüzde 0.39 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.61, haftalık reponun net getirisi yüzde 0.59 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya yüzde 0.88'lik düşüşle başladı. 
     İMKB Ulusal 100 endeksi, haftanın ilk seansında 76.57 puan kayıpla 10,904.67 puana geriledi. 2. seansta da 20.24 puan düşen endeks, 10,884.43 puandan günü tamamladı. Endeksin günlük kaybı 96.81 puan olarak belirlendi. 
     Salı günü, her iki seansta da satış ağırlıklı seyir izleyen endeks, 10,800 desteğinde tutunamayarak 10,700 seviyesinin de altına geldi. Endeks, ilk seansta 47.91 puan kayıpla 10,836.52 puana geriledi. 2. seansta da 86.69 puan düşen endeks, 10,749.83 puandan günü tamamladı. Endeksin günlük kaybı ise 134.60 puan ve yüzde 1.24 oldu. 
     Çarşamba günü de Borsa üzerindeki satış baskısı devam etti ve endeks 10,690.94 puandan kapadı. 
     İlk seansta 7.35 puan kayıpla 10,742.48 puana düşen endeks 2. seansta da 51.54 puan geriledi. Endeksin ikinci seanstaki kaybı yüzde 0.48, günlük kaybı ise 58.89 puan ve yüzde 0.55 olarak gerçekleşti. 
     Perşembe günü, düşük işlem hacmi ile sıkışık seyir dikkat çekti ve endeks 10,600-10,800 bandında hareket etti. 
     Oldukça sıkışık seyir izleyen endeks, ilk seansta 11.35 puan artışla 10,702.59 puana yükseldi. 2. seansta 24.26 puan artan endeks, 10,726.55 puandan günü tamamladı. Endeksin günlük bazdaki artışı ise 35.61 puan ve yüzde 0.33 oldu. 
     Haftanın son işlem gününde yüzde 2.09'luk kayıp yaşandı. 1. Seansın başında yükselen ve 10,808 puanı gören gendeks, bu seviyeden başlayan satışlarla 10,600 puanın altına geldi. Satış ağırlıklı seyir 2. seansta da devam etti. 10,500 seviyesinin de altına inen endeks buradan gelen alımlarla toparlandı ve 10,502.80 puandan kapandı. Endeksin günlük bazdaki düşüşü 223.67 puana ulaştı. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 478.36 puanlık düşüşle 10,981.24 puandan, 10,502.88 puana indi. Hisse senetlerinin haftalık ortalama değer kaybı yüzde 4.36 oldu. 
     İMKB Ulusal-Mali Endeksi 560.37 puan düşerek 13,232.05 puandan 12,671.68 puana, İMKB Ulusal-Sanayi Endeksi 503.85 puan düşerek 11,090.60 puandan 10,586.75 puana ve İMKB Ulusal-Hizmetler Endeksi 269.24 puan düşerek 7,151.43 puandan 6,882.19 puana geriledi. 
     Böylece, mali grup hisseleri ortalama yüzde 4.23 oranında, sanayi grubu hisseleri ortalama yüzde 4.54 oranında ve hizmetler grubu hisseleri de ortalama yüzde 3.76 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 294 hisse senedinden 31'i değer kazanırken, 258 hisse senedi değer yitirdi. 5 hisse senedinin değeri değişmedi. 
     Geçen hafta en yüksek oranlı artış yüzde 28.79 ile Ata Yatırım hisselerinde oldu. Yüzde 28.40'lık artışla Uşak Seramik hisseleri ikinci, yüzde 22.88'lik artışla İhlas Ev Aletleri hisseleri de üçüncü olarak sıralandı. 
     En yüksek oranlı düşüş ise yüzde 20.20 ile GSD Holding hisselerinde oldu. Yüzde 19.67'lik düşüşle Tümteks hisseleri ikinci ve yüzde 17.78'lik düşüşle de Tekstilbank hisseleri üçüncü sırada yer aldı. 
     İMKB Ulusal Pazar'da geçen hafta toplam 551 milyar 604.7 milyon adet hisse senedi işlem gördü ve karşılığında 1 katrilyon 183 trilyon 13.6 milyar liralık işlem hacmi gerçekleşti. 
     
     DÖVİZ 
     Geçen hafta dövizde düşüş eğilimi vardı. Gerçekleşen düşüşlerden sonra 2002 yılının Şubat sonu Mart başı fiyatları seviyesine gelinmiş oldu. 
     İstanbul serbest döviz yasasında alınıp satılan ABD Doları yüzde 2.32 oranında, Euro da yüzde 2.03 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 33 bin lira düşerek 1 milyon 389 bin liraya, Euro'nun satış fiyatı da yine 33 bin lira düşerek 1 milyon 592 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 1.32 oranında düşerek 2 milyon 324 bin liraya, İsviçre Frangı'nın satış fiyatı da yüzde 2.28 oranında düşerek 1 milyon 29 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 391 bin liradan, Euro 1 milyon 595 bin liradan, İngiliz Sterlini 2 milyon 316 bin liradan ve İsviçre Frangı da 1 milyon 30 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 0.94 oranında, Cumhuriyet altınının satış fiyatı da yüzde 0.46 oranında düştü. 
     Külçe altının gram satış fiyatı 150 bin lira gerileyerek 15 milyon 750 bin liraya, Cumhuriyet altınının satış fiyatı da 500 bin lira gerileyerek 107 milyon 500 bin liraya indi. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.60 oranında düşerek 15 milyon 765 bin lira oldu. 
     
     YATIRIM FONLARI 
     Yatırım fonlarına katılma belgeleri, önceki hafta sonuna göre ortalama yüzde 0.39 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi, bin 496 puan yükselerek 386,891 puandan 388,387 puana çıktı. 
     Geçen haftanın en çok değer kazanan katılma belgeleri, yüzde 1.36'lık artışla Park Raymond James B Tipi Değişken Fon, yüzde 0.92'lik artışla Koç Yatırım B Tipi Değişken Fon ve yüzde 0.89'luk artışla da Alternatif B Tipi Değişken Fon oldular. 
     Geçen haftanın en çok değer yitiren katılma belgeleri ise yüzde 3.29'luk düşüşlerle İş A Metal Eşya Endeks Fonu ve İş A Teknoloji Endeks Fonu ile yüzde 2.93'lük düşüşle Şeker A Tipi Değişken Fon olarak sıralandılar. 
     
     TAHVİL-BONO-FAİZ-REPO 
     Hazine geçen hafta Salı günü, biri 413 gün vadeli tahvil, diğeri de 140 gün vadeli bono olmak üzere iki ihale düzenledi. 
     413 gün vadeli Türk Lirası cinsinden iskontolu tahvil ihalesinde, bileşik faiz yüzde 50.96 oldu. İhalede, nominal 6 katrilyon 667.3 trilyon liralık satış gerçekleştirildi. 
     Hazine'nin 140 gün vadeli Türk Lirası TL cinsinden iskontolu bono ihalesinde de, 2 katrilyon 194.6 trilyon liralık nominal satış gerçekleşti. Bono ihalesinde bileşik faiz yüzde 44.50 oldu. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.62 ile yüzde 0.99 arasında gerçekleşti. 
     Mevduat faizlerinde geçen hafta ortalamalarda herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.61 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 40'ın biraz altında olan haftalık reponun net getirisi de yüzde 0.59 olarak gerçekleşti. 
     
</TEXT>
</DOC>
