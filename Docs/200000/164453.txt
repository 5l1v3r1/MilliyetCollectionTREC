<DOC>
<DOCNO> 164453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur04.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Tolon genç subaylara seslendi Endişelendiğinize eminim 
</HEADLINE>
<TEXT>

     Ege Ordu Komutanı Orgeneral Hurşit Tolon, . Dönem Subay ve Temel Kursiyerlerinin diploma töreninde "Türk Silahlı Kuvvetleri'ne yönelik haksız, insafsız, planlı ve sistemli olarak yürütülen yıpratma kampanyasının, siz subaylarımızı üzdüğüne ve endişeyle düşündürdüğüne eminim" dedi. 
     İstihkam Okulu Eğitim Merkez Komutanlığı'nda düzenlenen törene katılan Tolon, genç teğmenlere seslenirken TSK'nın haksız bir şekilde planlı olarak yıpratıldığını kaydetti. 
     Bir süredir orduya beslenen güven duygusunun zafiyete uğratılmasına yönelik maksatlı bir yaklaşım sergilendiğini söyleyen Tolon, sözlerini şöyle sürdürdü 
     "Bu kapsamda, TSK aleyhindeki gerçek dışı haber ve yorumlarla kamuoyu yaratmaya çalışılmakta, bu bilinçli uygulama sadece içeriden değil, dış basın ve çevreler tarafından da desteklenmektedir. Ordunun demokrasi ve toplumun çağdaşlaşmasının önünde bir engel olarak gösterilmeye çalışıldığı dikkat çekerken, daha da ileri gidilerek, bütünüyle yanlış veya yalan olan haberler ve iddialarla TSK Türkiye'nin Avrupa Birliği üyeliğine karşıymış gibi gösterilmektedir." Tolon, Anayasa ile kurulan devletin milli güvenlik siyasetinin tayini, tespiti ve uygulamasıyla ilgili tavsiye kararları ve gerekli koordinasyonun sağlanması konularında görüş tespiti görevi olan MGK'nın ülkenin öncelikli ve önemli bir sorunu şeklinde gündeme getirilmek istendiğini de kaydetti. Tolon, şöyle devam etti 
     "Bir süredir yöneltilen haksız eleştiriler ve yıpratma çabalarına, Genelkurmay Başkanımız tarafından 8 Ocak ve 26 Mayıs'ta çok net olarak gerekli yanıtlar verilmiştir. Buna rağmen TSK'nın devlet ve toplum içinde tarihten gelen gücü, güvenilirliği ve sağlam organizasyonundan rahatsız olanların, onu kendilerine hedef belirledikleri de açıkça gözlenmektedir. Bundan asla tedirginlik duymayacağız. Zira TSK, milletimizin özüdür. Yıpratılmasından, onu yıpratanlar da dahil herkes zarar görür." 
     
</TEXT>
</DOC>
