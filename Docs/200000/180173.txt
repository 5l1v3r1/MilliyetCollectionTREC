<DOC>
<DOCNO> 180173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/bvol.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlardan tarihi çağrı 
</HEADLINE>
<TEXT>

   Voleybol Milli Takımımız, 20-28 Eylül'de ülkemizde düzenlenecek Avrupa Şampiyonası için destek bekliyor 
   
   36 yıl sonra Avrupa şampiyonası finallerine ev sahipliği yapacak olan Bayan Voleybol Milli Takımı gözünü finale dikti. 20 - 28 Eylül tarihleri arasında Ankara ve Antalya'da düzenlenecek Avrupa şampiyonasında ilk hedef olarak gruptan çıkmayı planlayan Ay - Yıldızlı ekip, tarihinin en iyi derecesini yapabilmek için mücadele edecek. Bayan milli takımı şampiyonada ilk 6 takım arasına girdiği takdirde olimpiyat elemeleri ve dünya liginde oynama şansını yakalayacak. 
   
   FİNALLER için özellikle altı aydır çok yoğun bir çalışma temposu içine girdiklerini belirten Voleybol Federasyonu Başkanı Hüsnü Can, "Grubumuzun en güçlü takımı Rusya. Tüm maçlar önem taşıyor. Ama gruptan çıkmak için öncelikle Almanya'yı yenmemiz gerekiyor. Tarihimizin en iyi jenerasyonunu yakaladık. Bu takım gelecek 10 yılda da bizi sırtlayacak" dedi. Milli Takım Kaptanı Özlem Özçelik ise, "İstediğimiz sadece seyircimizin desteği. Türk ulusunun yüzünü kara çıkartmayacağız" diye konuştu. 
   
   
   
</TEXT>
</DOC>
