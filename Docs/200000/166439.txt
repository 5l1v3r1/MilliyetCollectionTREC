<DOC>
<DOCNO> 166439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo35.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor 4 Rumen futbolcuya imza attırdı 
</HEADLINE>
<TEXT>

     Ligde gelecek sezon için iddialı bir kadro kurmak isteyen Bursaspor, 4 Rumen oyuncuyu renklerine kattı. 
     Vakıfköy Orhan Özselek Sosyal Tesisleri'nde, Bursaspor Kulübü Başkanı Fikret Üstenci ve yönetim kurulu üyelerinin büyük bölümünün katılımıyla düzenlenen törende Rumen kaleci Bogdan Vintila, oyuncular Cornel Frasineanu, Ialian Miu ve Ioan Ganea, kendilerini 3 yıllığına yeşil-beyazlı renklere bağlayan sözleşmeyi imzaladı. 
     Kulüp başkanı Üstenci, Rumen futbolcuların Bursaspor forması altında başarılı olacağına inandığını belirterek, ''İyi transferler yaptık. Gelecek sezon taraftarlarımız hırslı bir takım izleyecek'' dedi. 
     İmza töreninde görüşlerini açıklayan Rumen oyuncular da, Bursaspor'a, teknik direktörlüğe yeni başlayan Gheorghe Hagi'ye destek vermek üzere geldiklerini söylediler. 
     Golcü futbolcu Ganea, Bursasporlu yöneticilerle yaptığı görüşmede, güçlü bir takım oluşturulacağının kendisine söylendiğini ifade ederek, ''Çok iyi bir öneri aldım. Hagi için buradayım. Amacım, iyi oynayıp gelecek sezon Bursaspor'un Avrupa kupalarına katılmasını sağlamak'' diye konuştu. 
     Ganea, Bursaspor taraftarlarının çok iyi olduğunu duyduğunu ve onlara layık olmak için elinden geleni yapacağını bildirdi. 
     Sözlerine, ''Benim için Türkiye liginde oynamak onurdur'' diye başlayan kaleci Vintila da, Türk futbolunun son yıllarda yükseliş gösterdiğini anlatarak, ''Hagi'nin ricasına evet diyerek karşılık verdim. Amacım, Bursaspor forması altında iyi işler yapmak, rakip takımlara da sorun yaratmak'' dedi. 
     Stoper mevkiinde oynayan Miu ise çok sayıda takımdan transfer önerisi almasına karşın Hagi'nin ricasıyla Bursaspor'u tercih ettiğini söyledi. 
     Orta alan oyuncusu Frasineanu da, takımla çok çabuk uyum sağlayarak Bursaspor'a yararlı olmak istediğini kaydetti. 
     Rumen futbolcular, imza töreninin ardından yeşil-beyazlı formayı giyerek, basın mensuplarına poz verdi. 
     
</TEXT>
</DOC>
