<DOC>
<DOCNO> 169128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko12.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan- Moghadam görüşmesinde neler konuşuldu 
</HEADLINE>
<TEXT>

     Devlet Bakanı Ali Babacan'ın, Uluslararası Para Fonu IMF Türkiye Masası Şefi Rıza Moghadam başkanlığındaki heyet ile dün gece yaptığı toplantıda, yapısal reformların takvimi ve kamu istihdamının rasyonelleştirilmesi konusundaki gelişmelerin değerlendirildiği öğrenildi. 
     Edinilen bilgiye göre, toplantıda 2003 yılının ilk 6 aylık bütçe gerçekleşmeleri ile yıl sonu bütçe tahminlerinin son durumu da ele alındı. 
     Yaklaşık 3 saat süren yemekli toplantıda IMF heyetinin, Devlet Bakanı Ali Babacan'ın koordinasyonunda yürütülmekte olan 5. Gözden Geçirme görüşmeleri çerçevesinde başta Hazine Müsteşarlığı, Devlet Planlama Teşkilatı ve Merkez Bankası olmak üzere çeşitli kamu kuruluşlarıyla yaptıkları görüşmelerde elde ettikleri bilgiler ve görüşleri değerlendirildi. 
     Toplantıda ayrıca, 5. Gözden Geçirmenin tamamlanması için önümüzdeki hafta içinde yapılacak çalışmalar üzerinde de duruldu. 
     Toplantıda Hazine Müsteşarı İbrahim Çanakçı ve IMF Türkiye Daimi Temsilcisi Odd Per Brekk de hazır bulunmuşlardı. 
     
</TEXT>
</DOC>
