<DOC>
<DOCNO> 183779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur07.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu taburcu edildi... 
</HEADLINE>
<TEXT>

     Fuar Açıkhava Tiyatrosu'nda vereceği konser için İzmir'e gelen ve rahatsızlanarak hastaneye kaldırılan Sezen Aksu, tedavi gördüğü hastaneden taburcu edildi. 
     Sezen Aksu, konser öncesi aniden rahatsızlanması sonucu, Özel Ege Sağlık Hastanesi Acil Servisi'ne kaldırılarak tedavi altına alınmıştı. Sanatçının, alerjik reaksiyon nedeniyle hastaneye getirildiği, önemli bir sorunun olmadığı açıklanmıştı. 
     Aksu'nun babası Sami Yıldırım ve annesi Şehriban Yıldırım da hastaneye gelerek kızlarının sağlığı hakkında bilgi aldılar. Sezen Aksu, bir süre hastanede gözetim altında tutuldu. 
     Özel Ege Sağlık Hastanesi önünde bekleyen basın mensupları, sanatçının sağlık durumundaki gelişmeleri takip ettiler. 
     Bu arada, hastanenin arka kapısına yanaşan özel otomobile bindirilen Sezen Aksu, hastaneden ayrıldı. Aksu'nun nereye götürüldüğü bildirilmedi. 
     Sezen Aksu'yu, hastanenin acil servisinde bulunduğu sırada, sanatçı arkadaşı Kayahan ziyaret ederek geçmiş olsun dileğinde bulundu. 
     
</TEXT>
</DOC>
