<DOC>
<DOCNO> 185829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo29.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol hakemleri kazan kaldırdı Maçlara çıkmayacağız 
</HEADLINE>
<TEXT>

     Basketbolda A klasman hakemleri, Türkiye Kupası ve lig maçlarına çıkmama kararı aldı. 
     A klasman hakemleri tarafından yapılan yazılı açıklamada, hakemlikle ilgili koşulları iyileştirme çabalarına karşın, gelinen noktada, geçen sezon sağlanan koşullara bile ulaşılamadığı belirtildi. 
     Açıklamada, Türkiye Basketbol İkinci Ligi'nin 3. haftası oynanırken, Türkiye Kupası'na da 2 gün kalmışken, hala paraların ödenmediğini, hakem ücretlerinin belirlenmediği, konaklama olanaklarının sağlanmadığı, hakem seminerlerine herkesin kendi olanaklarıyla gittiği, sigortaların yapılmadığı ve bu konularla ilgili yapılan başvuruların da yanıtlanmadığı ifade edilerek, şu görüşlere yer verildi 
     ''Büyük özveriyle yaptığımız mesleğimizde, ülkenin geçirmiş olduğu ekonomik buhranı gözönüne alarak bugüne kadar görevlerimizi eksiksiz yerine getirmeye çalışmamıza rağmen, bugün görmekteyiz ki, bu fedakarlığı sadece hakemler yapmakta ve bu konuda çözüme yönelik hiçbir adım atılmamaktadır. 
     Hakem sorunlarının da bu oyunun bir parçası, hakemlerin de bu camianın bir üyesi olduğu gözönüne alınarak problemler çözülene kadar bugünden itibaren görev kabul etmeyeceğimizi üzülerek kamuoyuna bildiririz.'' 
     
</TEXT>
</DOC>
