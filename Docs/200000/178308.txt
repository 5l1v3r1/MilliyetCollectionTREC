<DOC>
<DOCNO> 178308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko00.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
180 şirkete daha tedbir 
</HEADLINE>
<TEXT>

   Savcılık, polis ve MASAK tarafından tespit edilen Uzanlar'a ait 180 şirkete daha tedbir koydurdu. Böylece tedbir kararı alınan şirket sayısı 260'a çıktı 
      SEMRA PELEK, TAHSİN AKSU İstanbul 
   
   İmar Bankası ile ilgili yürütülen karapara soruşturması kapsamında, Uzanlar'a ait 180 şirkete daha tedbir konuldu. Böylece tedbirli şirket sayısı 260'a çıktı. 
   Savcılık, polis kanalıyla Uzanlar'a ait 80 yeni şirket daha belirledi. Mali Suçlar Araştırma Kurumu MASAK da savcılığa bir yazı göndererek, Uzanlar'a ait 90'ın üzerinde yeni şirket ismi tespit edildiğini bildirdi. 
   Bunun üzerine sayısı 180'e ulaşan Erol Köse Prodüksiyon, Medya Park Yayıncılık, Medya Pazarlama Yayın Dağıtım AŞ, Mavi Turizm AŞ, Güray Elektrik - Elektronik'in de aralarında bulunduğu şirketler hakkında tedbir kararı alındı. Daha önce 80 şirket ile 39 kişi hakkında tedbir kararı konulmuştu. 
   
   Gıyabi tutuklama olabilir 
   Bu arada soruşturma kapsamında Mali Şube Müdürlüğü'nde gözaltında bulunan Birol Çilingir, Hilmi Başaran, Yaşar Avni Güral, Gürol Demirkol, Sadık Karagöz, Mustafa Say, Tacettin Pak, Mehmet Koray Özkaya, Sami Bulut, Dilek Atıcı, Gül Handan Ertargın, Nuray Özden, Çiğdem Karakoç, Nedim Çokçok, Mehmet Bulat ve Suat Günisali, bugün savcılığa sevk edilecek. 
   Savcılığın gözaltına alınmasını istediği 26 kişilik listede yer alan 10 kişiye ise henüz ulaşılamadı. 
   Bugüne kadar ortaya çıkmayan Kemal Uzan, Yavuz Uzan, Bahattin Uzan, Hakan Uzan, Bilge Doğru, Hülya Talu, Azmi Yılmaz, Mustafa Akar, Yeşim Öztürk ve Erol Hürbaş hakkında bugün gıyabi tutuklama kararı çıkarılması bekleniyor. 
   Hazine bonolarının usulsüz şekilde satılmasıyla ilgili, dolandırıcılık ve zimmet iddiaları yürütülen soruşturma kapsamında da bono mağdurları savcılığa suç duyurusunda bulunmaya başladı. 
   
   Erdoğan'dan mesaj Operasyon sürecek    ABDULLAH KARAKUŞ Ankara 
   Başbakan Recep Tayyip Erdoğan, AKP MYK'ya Uzanlar'a yönelik operasyonların devam edeceği mesajı verdi. Erdoğan, "Yolsuzlukların peşini bırakmayacağız. ÇEAŞ ve Kepez'le ilgili çalışmalar takip edilecek. Uzanlar'la ilgili ele geçenler incelenecek" dedi. 
   Erdoğan başkanlığında önceki akşam toplanan MYK'da Uzanlar'la ilgili ortaya çıkan durum tartışıldı. Üyelerin Uzanlar'a yönelik son durumu sormaları üzerine Erdoğan, konunun detaylı bir şekilde incelendiğini söyledi. 
   
   Bürokrasiye güven gelmeli 
   Erdoğan, ÇEAŞ ve Kepez'le ilgili bazı kasalara ve bilgisayar kayıtlarına ulaşıldığını, sorumluların mutlaka cezalarını çekeceğini kaydetti. 
   Türkiye'de bu işlerin bir sonuca ulaşabilmesi ve yürütülmesi için bürokratlara güven gelmesi gerektiği üzerinde duran Başbakan Erdoğan sözlerini şöyle tamamladı "Siyasi iradenin bürokratların arkasında olması gerekir. Böylece yolsuzlukların üzerine daha iyi gidilir ve sonuç alınır. Örneğin Antalya ve Adana valileri bana siyasi irade arkamızda olursa daha iyi işler yaparız' dedi. Haklılar da. Hepimizin bunu sağlaması gerekir." 
   
   Böceklere inceleme    Telekomünikasyon Kurumu TK , Star adına alınan '100 - 200 metreden görüntü ve ses aktarmaya yarayan ve böcek adı verilen 3 milimetrelik optik göze sahip gizli kameralar' için inceleme başlattı. 
   TK, bu cihazları satan Özaydın Elektronik'te denetim yaptı. Firmanın deposunda bulunan 265 kadar telsiz özellikli kamera cihazına el konuldu. Ürünlerin KOMO - TEK Elektronik tarafından ithal edildiği belirlenerek, bu ürünlerin 'gümrüklerin yanıltılması suretiyle ithal edildiği' için yasal işlem başlatıldı. 
   TK'nın bugüne kadar telsiz özellikli kameralar için herhangi bir izin vermediği de belirtildi. Kurum'dan yapılan açıklamada, satılan bu cihazların yasal olmadığı, satan ve kullananlar hakkında yasal işlem yapıldığı kaydedildi. 
   
   Fabrikaya da tedbir geldi    Şişli Cumhuriyet Savcılığı'nın talimatıyla 9 Ağustos'ta Mali Şube ekiplerinin baskın yaptığı Uzan Grubu'na ait Gaziantep Çimento'nun 113 arazi, 12 araç ile 1144 makine parçasına ihtiyati tedbir konuldu. 
   Tapu Kadastro Genel Müdürlüğü, Emniyet Genel Müdürlüğü ve Şişli Cumhuriyet Başsavcılığı'nın Gaziantep Tapu Kadastro Müdürlüğü'ne ayrı ayrı gönderdikleri yazılarda, Uzan Grubu'na ait 98 şirketin malvarlığına tedbir konulmasıyla ilgili karar anımsatılıp, Gaziantep Çimento'ya ait taşınmazlara da tedbir konulması istendi. Talimat üzerine, müdürlük, tapusu fabrikaya ait olduğu belirlenen arazilerin devrinin engellenmesi için tedbir kararı aldı. n GAZİANTEP DHA 
   
   Batan gemiyi terkettiler    İmar Bankası'nın yönetimine el konulmasının ardından Uzan Ailesi'nin düştüğü durum Star gazetesinin üst düzey yönetiminin istifasına neden oldu 
   Uzan Ailesi'nin içine düştüğü zor durum Star gazetesi üst düzey çalışanlarının istifasına neden oldu. Gazetenin genel yayın yönetmeni Fatih Çekirge'nin başını çektiği grup dün Cem Uzan'la yaptıkları toplantıdan sonra istifa etti. Star gazetesinin kuruluşundan bu yana gazetenin yayın yönetmenliği görevini yürüten Çekirge'nin yerine Medya Grup Başkanlığı görevine Can Ataklı'nın getirildiği açıklandı. 
   Gazetenin bölüm editörleri de Yazıişleri Müdürü Yılmaz Özdil'le yaptıkları toplantıdan sonra istifa etti. Damga gazetesinin eski genel yayın yönetmeni ve Star gazetesinin yazıişleri müdür yardımcısı Yücel Arı, yazıişleri müdürlerinden İskender Baydar, ekonomi müdürü Kadir Kılıçparlar, spor müdürü Meriç Tunca da istifasını verenler arasında yer aldı. 
   İstanbul'da birçok muhabir ve yazar istifalarını verirken Ankara bürosu temsilcisi Murat Çelik de büroda çalışan arkadaşlarıyla ayrılanlar kervanına katıldı. 
   
   Kantarcı da istifa etti 
   İstifa eden isimler arasında en ilgi çekeni ise gazetenin köşeyazarı Cevher Kantarcı oldu. Kantarcı, yazarlık ve TV yorumculuğunun dışında Cem Uzan'ın partisi Genç Parti'den son seçimlerde İzmir birinci bölge 2'inci sıradan milletvekili adayı olmuştu. 
   
   Baraj töreninin de parasını ödememişler    ESRA ALUS İstanbul 
   Uzan Grubu'nun 46'ncı kuruluş yıldönümü ve Berke Barajı'nın açılış törenleriyle ilgili tanıtım hizmeti veren, ancak parası ödenmeyen ETS, alacaklarının teminat altına alınması için mahkemeye başvurdu. 
   İstanbul Asliye Ticaret Mahkemesi'ne verilen dilekçede, Uzanlar'a ait Rumeli Tanıtım Hakla İlişkiler Organizasyon Reklam ve Prodüksiyon Şirketi'ne 1 trilyon 65 milyar lira tutarında tanıtım işi yapıldığı belirtildi, alacaklarının güvence altına alınması için ihtiyadi tedbir talebinde bulunuldu. Mahkeme talebi değerlendiriyor. 
   Daha önce tedbir istemiyle yapılanan başvurunun, borç faturalandırıldığı için, alacak davası açılabileceği belirtilerek reddedildiği kaydedildi. 
   
   İki kasa boş çıktı    Sakarya Emniyet Genel Müdürlüğü Mali Şube ekipleri, Pamukova İlçesi'ne bağlı Bakacak Köyü'ndeki Uzan Ailesi'ne ait çiftliğe dün ikinici kez baskın yaptı. İlk baskın sırasında mühürlenen iki kasa İstanbul'dan getirilen uzmanlar nezaretinde açıldı ancak kasalar boş çıktı. 
   Güvenlik güçlerinin gelmesinden sonra, çiftliğin bir kilometre uzağında bir tarlaya helikopter indi. Bu kişilerden ikisinin Uzanlar'ın avukatı olduğu bildirildi. 
   
   Ege koylarında aranıyorlar    YAŞAR ANTER Bodrum DHA 
   Uzan ailesi fertleri hakkında yakalama ve tutuklama kararı çıkarılmasından sonra her yerde aranmaya başlanan aile bireyleri ile şirket üst düzey yetkililerinin, Bodrum ve Fethiye arasındaki sahillerde Sahil Güvenlik Komutanlığı ekipleri tarafından aranmasına da başlandı. 
   Uzanlar'ın 'Airwaves' ve 'Frequency' isimli yatlarına elkonmasından sonra 'Be Mine' isimli süper lüks motor yatın her yerde aranmasına devam ediliyor. Sahil Güvenlik helikopterleri havadan Bodrum, Gökova, Datça, Göcek ve Fethiye koylarında Uzanlar'ın yatını koy koy ararken mavi yolculuğa çıkan lüks ahşap yatlar da takibe alındı. Uzanlar'ın 'Be Mine' isimli yatının, Rodos, İstanköy Kos , Leros, Sömbeki Simi , Kilimli Kalimnos ve Patnos adalarında da arandığı, bu süper yatın isminin ve bağlı bulunduğu limanın değiştirilmiş olabileceğinin de dikkate alındığı belirtildi. 
   
   
</TEXT>
</DOC>
