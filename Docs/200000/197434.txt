<DOC>
<DOCNO> 197434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun13.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel Ladin'in teröristleri İstanbul'da güç gösterisi yaptı 
</HEADLINE>
<TEXT>

     Almanya'nın önde gelen dergilerinden Der Spiegel, Usame Bin Ladin'e bağlı teröristlerin İstanbul'daki saldırılarla güçlerinin kaybolmadığını göstermeye çalıştıklarını öne sürdü. 
     Derginin kapağında ''El Kaide - Terörün Saldırısı'' başlığıyla verilen haberde, New York ve Washington'da başlayan terör dalgasının İstanbul'da devam ettiği ve sonunun da kısa vadede gelmeyeceği ileri sürüldü. Haberde, El Kaide örgütünün, Müslümanları da öldürerek tüm dünyaya savaş ilan ettiği ifade edildi. 
     El Kaide terörünün dünyanın çeşitli ülkelerinde masum insanların hayatına mal olduğuna işaret edilen haberde, terörün geniş çaplı etkisinin, büyüklüğünden ziyade dünyada yarattığı tepkiden kaynaklandığı ifade edildi. 
     Bild am Sonntag gazetesinde yer alan bir yorumda da terörün Avrupa'ya iyice yaklaştığı belirtilerek, ''Bu nedenle Boğaziçi üzerindeki köprüyü kapatmamız mı gerekir Bunu talep edenler Türkiye'yi radikal dincilerin eline bırakmış olurlar. Çünkü şiddet yanlısı radikal dincilerin amacı da Türkiye'yi Batı'nın yolundan çevirmek ve dinci bir ülke haline getirmek. Bu nedenle kendi çıkarımız için de biz Avrupalılar Türkiye'yi şimdi yalnız bırakamayız'' denildi. 
     Türkiye'nin, Avrupa için 21. yüzyılın ''kilit ülkelerinden'' biri olduğu kaydedilen yorumda, Türkiye'nin, demokrasi ve hukuk devleti prensiplerini İslamiyet ile bağdaştıran bir ülke modeli olarak görülmesi ve Türkiye ile AB üyelik müzakerelerine 2005 yılında başlanması gerektiği görüşüne yer verildi. 
     
</TEXT>
</DOC>
