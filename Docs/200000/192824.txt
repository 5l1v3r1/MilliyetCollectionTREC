<DOC>
<DOCNO> 192824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko10.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep... Kışlık dolmalıklar hazırlandı... 
</HEADLINE>
<TEXT>

     Gaziantep'te kadınların yaz mevsimi boyunca yaşadığı kışlık dolmalık hazırlama telaşı sona erdi. 
     Havaların soğuması, yağmurların başlamasıyla birlikte kurutulmak için asılan ve apartmanların balkonlarına, evlerin damlarına bir başka görünüm kazandıran dolmalıklar kilerlere ve mutfaklara taşındı. 
     Gaziantep'te hala önemini koruyan kışlık dolmalık hazırlama geleneği ile ilde her yıl binlerce ton patlıcan, biber ve kabak oyuluyor. Yörede kış hazırlıkları kapsamında dolmalık yanında diğer pek çok ilde olduğu gibi turşu ve salça da hazırlanıyor. 
     Pek çok aile kendi ihtiyaçları yanında diğer illerde ya da başka ülkelerde bulunan yakınları için de dolmalık biber ve patlıcan hazırlıyor. Her yıl temmuz ve ağustos aylarında, kentin geleneksel ürün pazarı konumundaki Elmacı Pazarı'nda en fazla dolmalık patlıcan ve biberler ilgi görüyor. 
     Ev kadını Cennet Yıldırım, ''Aklım yettiğinden bu yana evimizde dolmalık patlıcan ve biber hazırlanır'' dedi. 
     ''Kış için dolmalık hazırlamayan ailenin ekonomik bakımdan çok sıkıntıda olduğuna inanıldığını'' öne süren Yıldırım, şunları anlattı 
     ''Antepli olup da dolmalık patlıcan ve biber oymamak olmaz. Her aile fert sayısına göre dolmalık hazırlar. Kimileri başka illerdeki yakınlarını da düşünür. Kurutulan biber ve patlıcan kimi zaman eve gelen konuk için yemek olur, kimi zaman ziyaretine gidilen bir aile için hediye. Zaten Gaziantep'te bir adettir, her evde tüm yıl boyunca patlıcan yemeği yapılır. Kışın dolmalık patlıcan bulmak mümkün olmadığından yazdan hazırlamak gerekir.'' 
     
</TEXT>
</DOC>
