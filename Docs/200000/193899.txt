<DOC>
<DOCNO> 193899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/guncel/gun02.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eylem marjinal değil orijinal' 
</HEADLINE>
<TEXT>

   Türk Tabipleri Birliği, Başbakan Erdoğan'ı "Anılmayanlar listesi"ne almaya hazırlanıyor 
      ANKARA Milliyet 
   
   Türk Tabipleri Birliği TTB İkinci Başkanı Metin Bakkalcı, Başbakan Recep Tayyip Erdoğan'ın eylemlerine sert tepki vermesini algılama sorunu olarak gördüklerini belirterek, "Korkarız ki Başbakan, bu üslupla devam ederse TTB'nin süresiz istirahat raporu verdiği Tansu Çiller gibi anılmayanlar listesine girecek" dedi. Bakkalcı Erdoğan'a sağlık hakkı, iş güvencesi ve ücretler konusunda yapılacak düzenlemeleri açıklaması için bir hafta süre verdi. 
   TTB Merkez Konseyi Başkanı Füsun Sayek ve Bakkalcı, Sağlık ve Sosyal Emekçileri Sendikası SES ile birlikte önceki gün yapılan eylemi değerlendirdi. Sayek, Sağlık Bakanlığı'nın baskısının ters teptiğini savunarak, "Hekimlerden eyleme katılım az oldu" diyen Bakan Recep Akdağ'a "Sayın Bakan başka gezegende yaşıyor olabilir ama geniş katılımlı eylem başarıya ulaştı" karşılığını verdi. 
   Sayek, eyleme katılanlara yönelik soruşturma tehdidi için "Yasal olarak hiçbir sıkıntı yok kimseye dokundurtmayız" ifadesini kullandı. 
   Bakkalcı da, eyleme yönelik "azınlık, marjinal" suçlamalarını eleştirerek, "Marjinal değil orijinal. Bu en hafif tabiriyle, tıbbi bir deyimle patolojik diyebiliriz. Bir algılama kusuru var" diye konuştu. 
   
   
   
</TEXT>
</DOC>
