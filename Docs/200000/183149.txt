<DOC>
<DOCNO> 183149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko19.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıpranmış banknotların yenilenmesi için servet harcanıyor... 
</HEADLINE>
<TEXT>

     Merkez Bankası MB İzmit Şubesi, piyasada yıpranan banknotların imhası ve yenilenmesi için, her ay adeta servet harcıyor. 
     Şube her ay, Kocaeli'nin yanı sıra Düzce, Bolu ve Sakarya'daki bankalar veya vatandaşlardan yıpranmış olan ve değeri ortalama 7.5 trilyon lirayı bulan toplam 1 milyon 800 bin adet banknot alımı yapıyor. 
     Her ay piyasaya verilen paranın yüzde 20'sine denk gelen yıpranmış banknotların ihması ve yenilenmesi için de, adet başına 3 Cent'ten toplam 83 bin dolar harcanıyor. MB'nin 21 şubesi bulunduğu göz önüne alınırsa, yıpranmış banknotlar için yapılan işlem, ülke ekonomisine 1 milyon 743 bin dolara maloluyor. 
     Cüzdan taşıma alışkanlığının az olması, üzerine yazı yazılması ya da kirli veya ıslak elle tutulması yüzünden yıpranan banknotların en büyük küpürleri 10 ve 20 milyon liralıklar, yılda en az 3 kez MB gişelerinden geçiyor. Küçük küpürler ise bazen yılda 1 kez bile bankaya dönmüyor. 
     MB, kirli ve yıpranmış banknotlardan küçük küpürlerin gişelerden geçiş hızını artırmak için ticari bankalar, döviz büfeleri, büyük alışveriş merkezleri ve para haraketinin yoğun olduğu diğer kuruluşlarla yazılı ya da sözlü iletişim kurmasına rağmen, hedeflenen sonuca ulaşamıyor. 
     Yetkililer, ulusal varlığın bir göstergesi olan banknotların kullanımı için halkın, yıpranan banknotların geri dönüşümü için de, ilgili kurum ve kuruluşların daha duyarlı davranmasını gerektiğini dile getiriyor. 
     
</TEXT>
</DOC>
