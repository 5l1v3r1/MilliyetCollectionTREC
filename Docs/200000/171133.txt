<DOC>
<DOCNO> 171133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun18.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ve Kusay'ı ihbar eden kişi Amerikalılar'ın korumasında... 
</HEADLINE>
<TEXT>

     Amerikan birliklerine, Saddam Hüseyin'in oğulları Uday ve Kusay'ın yerini bildiren ''kaynağın'' Amerikalıların korumasında olduğu bildirildi. 
     ABD Ordusu 101. Hava Tümeni'nden Albay Joe Anderson, AFP'ye yaptığı açıklamada, ''Kaynak Amerikalıların korumasında. Size kim olduğunu söyleyemem'' dedi. 
     Anderson, bu kişinin ABD'nin Irak'taki sivil yöneticisi Paul Bremer'in Saddam'ın oğullarının yakalanması için vaat ettiği ödülü aldığını düşündüğünü söyledi. 
     Bremer, Saddam Hüseyin'in yakalanmasını sağlayacak Iraklılara 25 milyon dolar, oğullarından herhangi birisinin yakalanmasını sağlayacaklara da 15 milyon dolar ödül vaat etmişti. 
     
</TEXT>
</DOC>
