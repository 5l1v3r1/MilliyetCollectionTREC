<DOC>
<DOCNO> 189841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun20.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da depresyon ilacı kullanımı arttı 
</HEADLINE>
<TEXT>

     İngiltere'de ruh sağlığı hekimlerinin 5 yıl öncesine göre 8 milyon kutu daha fazla depresyon ilacı reçetesi yazdıkları açıklandı. 
     Depresyon, kaygı, endişeli bir ruh hali ve stresi yenebilmek için toplumun her geçen gün daha fazla ilaca ihtiyaç duyduğunu belirten uzmanlar, İngiliz toplumunun artık ''mutluluğu ilaçlarla koruyan bir toplum'' haline geldiğinin söylenebileceğini bildiriyor. 
     Uzmanlar, 1993'de 10.8 milyon kutu depresyon ilacı reçetesi yazan doktorların, 2002'de 26.6 milyon kutu ilaç yazdıklarını hatırlattı. 
     Her yıl 2 milyon yeni hastanın sürekli depresyon önleyici ilaçlar kullanmak durumunda olduğunu belirten uzmanlar, bu kişilere ortalama yılda 4-8 reçete yazıldığını ve toplam bedelinin devletin sağlık sistemine getirdiği yükün 380 milyon sterlin civarında olduğuna dikkat çekiyor. 
     Hükümetin aile doktorlarına ''size depresyon gibi şikayetlerle gelen her hastaya hemen ilaç yazmayın'' tavsiyesinde bulunmaya hazırlandığına dikkat çeken İngiliz basını, son araştırmaların da çok hafif depresyonlarda ilaçların çok da etkili olmadığını ortaya koyduğunu hatırlattı. 
     Bu arada, uzmanlar, hastaların çoğunun depresyon ilaçlarının yan etkileri konusunda hiçbir fikre sahip olmadıklarını, bu konuda yeterince bilgilendirilmediklerini ifade ediyor. Bu ilaçların bir bölümünün özellikle genç insanlarda intihar eğilimini arttırabildiğini belirten uzmanlar, bu tür ilaçların sadece daha basit tedavi yöntemlerinin yetersiz kalması halinde kullanılması gerektiğini kaydediyor. 
     
</TEXT>
</DOC>
