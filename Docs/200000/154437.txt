<DOC>
<DOCNO> 154437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sonspo01.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta şampiyonluk için geri sayım başladı... 
</HEADLINE>
<TEXT>

     Birinci Süper Futbol Ligi lideri Beşiktaş, kendi sahasında ligden düşmeme mücadelesi veren Altay'ı 2-0 yenerek, şampiyonluk yolunda önemli bir galibiyet aldı. 
     Siyah-beyazlılar böylece ligin bitimine 4 maç kala, en yakın takipçisi Galatasaray ile arasındaki puan farkını, maç fazlasıyla 6'ya çıkardı. 
     Galatasaray'ın Trabzonspor ile bugün deplasmandaki zorlu sınavda puan kaybetmesi durumunda, siyah-beyazlılar şampiyonluk yarışında çok önemli avantaj elde edecek. 
     
     ALTAYLI SİNAN ''BEŞİKTAŞ'A SÖZ VERDİM'' 

     Altaylı futbolcu Sinan, karşılaşmadan sonra yaptığı açıklamada, transferi sezon sonunda düşündüğünü, ancak Beşiktaş'a söz verdiğini söyledi. 
     Sözünden dönmeyeceğini belirten Sinan, ''İnşallah sezon sonunda Beşiktaş takımım olacak. Verdiğim sözü yerine getireceğim. Bana sevgi gösterisinde bulunan siyah-beyazlı taraftarlara teşekkür ediyorum'' dedi. 
     
     AHMET DURSUN, GOL ORUCUNU BOZDU 

     Beşiktaş'ın son haftalardaki suskun golcüsü Ahmet Dursun, Altay karşısında gol orucunu bozdu. 
     Genç futbolcu, karşılaşmanın 84. dakikasında attığı golle ligde 6 maç sonra fileleri havalandırdı. Ahmet Dursun, en son 24. haftada Ankaragücü'ne bir gol atmıştı. 
     
     TAYFUR SARI KART CEZALISI 

     Beşiktaş kaptanı Tayfur Havutçu, Altay maçında gördüğü sarı kartla cezalı duruma düştü. 
     Milli futbolcu, takımının gelecek hafta Adanaspor ile deplasmanda yapacağı karşılaşmada forma giyemeyecek. 
     
     FORVET DURDU, ALTAYLI AHMET SEVİNDİRDİ 

     Lig lideri Beşiktaş, 2-0 kazandığı Altay maçında ilk golü attığı dakikaya kadar sıkıntı çekti. 
     İlhan Mansız ve Pancu'nun sakatlıkları, Nouma'nın sözleşmesinin feshedilmesi ve Ahmet Dursun'un beklenen performansını sergileyememesi siyah-beyazlılarda gol yollarında sıkıntı yarattı. Rakibine kurduğu baskıya rağmen gol bulamayan Beşiktaş'ın imdadına 60. dakikada ters bir vuruşla topu kendi ağlarına gönderen Altaylı Ahmet yetişti. 
     Beşiktaş, Ahmet Dursun'un golüyle de galibiyeti perçinledi. 
     
     CORDOBA KALEYİ KAPATTI 

     Beşiktaş'ın Kolombiyalı kalecisi Cordoba, Altay maçında kalesini rakip forvetlere kapattı. 
     Fenerbahçe ve Diyarbakırspor maçlarından sonra Altay maçını da gol yemeden tamamlayan Beşiktaş, aynı zamanda 30 lig maçında kalesinde gördüğü 17 golle ligin en az gol yiyen takımı unvanını sürdürdü. 
     
     NOUMA COŞTU 

     Beşiktaş Kulübü'nün sözleşmesini feshettiği Pascal Nouma, siyah-beyazlı takımın bulduğu gollerde büyük sevinç yaşadı. 
     Karşılaşmayı numaralı tribünde locadan izleyen Fransız futbolcu, gol sevincini yanında bulunan arkadaşlarıyla paylaştı. 
     Bu arada, karşılaşmanın ilk yarısında bir pozisyonda hata yapan Ahmet Yıldırım, kendisini sert dille eleştiren teknik direktör Lucescu ile tartıştı. 
     Öte yandan, Altaylı futbolcular, Murat'ın kırmızı kart gördüğü pozisyonun ardından karşılaşmanın hakemine uzun süre itirazda bulundu. 
     Diğer yandan, maçın son dakikalarına doğru kapalı tribünde Beşiktaşlı taraftarlar arasında çıkan kavganın büyümesini, emniyet güçleri önledi. 
     
</TEXT>
</DOC>
