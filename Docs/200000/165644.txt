<DOC>
<DOCNO> 165644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo24.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Glenn Hoddle Postiga Avrupa'nın en iyi futbolcularından... 
</HEADLINE>
<TEXT>

     İngiltere Premier Ligi takımlarından Tottenham Hotspur'ın teknik direktörü Glenn Hoddle, FC Porto'dan aldıkları genç golcü Helder Postiga'nın Avrupa'nın en iyi futbolcularından biri olabileceğini söyledi. 
     Glenn Hoddle, gerçekleştirdiği basın toplantısında, süper genç bir oyuncu aldıkları için mutlu olduklarını belirterek, genç olmasına karşın Postiga'nın son 2 sezon FC Porto'nun as golcüsü olduğuna dikkati çekti. 
     Hoddle, Postiga'lı FC Porto'nun UEFA Kupası ve lig şampiyonu olduğunu hatırlatarak, ''Ödenen para çok. Ancak o buna değer diye düşünüyoruz. Postiga'nın lige çabuk uyum sağlayacağına inanıyorum'' dedi. 
     Portekiz şampiyonu FC Porto'dan 6.25 milyon sterlin karşılığında transfer edilen 20 yaşındaki milli futbolcu, geçen sezon takımına 19 gol kazandırmıştı. Tottenham Hotspurs ile 5 yıllık sözleşme yapan Postiga, son 12 yılda yalnızca 1999'da lig kupasını alan takımı eski günlerine döndürmek isteyen Hoddle'ın ilk tercihiydi. 
     
</TEXT>
</DOC>
