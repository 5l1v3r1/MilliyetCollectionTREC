<DOC>
<DOCNO> 199467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun05.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'ün skandal ünlüleri... 
</HEADLINE>
<TEXT>

     Seks kaseti internette elden ele dolaşan Hilton oteller zincirinin varisi Paris Hilton'un, 2003'ün en fazla skandal yaratan ünlüsü olduğu ortaya çıktı. 
     ''E Online'' adlı sitede yayınlanan sıralamanın başında yer alan Paris Hilton, daha önce de arabadan inerken çekilen bir fotoğrafının yarattığı skandalla gündeme gelmişti. 
     Sıralamada ikinciliği yerli yersiz açık-saçık pozlar vermeyi alışkanlık haline getiren Britney Spears alıyor. Spears'in kısa süre önce Diane Sawyer ile yaptığı televizyon röportajında cinsel alışkanlıkları hakkında yaptığı açıklamalar da tepki çekmişti. 
     Spears'in MTV müzik ödülleri dağıtım töreninde, kameralar karşısında Madonna ile dudak dudağa öpüşmesi ise bardağı taşıran damla oldu. 
     Bir barışıp bir ayrılan Ben Affleck-Jennifer Lopez çifti de, skandal yaratan ünlüler listesinde 3. sırada bulunuyor. Gözlemciler çiftin aşırı ilgi, şöhret ve para yüzünden ''şımardıkları'' kanısında. 
     Spears ile öpüşerek skandal yaratan Madonna da listede 4. sırada yer aldı. Eleştirmenler Madonna'nın şarkılarıyla listelerde yer alamadığına, bunu skandallarıyla yapmayı tercih ettiğine, ancak bu iş için de yaşının hayli geçkin olduğuna dikkat çekiyorlar. 
     Skandal ünlüler listesinin 5. sırasında çıplak şarkıcı Christina Aguilera bulunuyor. Kendini ''kirli kız'' ilan eden Aguilera hemen herkesle kavga etmesi ve havaalanlarındaki elektronik alarm cihazlarını öttüren piercingleriyle de dikkat çekiyor. 
     Çevirdiği filmlerden davranışlarına, hatta anneliğine kadar her alanda ''kötü'' not alan Courtney Love, skandal ünlüler listesinde 6. sırada. Havaalanında camları kıran, hosteslere bağırıp çağıran, aşırı miktarda uyuşturucu alan ve çocuğuna kötü davrandığı için velayet hakkını kaybeden Love'un durumu parlak görünmüyor. 
     Kanser hastası bir izleyici hakkında sarfettiği sözlerle tepki çeken Amerikan televizyonlarının şişman talk-showcusu Rosie O'Donnell de 2003'ün nefret edilen şöhretleri listesine dahil oldu. Yapılan bir anket izleyicilerin Rosie O'Donnell'i iki yüzlü olarak nitelendirdiklerini ortaya çıkardı. 
     Küçük çocuklara cinsel tacizde bulunmakla suçlanan eski pop kralı Michael Jackson ise listenin 8. sırasında bulunuyor. Kamuoyunun gözleri önünde çirkin bir boşanma kavgasına tutuşan Liza Minelli ile kocası David Gest de listenin 9. sırasına yerleşti. İzleyiciler, Minelli ile parası ve şöhreti için evlendiğine inandıkları Gest'in daha sonra onu mahkemeye vermesinin dürüstlükle bağdaşmadığına inanıyorlar. 
     Listenin son sırasında ise bir otel hizmetçisine tecavüz ettiği için mahkemesi devam eden Los Angeles Lakers takımının yıldız basketçisi Kobe Bryant yer aldı. Bryant'in, aldattığı karısına 4 milyon dolarlık yüzük aldığını açıklaması ise izleyiciler tarafından ''onu satın almaya çalışmak'' şeklinde yorumlandı. 
     
</TEXT>
</DOC>
