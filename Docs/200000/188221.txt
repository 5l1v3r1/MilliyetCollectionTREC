<DOC>
<DOCNO> 188221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/guncel/gun04.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cıvan Haco, Batman'ı salladı 
</HEADLINE>
<TEXT>

   'Kürtlerin Michael Jackson'ı' olarak tanınan Cıvan Haco, Batman'da verdiği konserde 100 bin kişiyi coşturdu... 
      FERİT ASLAN, ARİF ARSLAN Batman 

   
   Batman ve Hasankeyf'te gerçekleştirilen Kültür ve Sanat Festivali, "Kürtlerin Michael Jackson'ı" diye ünlenen Suriyeli sanatçı Cıvan Haco'nun konseriyle sona erdi. Cıvan Haco yaklaşık 100 bin kişiyi coşturdu. Geçen çarşamba İbrahim Tatlıses'in verdiği konserle başlayan Hasankeyf Kültür ve Sanat Festivali dün aynı alandaki konserlerle sona erdi. Saat 15.00'te başlayan konserde önce Arif Sağ, ardından Şilili muzik grubu "Inti İllimani" sahneye çıktı. DEHAP Genel Başkanı Tuncer Bakırhan, Özgür Toplum Partisi Genel Başkanı Ahmet Turan Demir, Avrupa Parlmentosu Milletvekili Feleknaz Uca ve bölgedeki DEHAP'lı belediye başkanlarıyla parti yöneticileri saat 18.00'e doğru konser alanına geldi. DEHAP yöneticileri ve Cıvan Haco'nun gelmesiyle de konser alanındaki kalabalık arttı. Konserin gündüz bölümünde yaklaşık 60 bin kişinin bulunduğu alandakilerin sayısı 100 bini geçti. Cıvan Haco, Kürtçe rock parçalarıyla Batmanlılar'ı coşturdu. Şarkı aralarında yaptığı açıklamalarda barış ve kardeşlik mesajları veren Haco, "Savaşa lanet olsun. Biz savaş istemiyoruz. Biz barış ve kardeşlik istiyoruz" dedi. 
   
   
</TEXT>
</DOC>
