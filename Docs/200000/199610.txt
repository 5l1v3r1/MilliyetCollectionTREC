<DOC>
<DOCNO> 199610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur26.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar yine iş bırakacak... 
</HEADLINE>
<TEXT>

     Sağlık çalışanları, ''nitelikli hizmet, insanca yaşanabilir, herkesin ücretsiz olarak yararlanabildiği bir sağlık imkanı'' için 24 Aralık 2003 tarihinde Türkiye genelinde iş bırakacak. 
     Türk Tabipleri Birliği Merkez Konseyi Başkanı Füsun Sayek, sağlıkta dönüşüm projesine ilişkin görüşlerini uzun zamandan beri dile getirdiklerini belirterek, ''Ancak 5 Kasım uyarı eylemimiz hükümet tarafından yeterince algılanamamıştır, sonuç alıncaya kadar uyarılarımızı sürdüreceğiz'' dedi. 
     Füsun Sayek, TTB Merkez Konseyi binasında düzenlediği basın toplantısında, sağlık alanındaki tahribatın had safhaya ulaştığını ifade ederek, sağlık sektöründeki olumsuzlukları gidermeye yönelik başlatılan çalışmaların bir parçası olarak 24 Aralık 2003 tarihinde Türkiye genelinde sağlık çalışanlarının acil vakalar dışında iş bırakacaklarını söyledi. 
     ''Nitelikli hizmet, insanca yaşanabilir, herkesin ücretsiz olarak yararlanabildiği bir sağlık imkanı'' için iş bırakacaklarını anlatan Sayek, yaptıkları yazılı, sözlü tüm başvuruları hükümetin cevapsız bıraktığını belirtti. 
     Sayek, bütün sağlık personelinin destek verdiği gibi halkın da kendilerini anladığını ifade ederek, ''Çünkü sağlık alanındaki tahribatın sonlanmasını talep ediyoruz'' diye konuştu. 
     TTB Merkez Konseyi 2. Başkanı Metin Bakkalcı da konuşmasında, Kamu Yönetimi Temel Kanun Tasarısı ile sağlığın ''müşteri yurttaşın'' alabileceği hizmet konumuna getirildiğini savundu. 
     Bakkalcı, yapacakları iş bırakma eyleminden de sonuç almamaları durumunda bu eylemlerin sürekli bir hal alacağını ifade ederek, taleplerinin, insanca yaşanabilir, herkesin ücretsiz olarak yararlanabildiği bir sağlık imkanına kavuşması olduğunu vurguladı. 
     
</TEXT>
</DOC>
