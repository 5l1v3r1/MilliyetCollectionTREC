<DOC>
<DOCNO> 171148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko05.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
JTI, Tekel'i kimselere bırakmak istemiyor... 
</HEADLINE>
<TEXT>

     Camel, Winston, Salem sigaralarının üreticisi Japan Tobacco International'ın JTI Kurumsal İşler Direktörü Mehmet Ali Yula, Tekel'in satılması ile Türkiye'nin iyi bir gelir elde edeceğini belirterek, ''Tekel'in bizim olması halinde Türkiye'nin ihracat kapasitesinin artacağına inanıyoruz'' dedi. 
     Yula, çok sayıda firmanın Tekel'i satın almak istediğini, bundan dolayı da Türkiye'nin bu satıştan iyi bir gelir elde edeceğini söyledi. 
     Yula, JTI'nın ihracata yönelik bir firma olduğuna dikkati çekerek, ''Tekel'in bizim olması halinde Türkiye'nin ihracat kapasitesinin katlanarak artacağını düşünüyoruz. Pamuk yerine kumaş ihraç etmek nasıl karlı bir iş ise yaprak tütünü yerine sigara ihraç etmek de Türkiye'ye o kadar katma değer getirecek bir şeydir'' dedi. 
     
     ÇOK CİDDİYİZ... 

     Satışta, blok satış yönteminin Türkiye'ye esas parayı kazandıracak yöntem olduğunu vurgulayan Yula, ihale aşamasında şu ana kadar doğru bir yol izlendiğini belirtti. Yula, şunları kaydetti 
     ''Biz diyoruz ki, Tekel'in özelleştirilmesi ile Türkiye gerçekten iyi bir gelir elde edecek. Çünkü rekabet var. Çok sayıda firma Tekel'i satın almak istiyor. Biz kimselere bırakmak istemiyoruz, bu işi o kadar ciddi boyutta düşünüyoruz. Kapalı zarf usulü ile tekliflerde bulunulacak. Satış, bunların içinden en yüksek teklifi verenler arasında yapılacak açık artırma usulü ile ve de televizyondan yayınlanarak yapılacak. Yani bir hayli şeffaf bir ihale olacak. Biz de Tekel'in en büyük talibiyiz.'' 
     
</TEXT>
</DOC>
