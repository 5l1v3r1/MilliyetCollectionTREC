<DOC>
<DOCNO> 171493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun03.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TJK'ya şike suçlaması... 
</HEADLINE>
<TEXT>

   Kazandıkları altılıya çok ortak çıkınca ikramiyelerinin düştüğünü öne süren üç arkadaş, usulsüzlük iddiasıyla TJK hakkında suç duyurusunda bulundu 
      TURAÇ TOP İzmir DHA İSTANBUL Milliyet 

   
   İzmirli emlakçı İbrahim Topçu ve iki arkadaşı, geçen pazar günü İstanbul Veliefendi Hipodromu'nda yapılan ve 3.5 trilyon lira ikramiye dağıtılan yarışların sonuçlarının değerlendirilmesi sırasında usulsüzlük yapıldığını öne sürdü. 
   
   'İKİ KEZ AÇIKLANDI' 
   İzmir Cumhuriyet Başsavcılığı'na başvuran Topçu'yla arkadaşları Bozbey Kocaman ve Fikri Akkan, toplanan hasılatın belirli bir kısmının Türkiye Jokey Kulübü'ne TJK haksız kazanç olarak aktarıldığını iddia etti. Altılı Ganyan'ı bildiklerini belirten Topçu ve arkadaşları, şu iddialarda bulundu "Normalde yarışlardan 10- 15 dakika sonra sonuçlar açıklanırdı. Pazar günü yarışlardan 20 dakika sonra üç kişinin 1 trilyondan fazla ikramiye kazandığı açıklandı. Ancak yarışın tamamlanmasından 1.5 saat sonra yeni bir sonuç açıklanarak Altılı Ganyan bahsini 47 kişinin bildiği açıklandı. Kişi başına düşen ikramiye 80 milyara düştü. Yarıştan sonra bilgisayara yeni bahisler eklenmiş, ikramiyenin büyük kısmının TJK kasasında kalması sağlanmıştır." 
   Yarış sonuçlarının iki kez açıklandığını ileri süren Topçu'ya, açıklamanın bir kez yapıldığı hatırlatılınca, "Biz yarışın bitiminden 20 dakika sonra değerlendirme sonuçlarını hipodromda bu işle ilgili tanıdıklarımızdan öğrendik. Bir şeyler döndüğü açık" dedi. 
   TJK Başkanı Ömer Faruk Girgin ise "Böyle bir şey olamaz. Yarışın start anına kadar bahis oynanabilir. Sistem yarış başlar başlamaz bahisleri kapatır. Sonra da sistem iki farklı sonuç açıklamaz. Böyle bir teknik hata olamaz. Bunlar herhalde rüya gördüler. Ben de yarıştaydım. İki farklı sonuç açıklansa haberimiz olmaz mı " 
   
   SİSTEM KİLİTLENMİŞ 
   TJK Müşterek Bahisler Müdürü Ali Sait Kut sonuçların bir hafta önceki devir nedeniyle geç açıklandığını belirterek, "Fazla bahis oynandığı için bilgisayar sistemi kilitlendi. Yarışlardan sonra kazanan atlar üzerine bahis oynanması mümkün değil" dedi. 
   
   
   
</TEXT>
</DOC>
