<DOC>
<DOCNO> 176623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/bbas.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya gibi sağlam 
</HEADLINE>
<TEXT>

   12 Dev Adam'ın genç oyuncusu Kaya Peker, takım olgusunu yakaladıklarını söyledi. Peker, "Yıldızlar birbirleriyle, bizler de yıldızlarla uyum içindeyiz" dedi 
      GÖKHAN TÜRE 

   
   'Sorunlar unutuldu' 
   BASKETBOL Milli Takımı'nın genç savaşçısı Kaya Peker, Avrupa Şampiyonası öncesi yaşanan hazırlık sürecinde arkadaşlığın üst düzeyde olduğunu belirterek, "Hepimiz geçmişte hiç olmadığı kadar birbirimize kenetlendik" diye konuştu. "Tatlı sert" oyunu, savunmadaki katkısıyla coach Aydın Örs'ün en güvendiği isimlerin başında gelen Kaya, "Dünya Şampiyonası'ndan sonra şapkamızı önümüze koyduk ve hatalarımızı gözden geçirme fırsatı bulduk. Orada yaşanan problemler unutuldu. Her şey çok daha güzel olacak" dedi. 
   
   'Şutum gelişti' 
   KAYA, takımda çok yıldız olmasının kendisini ve diğer oyuncuları etkileyemeceğini de ifade ederek, şöyle devam etti "Yıldızlar birbirleriyle, bizler de yıldızlarla uyum içinde çalışıyoruz. Takımda herkes görev verildiği zaman fazlasıyla yerine getirecek kapasiteye sahip. Ben de görev aldığım süre içinde her zamanki gibi elimden gelen çabayı gösteriririm. Ayrıca şut isabeti konusunda da kendimi geliştirdim. Artık sayı yönünde de Milli Takım'a savunmada olduğu kadar katkıda bulunacağım." 
   
   Kerem de iyileşti    Takım işbaşı yaptı 
   A MİLLİ Basketbol Takımımız, 2003 Avrupa Şampiyonası hazırlıklarına dün sabah yaptığı tek antrenmanla devam ederken, iyileşen Kerem Tunçeri de, Ay - Yıldızlı ekiple işbaşı yaptı. Gıda zehirlenmesi sonrası iki gün hastanede kalan ve daha sonra İstanbul'da tek başına çalışan Kerem, Almanya'dan dönen takım arkadaşlarıyla birarada çalışırken hırslı görüntüsüyle dikkat çekti. 
   
   Mirsad'a özel çalışma 
   MİLLİ Takım başantrenörü Aydın Örs, Mirsad'a özel antrenman uygularken, bağırsak enfeksiyonu geçiren Mehmet Okur da takım çalışmasına katıldı. A Milli Takım Genel Menajeri Doğan Hakyemez, oyuncuların her geçen gün form grafiğini yükselttiğine değinerek, "İtalya kampında performansımız yüzde 30'du. Almanya'da yüzde 65'e çıktı. Efes Cup'ta bunu daha da yukarı çekeceğiz" dedi. 
   
   Rusya ile ilk maç    2003 Avrupa Şampiyonası finallerine hazırlanan A Milli Basketbol Takımımız, hazırlık sürecinin en önemli sınavını yarın başlayacak Efes Cup II'de verecek. Millilerimiz, A Grubu'nda Rusya ve Letonya ile mücadele edecek. B Grubu'nda Sırbistan - Karadağ, İtalya ve Yeni Zelanda yer alacak. Milli Takımımız ilk maçını yarın akşam Abdi İpekçi Salonu'nda Rusya ile saat 20.30'da oynayacak. Bu turnuva için bilet almak isteyenler 0 - 216 - 454 15 55 numaralı çağrı merkezinden ya da www.biletix.com internet adresinden bilgi alabilecekler. 
   
   
</TEXT>
</DOC>
