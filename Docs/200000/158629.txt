<DOC>
<DOCNO> 158629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/yaksoy.html </URL>
<DATE> 2003/05/24/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Ne demiştik... 
</HEADLINE>
<TEXT>

     Günlük gazetelerinizi zaman zaman atmayın. 15 gün geçince bunları sıraya koyup, yeniden okuyun. Emin olun zevkten dört köşe olacaksınız. Köşe yazarlarını, verilen demeçleri, haberleri, tenkit yazılarını ve teknik direktörlerin söylediklerini okudukça, allah allah adama bak ne demiş, bugün ne diyor diye kahkahayı atabilirsiniz. Yahut bir psikologa görünmeniz icab edebilir. Herhalde bizlerin lüzumsuz laf üretmedeki merakımız ve hünerimiz buna sebep oluyor. Zaten bu yüzden de ben öyle demedim, yanlış anlaşıldım gibi mazeretler ve kıvırmalar da buradan kaynaklanıyor. 
     Tabii, günlük havaya da uymak gerekiyor. Taraftarın nabzına göre şerbet vermek için. İşler ters gidince, gelsin aksi iddialar. Tabii bu yüzden büyüklerimiz boşuna dün dündür, bugün bugündür buyurmamışlar 
     Siz siz olun, gelin dediğimi yapıp eski gazetelerinizi sakın atmayın ve birkaç gün sonra tekrar okuyun. Göreceksiniz hiç polisiye roman okumanıza ihtiyaç olmayacak. Hem gülecek, hem de heyecanlanacaksınız. 
     Sırası gelmişken sorayım. Beşiktaş - Galatasaray maçının sonucu ne olur acaba 
     Kızmayın canım, bir bilene soralım dedik. 
     

</TEXT>
</DOC>
