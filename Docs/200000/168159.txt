<DOC>
<DOCNO> 168159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun02.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Jones'dan sürpriz 
</HEADLINE>
<TEXT>
Ankara'yı 'yatıştırma' ziyareti... 
     ABD'nin Avrupa'daki Kuvvetler Komutanı Orgeneral James Jones, Türk - Amerikan ilişkilerinde yaşanan gerginlik üzerine Ankara'ya sürpriz bir ziyarette bulundu. 
     Jones, yaklaşık 1.5 saat süren çalışma ziyareti kapsamında Genelkurmay Başkanı Orgeneral Hilmi Özkök ile Genelkurmay karargahında buluştu. Aynı zamanda NATO Müttefik Kuvvetler Komutanlığı görevini sürdüren Jones, Ankara'daki temaslarını ABD Müttefik Kuvvetler Komutanı şapkası ile gerçekleştirdi. 
     Jones, Süleymaniye'deki Türk askerlerinin ABD güçleri tarafından gözaltına alınması ile patlak veren kriz üzerine, ileri bir tarihte gerçekleştirilmesi öngörülen planlı ziyaretini öne çekerken, görüşmede, olayın nedeni, gerekçesi ve sonuçları değerlendirmeye alındı. Jones'un, ziyaretinde ABD'nin Ankara Büyükelçisi Robert Pearson da hazır bulundu. 
     Özkök, görüşmede, önceki gün kamuoyuna açıkladığı rahatsızlıkları ve olaya ilişkin soru işaretlerini bir kez daha ABD yönetimine iletti. 
     
     ABD üst düzey temas istedi 
     Jones'un jet ziyaretinin, ABD'nin Türkiye'nin baskın olayına yönelik tepkisini yumaşatmaya dönük olduğu belirtildi. ABD yönetiminin Kerkük'te alt düzeyde kurulacak temasın yeterli olmayacağı düşüncesiyle "üst düzey bir görüşmeyle" Türkiye'ye gerekli mesajları iletmeyi amaçladığı ve ziyaretin öne çekilme talebinin Washington'dan geldiği bildirildi. 
     

</TEXT>
</DOC>
