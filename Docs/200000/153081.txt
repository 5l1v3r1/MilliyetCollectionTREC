<DOC>
<DOCNO> 153081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur12.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı "MGK toplantısında olağanüstü bir durum yok" 
</HEADLINE>
<TEXT>

     TBMM Başkanı Bülent Arınç, olağanüstü bir durum olmadığını belirterek, ''MGK toplantısı kendi gündemi içinde cereyan edecektir'' dedi. 
     Arınç, Bosna-Hersek Parlamentosu Temsilciler Meclisi Başkanı Şefik Caferoviç'in resmi davetlisi olarak bu ülkeye gitti. 
     Bülent Arınç, hareketinden önce Esenboğa Havaalanı'nda düzenlediği basın toplantısında, bir gazetecinin ''Geçen hafta gergin günler yaşandı. Bu gerginlik MGK toplantısına yansır mı '' sorusunun ''ziyaretiyle ilgisi olmadığını'' belirterek, şu yanıtı verdi 
     ''Türkiye'de hemen her ay MGK toplantısı yapılıyor. Bu toplantılarda sayın Cumhurbaşkanımızın belirlediği gündemler görüşülüyor. Toplantı sonrasında bildiğiniz gibi bir bildiri yayınlanıyor. Olağanüstü bir durum olduğunu sanıyorum, MGK toplantısı kendi gündeminde cereyan edecektir.'' 
     
     ARINÇ'IN ZİYARETİ 
     Arınç, basın toplantısında, Bosna-Hersek ziyaretine ilişkin bilgi verirken, Türkiye ile bu ülkenin tarihsel ve kültürel ilişkilerinin gerek Bosna-Hersek'te yaşanan savaş sırasında gerekse savaştan sonra yoğunluk kazanarak gelişmeye devam ettiğini belirtti. 
     TBMM Başkanı Arınç, ''Ülkemiz, Bosna Hersek'in egemenliği, toprak bütünlüğü ve çok etnili yapısını koşulsuz olarak desteklemekte, bu yönde izlediği politikayı da somut adımlarla ortaya koymaktadır. Bu ziyaretim Bosna-Hersek'te ve ülkemizde geçen yılın sonlarında düzenlenen genel seçimlerden sonra iki ülke arasında üst düzeyde gerçekleştirilecek ilk ziyaret olması nedeniyle ayrı bir önem taşımaktadır'' dedi. 
     Ziyaretinde Arınç'a, AK Parti İstanbul Milletvekili Hüseyin Kansu ve Mersin Milletvekili Dengir Mir Mehmet Fırat ile CHP Mardin Milletvekili Mahmut Duyan eşlik ediyor. Arınç, 3 günlük ziyareti kapsamında çeşitli resmi temaslarda bulunacak, ayrıca Mostar ve Zenitsa'yı da ziyaret edecek. 
     Başbakanlığa ait özel ''Ata'' uçağı ile Bosna-Hersek'e hareket eden Arınç'ı, Esenboğa Havaalanı'nda TBMM Başkanvekili Sadık Yakut ile diğer yetkililer uğurladı. 
     





</TEXT>
</DOC>
