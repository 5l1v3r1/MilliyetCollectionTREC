<DOC>
<DOCNO> 185348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo10.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih yazdılar... İşte ''Filenin Sultanları''nın ilkleri... 
</HEADLINE>
<TEXT>

     ''Filenin Sultanları'' olarak adlandırılan Türk Milli Bayan Voleybol Takımı, dün sona eren 23. Avrupa Voleybol Şampiyonası'nda birçok ilke imza attı. 
     Bayan milliler, tarihinde ilk kez uluslararası bir şampiyonada final maçı oynadı ve Avrupa ikinciliğine uzandı. 
     Milli takım liberosu Gülden de ''Avrupa'nın en iyi liberosu'' seçilerek, Avrupa'da en iyiler arasına giren ilk Türk voleybolcu oldu. Ayrıca, Türk Milli Bayan Voleybol Takımı, Avrupa'nın en centilmen takımı seçilerek bir ilke daha imza attı. 
     
     SEYİRCİ REKORLARI 

     Ankara Atatürk Spor Salonu'nun tribünleri, ilk defa bir voleybol karşılaşması için, binlerce seyirci tarafından dolduruldu. Türk voleybolu, tarihinin en çok seyircisini bu şampiyonada ağırlarken, 4 bin 500 kapasiteli salonda, günde yaklaşık 6 bin taraftar milli takımı destekledi. Sekiz gün boyuncu şampiyonayı izleyen toplam izleyici sayısı ise yaklaşık 48 bine ulaştı. 
     Voleybol maç biletleri ilk defa karaborsaya düşerken, sıkı denetimler yapan Mali Şube ekipleri, toplam 2 bin adet sahte bilet ve akreditasyon kartı ele geçirdi. 
     
     BİR DEVİ DE YENDİLER 

     Milli takım, Türk voleybol tarihinde ilk defa, resmi bir maçta, Dünya, Avrupa ve Olimpiyat şampiyonu Rusya Milli Takımı'nı yendi. Ay yıldızlılar, Rusya'ya 3-0'lık ezici bir üstünlük sağladı. 
     Maçların naklen yayın hakkını elinde bulunduran TRT, Eurovision aracılığıyla şampiyonanın Bulgaristan, Rusya, Almanya, Hollanda, İtalya, Rusya, Ukrayna ve Polonya olmak üzere toplam 8 ülkede naklen yayınlanmasını sağladı. Ayrıca, Eurosport aracılığıyla şampiyona maçları 25 ülkede de naklen izlendi. 
     Uluslararası akreditasyonunu alan Türk Doping Kontrol Merkezi, bu şampiyona ile ilk büyük sınavını verdi. Şampiyonanın tüm doping kontrollerinden sorumlu olan merkez, yarı finaller öncesi toplam 60 numuneyi, seri bir şekilde analiz etti. 
     
     SPONSOR YARIŞI 

     Şampiyonada adeta bir sponsor yarışı yaşandı. Türk Milli Takımı'nı toplam 12 sponsor destekledi. 
     Ve Türkiye, 1967 yılından sonra, 36 yıl aranın ardından Avrupa Şampiyonası'na başarıyla ev sahipliği yaptı. 

     
</TEXT>
</DOC>
