<DOC>
<DOCNO> 153775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo05.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız, ligin son haftalarında gol atmayı unutuyor... 
</HEADLINE>
<TEXT>

     Beşiktaş'ın milli futbolcusu İlhan Mansız, Birinci Süper Lig'de son 2 sezondur bitime yaklaşınca gol atmayı adeta unutuyor. 
     İlhan, gol kralı olduğu geçen sezon, son 6 lig maçında takımı adına gol kaydedemezken, bu sezonda son 8 maçtır gole hasret kaldı. Geçen sezon en son 28. haftada Beşiktaş'ın 3-1 galibiyetiyle sonuçlanan Çaykur Rizespor maçında 1 gol atan İlhan, son 6 maçın 3'ünü cezalı geçirip, forma giydiği diğer 3 maçta ise gol atamamıştı. 
     Bu sezon da oldukça inişli çıkışlı bir grafik çizen İlhan, 22. haftada Göztepe maçında attığı golden sonra tam 8 maçtır takımı adına gol kaydedemedi. Son 8 maçın 1'ini cezalı olarak geçiren İlhan, diğer 7 maçta ise hayranlarını düş kırıklığına uğrattı. 
     
     GEÇEN SEZONA GÖRE PERFORMANSI DÜŞTÜ 
     Geçen sezon takımı adına 21 gol atıp, Galatasaraylı Arif ile birlikte gol krallığına ulaşan İlhan Mansız, bu sezon ise büyük bir düşüş yaşadı. 
     Ligin bitimine 5 hafta kala takımı adına yalnızca 7 gole imza atan İlhan, bu sezon 7 maçta sakatlığı, 1 maçta ise cezası nedeniyle forma giyemezken, diğer 21 maçta görev aldı. 
     Güney Kore ve Japonya'da yapılan Dünya Kupası'nda Senegal'e attığı ''altın gol''le milli takımın yarı finale çıkmasını sağlayan ve dünya üçüncülüğünde büyük pay sahibi olan İlhan'da, bu sezon böyle bir düşüş yaşanması hayranlarını ve Beşiktaş taraftarlarını düş kırıklığına uğrattı. 
     
     SAKATLIKLAR DA YAKASINI BIRAKMADI 
     Bu arada İlhan Mansız'ın yakasını bu sezon şanssızlıklar da bir türlü bırakmadı. 
     Sezon başında dizinden geçirdiği ameliyat nedeniyle bir süre sahalardan uzak kalan milli futbolcu, sezon ortasında yeniden aynı dizinden bir operasyon daha geçirdi. 
     İlhan son olarak, dün geceki Çek Cumhuriyeti maçında dizinden sakatlanarak, maçı yarıda bıraktı. 
     




</TEXT>
</DOC>
