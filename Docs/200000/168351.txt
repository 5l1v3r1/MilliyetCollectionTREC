<DOC>
<DOCNO> 168351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur29.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda kurbanı çocuğun babası Türkiye'ye geldi... 
</HEADLINE>
<TEXT>

     İzmir'in Foça İlçesi'nde bir kafede, ailesinin yanında bebek arabasında uyurken kaza kurşunuyla ölen 2,5 yaşındaki İskoçya uyruklu Ali Star Grimason'un babası David Grimason, Türkiye'ye geldi. 
     Oğlunun ölümüne neden olan kişinin ömürboyu hapiste kalmasını isteyen baba Grimason, ''Ali Star herşeyimizdi, bütün dünyamız yıkıldı'' dedi. 
     Foça'da Kordon Caddesi'ndeki Ayti Cafe'de çıkan kavgada, Daimi Aslan'ın tabancasından çıkan kurşunla yaşamını yitiren İskoç uyruklu Ali Star Grimason'un ailesi yasa büründü. Olay sırasında oğlunun yanında bulunan anne Özlem Grimason'un, iğnelerle sakinleştirilmeye çalışıldığı bildirildi. İskoçya'da bulunan baba David Grimason ise olayı duyar duymaz Türkiye'ye geldi. 
     A.A muhabirinin görüştüğü, grafik işiyle uğraşan David Grimason, oğlunun ölüm haberini alınca beyninden vurulmuşa döndüğünü belirtti. 
     Oğlunun ölümüne neden olan kişinin ömür boyu hapiste kalmasını isteyen Grimason, şöyle konuştu 
     ''Gelecekle ilgili birçok planımız vardı, hepsi yarım kaldı. Ali Star olmadan ne yapacağımızı bilemiyoruz. Bu üzüntüyü nasıl aşacağımı bilemiyorum, o bizim herşeyimizdi. Tüm dünyamız yıkıldı. Türkiye'deki yargılama sonucunda, oğlumu öldüren kişinin ne kadar ceza alacağını bilemiyorum.'' David Grimason, İzmir Adli Tıp Kurumu'nda otopsi işlemleri tamamlanan oğlunun cenazesini İskoçya'nın Glasgow şehrinde toprağa vereceğini ve bunun ilgili yasal işlemlerin tamamlanmasını beklediğini bildirdi. 
     
     ZANLI ARANIYOR 
     Bu arada, soruşturmayı yürüten İzmir Asayiş Şube Müdürlüğü Cinayet Büro Amirliği ekipleri, olay anında başka bir masada oturan Burhan T. ve Erhan E.'nin ifadesine başvurdu. Bu kişiler ve kafenin garsonlarının ifadeleri ile fotoğraf teşhisi sonucu, katil zanlısı olarak tespit edilen Daimi Aslan'ı 32 arama çalışmalarının sürdüğü bildirildi. Foça İlçesi Fevzi Çakmak Mahallesi Kordon Caddesi'ndeki bir kafede Yılmaz Ergün ve Günay Özdemir ile aynı masada oturan Ali Bektaş 29 , Daimi Aslan 32 ile tartışmaya başlamış, tartışmanın kavgaya dönüşmesi üzerine Aslan silahıyla ateş açmıştı. Olayda Bektaş ölürken, Ergün ile Özdemir yaralanmış ve seken kurşunlardan biri ailesinin yanında bebek arabasında uyuyan Ali Star Grimason'a 2,5 isabet ederek ölümüne neden olmuştu. 
     
</TEXT>
</DOC>
