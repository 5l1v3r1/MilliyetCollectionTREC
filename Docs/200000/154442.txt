<DOC>
<DOCNO> 154442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sonspo06.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren "Şampiyonluktan söz etmek için erken" 
</HEADLINE>
<TEXT>

     Beşiktaş İletişim Komitesi Başkanı Mete Düren, futbolcularının Altay karşısında skoru lehlerine çevirmek için gösterdikleri çabadan dolayı hem mutlu, hem de gururlu olduklarını söyledi. 
     Düren, Altay maçında iyi futbol oynamamalarına rağmen, çok iyi mücadele ettiklerini ve istedikleri sonucu aldıklarını belirterek, ''Futbolcularımızın her hallerinden, mücadelelerinden ve akıttıkları terden, şampiyonluk hedefine kilitlenmiş olduklarını görüyoruz. Bu kadar yoğun bir konsantrasyon ve stresin yaşandığı son haftalarda, futbol açısından güzellikler beklemek haksızlık olur'' diye konuştu. 
     
     ''ŞAMPİYONLUĞU KONUŞMAK İÇİN ERKEN'' 
     Kendileri için bundan sonra alınan 3 puan ve futbolcuların cezalı duruma düşmemesinin önemli olduğunu vurgulayan Düren, ''Her zaman için temkinli olmakta fayda olduğunu düşünüyoruz. Teknik direktörümüz Lucescu'nun da dediği gibi, şimdiden Beşiktaş'ı şampiyon ilan etmek çok yanlış. Şampiyonluğu konuşmak için daha erken'' dedi. 
     Mete Düren, önlerinde çok zorlu 4 maç bulunduğunu hatırlatarak, ''Bu sezon şampiyonluk yarışı çok ilginç bir hal aldı. Şampiyonluğa oynayan 3 ekibin son 4 haftada birbirleriyle maçları var. Biz bu 4 haftada elimizde bulundurduğumuz avantajı iyi kullanmak istiyoruz'' şeklinde konuştu. 
     Sakatlığı bulunan İlhan Mansız'ın büyük bir ihtimalle Adanaspor maçında forma giyemeyeceğini kaydeden Düren, ''Bu futbolcumuza yoğun bir tedavi uyguluyoruz. Hafta sonuna kadar durumunu kontrol edeceğiz. Küçük bir ihtimal de olsa, belki Adanaspor maçına yetiştirebiliriz'' dedi. 
     Düren, Pancu'nun Adanaspor maçında forma giyebileceğini, Altay maçında sol ayak bileğinden sakatlanan Sergen'in durumunun ise yapılacak kontrollerden sonra açıklık kazanacağını sözlerine ekledi. 
     
</TEXT>
</DOC>
