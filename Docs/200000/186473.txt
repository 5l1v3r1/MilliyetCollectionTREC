<DOC>
<DOCNO> 186473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur04.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Milletin vermediğini hokus pokus ile istiyorlar" 
</HEADLINE>
<TEXT>

     Adalet Bakanı Cemil Çiçek, lüzumsuz tartışmalardan medet uman, gıdasını buradan alan çevrelerin olduğunu belirterek, ''On kez milletin huzuruna çıkmış, millet yüzde 1-2 oy vermiş bunlara. Şimdi kendilerini millete beğendireceklerine, milletten aferin alacaklarına, milletten onay alacaklarına inanıyorlar. Birtakım mahkeme kararlarının arkasına sığınıp, milletin vermediğini, hokus pokusla almaya çalışıyorlar'' dedi. 
     Ak Parti Adıyaman İl Başkanlığı'nı ziyaret eden Adalet Bakanı Cemil Çiçek, kalabalık bir partili topluluğa hitap etti. 
     Uygulanan bir istikrar programı olduğunu, bu program sayesinde Türkiye'nin pek çok olumlu gelişmeyi birlikte yaşadığını, ancak bu iyi gelişmelere bakıp, ipin ucunun kaçırılmaması gerektiğini kaydeden Bakan Çiçek, ''İpin ucunu kaçırmamamız gerekiyor. Türkiye bir daha ayağa kalkamaz. Onun için sağlanan bu istikrarın devam etmesi gerekir'' diye konuştu. 
     Türkiye'de bir kısım çevreler bulunduğunu, lüzumsuz tartışmalardan medet uman, gıdasını buradan alan çevreler olduğunu savunan Bakan Çiçek, şöyle konuştu 
     ''Siyasi partilerimiz var. 10 defa milletin huzuruna çıkmış, millet yüzde 1-2 oy vermiş bunlara. Şimdi kendilerini millete beğendireceklerine, milletten aferin alacaklarına, milletten onay alacaklarına, bir takım mahkeme kararlarının arkasına sığınıp, milletin vermediğini, hokus pokusla almaya çalışıyorlar. İşleri hep hile hurda ile. Milletin huzuruna çıktık, sizi de gördü, bizi de gördü. Yüzde 20 oy aldında mı vatandaş seni meclise sokmadı, şimdi 66 tane milletvekili istiyorsun. Nereden kazandın, böyle avanta olur mu Türkiye'de artık avantacılık dönemi bitti. Avanta yok bundan böyle. Kazanıp yiyeceksiniz. Bunun yolu da kendinizi millete beğendirmektir.'' ''Millete rağmen bu ülkede iktidar olunamaz. Millet, ne diyorsa o olacaktır'' diyen Bakan Çiçek, bunu herkesin bilmesi gerektiğinin altını çizdi. 
     Türkiye'nin yeniden bir seçim ortamına sürüklenmesi halinde, ülkenin bir daha ayağa kalkmasının zor olacağını kaydeden Bakan Çiçek, sözlerini şöyle sürdürdü 
     ''Şimdi bir gürültüdür, patırtıdır kopuyor, neymiş efendim, seçim olmalıymış. Eğer, yeniden seçim ortamına sürüklenirse, Türkiye'nin bir daha ayağa kalkması çok zor olur. Bunun bedelini bu millet öder. Milletin bedel ödemek gibi bir şeyi kalmadı. 
     Çalmayarak, çaldırmayarak, gecelerimizi gündüze katarak, Türkiye'yi daha mutlu günlere taşımaya çalışıyoruz. Bize oy verenlerin olduğu kadar, oy vermeyenlerin de takdir ve desteğini kazanıyoruz. 
     Türkiye seçimden çıkalı 10 ay oldu. Türkiye istikrarı ilk kez yakaladı. Bugün enflasyon, faizler düşüyor, borsa yükseliyor. Türkiye'nin dışarıda itibarı artıyor. Kimsenin Türkiye için yeniden seçim talep etmek için ortaya koyabileceği hiçbir şey yok. Seçim için çabalayanların hepsini toplasanız bir Ak Parti bile etmiyor. Biz tartışmaları sadece siyasi bir söylem olarak değerlendiriyoruz. Biz 5 yıllığına bir emanet aldık. Bu görev sonuna kadar sürdürmeye kararlıyız. Karar verecek olan YSK'dır. Onlarda bu toplumu biliyor, geçmişten gelen tecrübeleri var. Seçimin iptali yönünde bir karar vereceklerine inanmıyorum. Her dakika seçim lafları konuşmak, bu ülkeyi hiçbir yere getirmez. Herkes kendi evine, kendi işine bakmalıdır. Maç bitti.'' Bakan Çiçek, seçimde diretilmesi halinde, yüzde 35'le iktidara geldiklerini, bu kez yüzde 50 ile döneceklerini belirterek, ''Şu an TBMM'de iki parti var, o zaman tek parti olur.'' dedi. 
     
</TEXT>
</DOC>
