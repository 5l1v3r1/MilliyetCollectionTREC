<DOC>
<DOCNO> 177163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun14.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Victoria'nın 'sihirli değneği' David'i yola getirmiş 
</HEADLINE>
<TEXT>

     Dünyaca ünlü futbolcu David Beckham'ın eşi Victoria Beckham tarafından ''erkekleri oyuncak eden sihirli bir değnekle'' yola getirildiği ortaya çıktı. 
     ABD'de yayınlanan ''Vogue'' dergisinin yeni sayısına kapak olan ve dergide bir röportajı yayınlanan Beckham, Britney Spears'ın da kendisiyle aynı yeteneğe sahip olduğunu iddia etti. 
     Her ne kadar nişanlısı şarkıcı Justin Timberlake'i Cameron Diaz'a kaptıran Spears'ın bu yeteneği tartışılır olsa da Beckham, her ikisinin de ''sihirli değneklerini oynatarak'' sıradan bir erkeği yıldıza dönüştürdüklerini belirtti. Beckham, ''Britney Justin'e ne yaptıysa ben de onu David'e yaptım. İkimiz de aynıyız. Elimizde sihirli değnekler var'' yorumunu yaptı. 
     Ünlü futbolcu David Beckham da aynı röportajda ''sihirli değneğe sahip olan'' yetenekli eşini doğrulayarak, ''Ben çok kararsız bir insanım ve bu yüzden Victoria gibi bir eşe sahip olmak inanılmaz. Ama onun en yakın arkadaşım olması daha da iyi'' dedi. 
     Dergide David ve Victoria Beckham, ''gezegendeki en gözde çift'' diye tanımlanırken, ''Eğer pırıltılı bir çift aranıyorsa Ben Affleck ile Jennifer Lopez, Beckhamlar ile aynı kategoride olamaz'' denildi. 
     
</TEXT>
</DOC>
