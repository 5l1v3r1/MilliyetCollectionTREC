<DOC>
<DOCNO> 182253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/yazar/theper.html </URL>
<DATE> 2003/09/14/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Bu düpedüz hırsızlık 
</HEADLINE>
<TEXT>

   
   Ben 86 yaşında yaşlı bir kimseyim. Bir küçük yazlık evim var. Bunun çatısının, cephesinin bakımı gerekti, ilgili belediyeden izin aldım, masraf ettim, çok yoruldum ama muameleyi tamamladım. İş onarıma geldiğinde kapı komşum karı koca bana olmadık güçlük çıkardı, her gün belediyeye şikayet etti. Neticede ben işimi bitirdim ama çok sıkıldım. Bu arada öğrendim ki, bu komşularım 2002 yılına kadar yıllarca benden kaçak elektrik kullanmış. Bunlara karşı ne haklarım var 
   M. Ö. - İzmir 
   
   Eskiler ne demiş, ev alma komşu al, ne doğru değil mi Bir başka söz daha hatırlıyorum "komşu, komşunun külüne muhtaçtır". Şimdilerde komşuluğun eski önemi kalmadı, herkesin kapısı kapalı, kendi içinde yuvarlanıp gidiyor, komşularının da hakkını hukukunu düşünen yok. Herkes en yakınını nasıl sömürürüm diye etrafı kolluyor. Ben yeni komşuluk ilişkisini ne yazık ki böyle, endişe içinde izliyorum. 
   Oysa Medeni Kanunumuzda komşuluk hukuku diye bir bölüm var. Bu yetmiyormuş gibi sırf komşuluk ilişkisini düzenleyen Kat Mülkiyeti Kanunu gibi özel bir kanun var, ancak yine de işler yolunda değil. Bakın şimdi okuyucumun elektriği çalınır mı 86 yaşındaki insanın elektriğine tamah edilir mi Ediliyor işte. 
   Elektriğinizin çalınması size hukuki iki yoldan hareket etme imkanı verir. Birincisi elektriğin çalınması, cebinizden paranızın çalınmasına eşittir, yani bir hırsızlıktır. Bu nedenle komşularınızı, şayet hırsızlığı ispatlayabiliyorsanız savcılığa şikayet edebilirsiniz. Bu halde hırsızlıktan yargılanacaklardır. 
   İkincisi, yine elektriğinizi kullandıklarını ispatlayabilirseniz, tazminat talep etme hakkınız bulunacaktır. Biraz yorulmayı göze alın ve hakkınızı arayın derim. 
   
      
   
</TEXT>
</DOC>
