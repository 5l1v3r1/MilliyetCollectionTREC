<DOC>
<DOCNO> 170779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur16.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Asker talebi Türkiye'den geldi 
</HEADLINE>
<TEXT>

     ABD'nin Ankara Büyükelçisi Robert Pearson, Irak'ta görev yapacak İstikrar Gücü'ne Türkiye'nin katılması konusunun, Amerikalı üst düzey askeri yetkililerin temasları sırasında gayri resmi olarak gündeme getirildiğini, konunun Dışişleri Bakanı ve Başbakan Yardımcısı Abdullah Gül'ün Washington ziyaretinde netlik kazanacağını söyledi. 
     Pearson, Büyükelçilik Konutu'nda Diplomasi Muhabirleri Derneği DMD üyelerini kabul ederek, soruları yanıtladı. 
     Robert Pearson, Başbakan Recep Tayyip Erdoğan'ın ABD'nin Türkiye'den asker talebinde bulunduğu yönündeki açıklamalarına ilişkin sorular üzerine, Dışişleri Bakanlığı Müsteşarı Büyükelçi Uğur Ziyal'in Washington ziyareti sırasında sunduğu öneriler arasında bu konunun da yer aldığını hatırlattı ve ABD'nin konuyu değerlendirdiğini söyledi. 
     Konunun ABD'nin Merkez Kuvvetler Komutanı Orgeneral John Abizaid ile ABD'nin Avrupa'daki kuvvetlerinin komutanı ve NATO Avrupa Müttefik Kuvvetler Komutanı Orgeneral James Jones'un Cuma günü Ankara'daki temasları sırasında gündeme geldiğini ve gayri resmi olarak görüşüldüğünü ifade eden Pearson, henüz hazırlık aşamasında olan sürecin, Gül'ün Washington temasları sırasında netlik kazanmasının beklendiğini kaydetti. 
     Pearson, Washington'un, Türk Silahlı Kuvvetleri'nin NATO ve BM çerçevesinde çok sayıda uluslararası barış gücü görevlerini başarıyla üstlenmesini göz önünde bulunduracağını belirterek, ''Türk kuvvetleri, barışı koruma görevinde en nitelikli kuvvetlerdir'' diye konuştu. 
     Kuzey Irak'taki bazı grupların Türk askerinin bölgedeki varlığından rahatsız oldukları yönündeki açıklamalarının sorulması üzerine de Pearson, en kısa sürede istikrarın sağlanmasının herkesin çıkarına olacağının altını çizdi. 
     
     ''PKK-KADEK İLE GÖRÜŞMEDİK'' 

     Pearson, bir soru üzerine, ABD'nin PKK-KADEK ile görüştüğü yolundaki haberlerin gerçekleri yansıtmadığını belirterek, terör örgütü ile herhangi bir görüşmelerinin söz konusu olmadığını, böyle bir görüşmenin yapılması durumunda da, bunun Türk hükümetinin bilgisi dahilinde olacağının söyledi. 
     ABD Büyükelçisi, bu tür iddia ve haberlerin Türkiye ve ABD arasındaki ilişkilere zarar vermek ve bölgede istikrarsızlık yaratmak isteyen çevrelerce ortaya atıldığını ileri sürdü. 
     Terör örgütlerinin Kuzey Irak'ta barınmasını engellemeyi hedeflediklerini ifade eden Pearson, bu konuda ABD'nin PKK-KADEK'in pasifize edilmesi, Türkiye'nin de topluma kazandırma yasası yoluyla çalışmalar yaptıklarını kaydetti. 
     
     GÜL'ÜN WASHINGTON ZİYARETİ 

     Gül'ün Washington'a yapacağı ziyareti değerlendiren Pearson, ABD Dışişleri Bakanı Colin Powell'ın, tezkere krizinin ardından Ankara'ya yaptığı ziyarete atıfta bulunarak, ikili ilişkilerin benzer kritik dönemden geçtiği bu günlerde, Gül'ün ziyaretinin zamanlamasının ''çok doğru'' olduğunu kaydetti. 
     Pearson, ziyaret sırasında iki ülke arasındaki ilişkilerin olması gerektiği gibi tekrar rayına oturtulması yönünde son derece yararlı görüşmeler yapılacağına inandığını belirterek, Ziyal'in Irak'ın yeniden yapılanmasına yönelik sunduğu önerilerin de Washington yönetimi tarafından ciddiyetle değerlendirileceğini söyledi. 
     Robert Pearson, ziyarette ikili konuların yanı sıra Türkiye'nin AB süreci ve reform paketleri, ekonomik reformlar, Kıbrıs ve Ortadoğu barış sürecinin de ele alınacağını kaydetti. 
     Gül'ün ''iki ülke arasındaki ilişkilerin stratejik ortaklığın ötesine gideceği'' şeklindeki açıklamalarının hatırlatılması üzerine de Pearson, ''Bir arada çalışmak için yeni fırsatlar var, risklerin olduğu yerde fırsatlar da mevcuttur'' diye konuştu. 
     Türkiye ile ABD'nin bölgede uzun dönemli işbirliği yapması için çok sayıda çıkarı bulunduğunun altını çizen Pearson, ''İki ülke arasında güvenlik ya da Irak'ın yeniden yapılanması konularında görüş ayrılığına düşmek için hiçbir stratejik, hatta yerel neden bulunmamaktadır'' dedi. 
     Ankara'dan 23 Temmuz Çarşamba sabahı ayrılacak olan Pearson, Türkiye'yi çok özleyeceğini kaydetti. 

     
</TEXT>
</DOC>
