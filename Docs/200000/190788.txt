<DOC>
<DOCNO> 190788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo33.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Olympiakos maçına üst düzey hakem istiyoruz 
</HEADLINE>
<TEXT>

     Galatasaray Kaptanı Bülent Korkmaz, Olympiakos karşısında aldıkları galibiyetin takımın güvenini artırdığını söyledi. 
     Bülent Korkmaz, Profilo Alışveriş Merkezi'ndeki Aria bayisinde taraftarlara imza dağıttı. 
     Çaykur Rizespor maçından sonra Olympiakos karşılaşmasından da galibiyetle ayrıldıkları için mutlu olduklarını ifade eden Bülent, ''Şampiyonlar Ligi'nde galibiyetle tanıştık. İki maçı da kazanmamız takımın güvenini artırdı. Bütün arkadaşlarım düşünce ve güven olarak iyi durumda'' dedi. 
     Bülent, Olympiakos ile zor bir rövanş maçı yapacaklarını dile getirerek, ''Şampiyonlar Ligi'nde ilk iki maçta çok iyi oynadık, galip gelemedik. Ligin üçüncü maçında ise ilk yarıda iyi oynadık, ikinci yarı kötüydük. Ancak kazandık. Bazen iyi oynamak kazanmak için yeterli olmuyor. Beşiktaş da dün iyi oynadı, ancak kazanamadı. İyi futbolumuzu maçlarda uzun süreye yaymak isteriz. Ancak önemli olan kazanmak. Bu da bir kez daha ortaya çıktı'' diye konuştu. 
     
     TARAFTARLARA MESAJ 
     Kaptan Bülent, takım olarak iyi yolda olduklarını ve taraftarların merak etmemesi gerektiğini dile getirerek, Samsunspor maçında tribünlerin dolmasını istedi. 
     Bülent, futbolcular olarak fedakarlık yaptıklarını, taraftarların da fedakarca maçlara geldiğini dile getirerek, şunları söyledi 
     ''Bu yıl fedakarlık yılı. Taraftarlarımızın daha fazla fedakarlık yapmasını istiyoruz. Zor günleri ancak taraftarlarla birlikte aşabiliriz. Samsunspor maçında statta boş koltuk görmek istemiyoruz.'' 
     
     OLYMPIAKOS MAÇINA ÜST DÜZEY BİR HAKEM İSTİYORUZ 
     Olympiakos ile yaptıkları ilk maçın hakemini eleştiren ve Urs Meier'in ikinci yarıda konuk ekibin lehine takdir haklarını kullandığını öne süren Bülent, aynı takımla deplasmanda oynayacakları maça üst düzey bir hakem atanmasını istediklerini belirtti. 
     Olympiakos ile zor ve yüksek düzeyde bir maç yapacaklarını kaydeden sarı-kırmızılı oyuncu, şöyle konuştu 
     ''Bu maçı kazanmak için savaşmalıyız, mücadele etmeliyiz. Önümüzde alınabilecek 9 puan var. Ancak bu karşılaşmaya da üst seviyede bir hakem atanmalı. Urs Meier'i ben ikinci yarıda beğenmedim. Takdir haklarını hep onların lehine kullandı. Biz Olympiakos maçında en az hata yapacak hakemi istiyoruz.'' Taraftarlar, Bülent'in imza törenine bir hayli ilgi gösterip bayii kapısında uzun kuyruklar oluştururken, bir Galatasaray taraftarı, Bülent'ten Beşiktaş'ı BJK İnönü Stadı'nda yenmelerini istedi. 
     
</TEXT>
</DOC>
