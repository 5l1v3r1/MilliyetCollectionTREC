<DOC>
<DOCNO> 178734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo10.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Patrick şoku... 
</HEADLINE>
<TEXT>

     Konyaspor, sol kanat için büyük umutlarla Brezilya'dan getirilen Patrick'ten, ortaya çıkan kalp sorunu nedeniyle vazgeçti. 
     Kulüp başkanı Mehmet Köseoğlu, lige başlarken hedeflerinin, Birinci Süper Lig'de kalıcı olmak ve ligi üst sıralarda bitirerek Avrupa kupalarına katılma şansını elde etmek olduğunu bildirdi. 
     Bu amaçla kadroyu daha da güçlendirmek için çok sayıda futbolcu aldıklarını belirten Köseoğlu, son olarak sol kanadın güçlendirilmesi amacıyla Brezilyalı Patrick ile anlaşma sağladıklarını hatırlattı. 
     Orta alanda oldukça etkili olan Patrick'in kısa sürede takıma ısındığını ifade eden Köseoğlu, ''Ancak yapılan sağlık kontrollerinde şaşırtıcı bir durumla karşılaştık. Patrick'in kalbinde sorun çıktı. Bu nedenle bu futbolcudan vazgeçtik'' dedi. 
     
     HEDEF, ANTEP'TEN YENİLGİSİZ OLARAK DÖNMEK 
     Öte yandan takımın, deplasmanda yapılacak Gaziantepspor maçı için bugün Gaziantep'e gittiğini vurgulayan Köseoğlu, hedeflerinin yenilmezlik unvanını sürdürmek olduğunu söyledi. 
     Gaziantepspor'un kendi sahasında etkili futbol oynadığını ve çok iyi maçlar çıkardığını belirten Köseoğlu, ''Lige iyi başlayamadılar. Biz de bu durumdan yararlanıp en az 1 puanla dönmek istiyoruz. İlk 3 haftada oynadığımız futbolu sergileyebilirsek, hedefimize ulaşırız'' diye konuştu. 
     
</TEXT>
</DOC>
