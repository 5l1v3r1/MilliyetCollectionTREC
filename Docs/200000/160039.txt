<DOC>
<DOCNO> 160039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur11.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter'in faturası çıkıyor... Sadece kardiyoljide 50 milyon dolar 
</HEADLINE>
<TEXT>

     SSK'ya iyileştirici tıbbi malzeme alımına ilişkin başlatılan Neşter Operasyonu'nun ardından, yalnızca kardiyoloji alanındaki alımlarda, SSK aleyhine oluşan fiyat farkı 49 milyon 284 bin 89 dolar olarak belirlendi. 
     SSK, 1984-1998 yılları arasında tıbbi ürünlerini, ihalesiz, firmalarla yaptığı protokole göre satın aldı. 
     Ancak, 1998 yılında bu malzemelerin, ''taahhütname'' ile satın alınmasına karar verildi. Taahhütnamede yer alan, ''ileride yapılacak alımlarda kurum aleyhine fiyat farkı olursa, bu fark, tahsilatın yapılacağı tarihteki kur karşılığında kuruma ödenecektir'' hükmü, ilgili firmalar tarafından imzalandı. 
     Taahhütname ile ürün alımı başladıktan sonra, başta kardiyoloji ürünleri olmak üzere kuruma alınan ürünlerde fiyat farkları ortaya çıkmaya başladı. Protokol yoluyla alınan malzemelerin, SSK'ya yüksek fiyatlarla faturalandırıldığı belirlendi. 
     
     1700 DOLARDAN 300 DOLARA DÜŞÜŞ 

     Protokolle bir kalp stendi 1700 dolara satın alınırken, taahhütname ile alımda fiyatların 300 dolara kadar düştüğü gözlendi. Soruşturma başlayınca alımlar durduruldu. 
     SSK, 18 Kasım 2002'de, kardiyolojide kullanılan stent, kalp kapağı gibi malzemelerin protokol ve taahhütname yoluyla alımlarında ortaya çıkan fiyat farkının firmalardan geri alınmasını istedi. Ancak, 2003 yılı başına kadar bunlarla ilgili bir işlem yapılmadı. 
     
     MİLYON DOLARLAR FAZLADAN ÖDENDİ 

     Kurumun firmalardan alacaklarını hesaplamaya başlayan SSK yetkilileri, ilk olarak büyük meblağlar tutan kardiyoloji alanındaki ürünlerde kurumun ödediği fazla miktarı çıkardı. 
     Buna göre, kurum aleyhine oluşan fiyat farkı sadece kardiyoloji alanında toplam 49 milyon 284 bin 89 dolar olarak belirlendi. 
     Bunun sonucunda, Neşter Operasyonu'na adı karışan firmaların da aralarında bulunduğu 22 firmadan, 167 bin 100 dolar ve 20 milyar lira tahsil edildi. 
     Yapılan işlemler sonucunda, SSK'ya 2 milyon 790 bin 998 dolar ödemesi gereken 2 firma, SSK yetkilileriyle anlaşmaya vardı ve borçlarını ödeme taahhüdü verdi. SSK'nın alacağı olan 9 firma ise bulunamadı. 
     SSK yetkilileri, ortopedi, anestezi gibi diğer tıbbi sarf malzemeleriyle ilgili firmalara fazla ödenen miktarlara ilişkin çalışmalara devam ediyor. Alacakların büyük çoğunluğunu, kardiyoloji malzemeleri oluşturuyor. 
     SSK, ocak ayından bu yana tıbbi malzeme alımlarını genel ihale yoluyla yapıyor. Bu konuda ihtiyatlı davranan SSK yetkilileri, kardiyoloji, kalp damar cerrahisi, anesteziyoloji gibi cihaz ve malzemeler ile 1 milyon 330 bin 440 kalem kan, kanser gibi pahalı ilaçların genel ihale yoluyla alımına ilişkin şartname taslak metinlerini web sitesine koydu. 

     
</TEXT>
</DOC>
