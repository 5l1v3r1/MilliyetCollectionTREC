<DOC>
<DOCNO> 159638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yasam/yas04.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
16 fidan, ebediyen yaşayacak 
</HEADLINE>
<TEXT>

1996'da kurulan ve 16 öğrencisini kaybeden Yeditepe Üniversitesi'nde, onların anılarını yaşatmak için bir fidanlık yapıldı her öğrenci için birer oya fidanı yeşerdi 
     ÜMRAN AVCI İstanbul 

     Onlar Yeditepe Üniversitesi'nin öğrencileriydi... Birbirinden güzel hayallerle adım attılar okullarına... Sanatçı, hukukçu, iletişimci, iyi birer yönetici olacaklardı yaşasalardı... 
     1996'da kurulan Yeditepe Üniversitesi, bugüne kadar 16 öğrencisini kaybetti. 12 genç fidan trafik kazasında, ikisi depremde can verdi. İki genç ise beyin kanaması ve kalp krizi sonucu öldü. Üniversite yönetimi de anılarını yaşatmak için bir fidanlık oluşturdu. Her öğrenci için birer oya fidanı yeşeriverdi. Rektör Prof. Dr. Ahmet Serpil, daha üniversite kurulurken en korktukları şeyin öğrencilerini trafik kazasında kaybetmek olduğunu belirterek, şunları söyledi "Yavaş araba kullanmaları için elimizden geleni yaptık. Kazalarla ilgili konferanslar verdik. Okul çevresinde önlem aldık. Ancak okul dışındaki kazaları engelleyemedik." Serpil, diğer öğrencilere örnek olması için fidanlığı okulun girişinde oluşturduklarını kaydetti. 
     

</TEXT>
</DOC>
