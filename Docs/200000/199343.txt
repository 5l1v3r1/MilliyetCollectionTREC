<DOC>
<DOCNO> 199343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur16.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatay Valisi Suriye'den getirilen 20 kişi adliyeye gönderilecek 
</HEADLINE>
<TEXT>

     Hatay Valisi Abdülkadir Sarı, İstanbul'daki terör olaylarıyla ilgisi olduğu gerekçesiyle Suriye'den Türkiye'ye getirilen Hilmi Tuğluoğlu ve eşi Leyla Tuğluoğlu'nun Ankara'ya sevk edildiklerini bildirdi. 
     Vali Sarı, AA muhabirine yaptığı açıklamada, Suriye ve Türkiye arasında güvenlik ve işbirliği alanında imzalanan Adana Mutabakatı çerçevesinde Cilvegözü Sınır Kapısı'nda teslim alınan zanlıların Cumhuriyet Başsavcılığı nezdinde, İl Jandarma Komutanlığı'nda sorgularının tamamlandığını bildirdi. 
     Vali Sarı, ''Hilmi Tuğluoğlu ve Leyla Tuğluoğlu, Ankara'ya sevk edildiler. Diğer 20 kişi bugün adliyeye çıkarılacaklar. Yaşları küçük olanların aileleriyle irtibat kurulup bilgilendirildiler'' dedi. 
     Zanlılar Rabia Şerife T. 33 , E.N.H 15 , Suna D. 26 , S.V 15 , Nilüfer D. 22 , Muhamet A. 20 , Hanif Ş. 21 , A.K 15 , Elif A. 18 , Kehriban Ç. 19 , Ali A. 28 , Kenan B. 30 , M.K 16 , E.K.G 14 , Abdullah B. 23 , Bekir E. 29 , Sevda Y. 31 , Hatice G. 20 , Muhammet Nurullah K. 19 , Mahşuk Y'nin 25 sağlık kontrolünden geçirilecekleri öğrenildi. 
     Zanlıların, Adliye'ye sevk edilecekleri belirtildi. 
     Antakya Adliye binası çevresinde geniş güvenlik önlemleri alındı. 
     
     İSTANBUL'DA GÖZALTINDA TUTULAN 10 KİŞİ DGM'DE 

     İstanbul'daki bombalı saldırılara ilişkin gözaltında tutulan 10 kişi, DGM Cumhuriyet Başsavcılığı'na sevk edilecek. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, 15 ve 20 Kasım 2003 tarihlerinde meydana gelen saldırılara ilişkin Terörle Mücadele Şube Müdürlüğü'nce gözaltına alınan 10 kişinin, bugün İstanbul DGM Cumhuriyet Başsavcılığı'na gönderileceği bildirildi. 
     
</TEXT>
</DOC>
