<DOC>
<DOCNO> 189345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo23.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya 2010 Dünya Kupası için milyarlarca doları gözden çıkardı 
</HEADLINE>
<TEXT>

     Libya Futbol Federasyonu, Libya'nın 2010 Dünya Kupası'na evsahipliği yapabilmek için 9 milyar dolara kadar para harcamaya hazır olduğunu ve tesis inşaatlarına başlandığını açıkladı. 
     Libya Futbol Federasyonu Genel Sekreteri Abdülmacit Bushwesha, Dünya Kupası'nın bugüne kadarki en büyük bütçesine sahip olduklarını ve böylesine büyük bir organizasyona mutlaka evsahipliği yapmayı umduklarını bildirdi. 
     Bushwesha, Libya'nın 2008 yılına kadar 8 tane yeni stat yaptırmayı planladığını kaydetti. 
     Uluslararası Futbol Federasyonları Birliği FIFA , daha önce 2010 Dünya Kupası'nın ilk kez Afrika'da yapılacağını açıklamıştı. 
     Libya'nın dışında kupayı düzenlemeye Fas, Güney Afrika, Tunus ve Mısır da adaylıklarını koydular. 
     FIFA, 2004 yılının mayıs ayında, 2010 Dünya Kupası'na evsahipliği yapacak olan ülkeyi belirleyecek. 
     
</TEXT>
</DOC>
