<DOC>
<DOCNO> 155970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun26.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş AB'nin Rumlara verdiği destek, çözümü engelliyor 
</HEADLINE>
<TEXT>

     KKTC Cumhurbaşkanı Rauf Denktaş, ''AB'nin, üyeliğe kabul etmekle Rum kesimine verdiği desteğin adadaki sorunun çözümünde aşılamaz bir engel olduğunu'' belirtti. 
     Denktaş, Atina'da yayınlanan Elefterotipia gazetesinin pazar eki Epsilon dergisindeki demecinde, Kıbrıs konusuna değinerek, Türk tarafının bu konudaki görüşlerini dile getirdi. 
     AB'nin, Rum yönetimini Kıbrıs'ın tümünü temsil eden bir hükümet olarak görmekle Rum tarafına verdiği desteğin, Kıbrıslı Türklerin AB'ye olan güvenini yitirmesine neden olduğunu belirten Denktaş, ''Sahte 'Kıbrıs hükümeti' deyimi ve bunun 1990 yılında AB'den kazandığı ve hala süren desteği, herhangi bir çözüm için aşılamaz bir engel olmayı sürdürüyor'' dedi. 
     Denktaş, AB'nin Rum tarafının üyelik başvurusunu ilerletmekle Kıbrıs'ta çözüm müzakerelerine ''büyük zarar verdiğini'' belirterek, AB'nin bu kararından sonra müzakere yoluyla çözüm için hiçbir neden kalmadığını ifade etti. 
     AB'nin bu tutumunun adanın bölünmesine yol açabileceğini belirten Denktaş, şunları kaydetti 
     ''AB, Rum tarafının üyelik başvurusunu kabul ederek uluslararası antlaşmaları ihlal etmiştir. 1960 anlaşmasına göre, Kıbrıs, Türkiye ile Yunanistan'ın üyesi bulunmadığı hiçbir uluslararası kuruma üye olamaz. Rumların üyelik başvurusunun kabul edilmesi yasadışı bir harekettir. Adanın kesin olarak bölünmesine yol açacaktır. Çünkü Güney Kıbrıs Avrupa'da olacak, Kuzey Kıbrıs ise olmayacaktır. Ve bu, Türkiye AB üyesi olarak, 1960 anlaşması yerine getirilinceye kadar böyle kalacaktır.'' Denktaş, AB belgelerinde Rum kesiminin ''Kıbrıs'' olarak tanımlanmasının, üyelik başvurusunun tüm Kıbrıs tarafından değil, sadece Rumlar tarafından yapıldığı gerçeğini değiştiremeyeceğinin altını çizerek, ''Adalet ve barış haksızlık üzerine kurulamaz'' dedi. 
     Kıbrıs sorununun bugüne kadar çözümlenememesinin nedeninin Rumların adayı ''içinde önemsiz bir azınlık bulunan bir Yunan adası olarak görme hayallerinden'' kaynaklandığını ifade eden Denktaş, Rumların yıllardan beri bu hayallerini tüm dünyaya kabul ettirmeye çalıştıklarını kaydetti. 
     Türk tarafının eşit katılımı sağlanmadan adanın kontrol edilip yönetilebileceğini düşünmenin yanlış olduğunu vurgulayan Denkaş, ''Rumlar 40 yıldır bunu başarmaya çalışıyorlar. Kıbrıs'ta yıllardan beri Türkleri dünyaya karşı bir 'azınlık' olarak, kendilerini ise 'egemen halk' ve 'yasal hükümet' olarak göstermeye çalışıyorlar'' dedi. 
     
     YENİ ORTAKLIK... 
     Denktaş, Kıbrıs'ta sağlıklı bir çözüm için, Rumların tekrar bozamayacakları yeni bir ortaklık oluşturulması ve bu ortaklığın gerçekleşmesi için de Türk tarafına uygulanan ambargonun hemen kaldırılması gerektiğini kaydetti. Denktaş, ''Rum tarafı adanın tekrar birleşmesini gerçekten istiyorsa 40 yıldan beri bize karşı uygulanan ambargo hemen kaldırılmalıdır. Karşı tarafı hükümet olarak kabul etmediği için taraflardan birinin cezalandırıldığı bir ortaklığa giremezsiniz'' dedi. 
     Kıbrıs'ta Türklerle Rumların kaderlerinin, iki millet olarak birlikte yaşamak olduğunu ifade eden Denktaş, ''Bizleri egemenlikleri altına alma çabalarından ve azınlık muamelesi yapmaktan vazgeçerlerse iyi komşu olabiliriz. Bu konuda cesur ve tarafsız bir teşhis yapalım, göreceksiniz ne kadar süratli çözüm olacaktır'' diye konuştu. 
     BM Genel sekreteri Kofi Annan'ın planına da değinen Denktaş, ''Bu planla adadaki sorunu her iki tarafın da tatmin olacağı şekilde çözümlemekten daha çok, Kıbrıs'ı AB'ye sokmanın hedeflendiğini'' söyledi. 
     Denktaş, ''Plan bizim sırtımızda geçmişi umursamadan, 75, 77 ve 79'da iki bölgeli federasyon anlaşmaları gözönünde bulundurulmadan hazırlandı. Göçmen konusunu benim halkımı yerlerinden kopararak, nereye gideceklerine dair hiçbir plan yapmadan, yeni bir göçmen sorunu yaratarak çözmeye çalıştılar. Bu bizim için bir felaket olacaktı'' dedi. 
     Annan planını her iki tarafın da reddettiğine dikkat çeken Denktaş, ''Planın üç kez değiştirilmesinden sonra, Güvenlik Konseyi bu planda daha fazla düzenleme yapılmasına karar vermiştir. Bu da planın üçüncü değişiklikten sonra bile tarafların oylamasına hazır olmadığını göstermektedir'' dedi. 
     Denktaş, Türk askerinin Kıbrıs'taki varlığı ile ilgili soru üzerine, Kıbrıslı Türklerin güvenliğinin önemli bir konu olduğunu belirtti. 
     
     GARANTÖRLÜK 
     Kıbrıs'ta garantörlük sisteminin sürdürülmesi koşuluyla adanın silahsızlandırılmasının mümkün olabileceğini belirten Denktaş, ancak bu konudaki endişelerin henüz giderilmediğini kaydetti. Denktaş, ''Tarih tekerrür edebilir. Kıbrıs'ın bir Yunan adası olduğu ve adada bulunan Türklerin de bir sorun olduğu felsefesi hala kilise tarafından işlenerek, Rum okullarında anlatılmaktadır'' dedi. 
     Kıbrıs'ta garantörlük sistemine kalıcı şekilde ihtiyaç bulunduğunu belirten Denktaş, tarafların barışa yardımcı olmaları durumunda bu sistemin kimseye zararı olmayacağını ifade etti. 
     
     ''KIBRIS'TA SORUNLAR 1963'DE BAŞLADI...'' 
     Kıbrıs'ta sorunların, Rum tarafının iddia ettiği gibi 1974'te değil, 1963 yılında Rumların terör ve askeri yöntemlerle yönetimi ele alarak, Türklerin ortak devletten şiddet yoluyla dışlanmasıyla başladığının altını çizen Denktaş, ''Kıbrıs sorunu 63-64 dönemi ve bunun akabinde tüm cinayetlerin işlenmesine temel olan ünlü Akritas planı unutularak çözümlenemez'' dedi. 
     Denktaş, ''Garantörlük sistemini, Rumların 1974'te Enosis'i başarmalarına engel oldu ve 63-74 yılları arasında da Kıbrıslı Türkleri toplu bir felaketten kurtardı diye zayıflatmanın anlamı yoktur. Eğer geçmişi tekrarlamaya niyetiniz yoksa söz konusu güvenlik önlemlerinin kimseye zararı olmayacaktır. Ancak geçmişin tekrarlanması ve endişelerimizin gerçek olması durumunda bu önlemler bizleri koruyacaktır'' diye konuştu. 
     Cumhurbaşkanı Denktaş, KKTC'deki gösterilerle ilgili soru üzerine de herkesin AB'de olmak istediğini ve yapılan gösterilerin çoğunun da 'Avrupa'ya evet, Annan planına hayır' şeklinde olduğunu söyledi. 
     Denktaş, şöyle devam etti 
     ''Muhalefetin 'Annan planı tamamlanmadan Avrupa'ya evet' diyerek düzenlediği gösterilerin çoğu ise dışarıdan desteklendi. Bunlarla Amerikalılar, İngilizler ve AB temsilcileri işbirliği yaptı. KKTC küçük bir ülkedir, bu gibi faaliyetler sonsuza kadar gizlenemez.'' Denktaş, karşılıklı serbest geçişlerle ilgili soru üzerine de ''KKTC'ye gelen binlerce Rum, ülkedeki gerçeğin kendilerine anlatıldığı gibi olmadığını kendi gözleriyle görerek, azınlık olmayı ve Annan planını neden kabul etmediğimizi anladılar'' dedi. 
     Kuzeye ve güneye giden ziyaretçilerin bulundukları bölgenin yasalarına uyduğu sürece serbest geçişlerde sorun çıkmayacağını belirten Denktaş, şunları söyledi 
     ''Sorunlar taşınmaz mal istemi başladığında ortaya çıkıyor ve ileride de göç ve yeniden yerleşimler başladığında çıkacak. Çünkü yeni yerleşimlerin altında Kıbrıslı Türklerin 30 yıldan beri yaşadıkları yerlerinden kovulmaları yatmaktadır. 
     Bu konunun insani şekilde çözümü, uluslararası deneyimler temelinde taşınmaz mal varlıklarının değişimi ve tazmin edilmesi şeklinde olmalıdır. İnsanları bu sorunu kişisel olarak kendi aralarında çözümlemeye bırakırsak bunu sakin bir şekilde yapmayacaklar ve uzun yıllar için yeniden düşmanlıklar oluşacaktır.'' Denktaş, gazetenin Kıbrıs konusunda Başbakan Recep Tayyip Erdoğan ile olan ilişkileriyle ilgili soru üzerine de ilk başta aralarında bu konuya yaklaşım farklılığı olduğunu, ancak şu anda herhangi bir sorun bulunmadığını belirtti. Denktaş, ''Sayın Erdoğan, Annan planının içeriği konusunda yanıltıldığını daha sonra kabul etti. Böylece Sheakspeare'ın da dediği gibi, Son iyi, her şey iyi...'' diye konuşu. 
     
</TEXT>
</DOC>
