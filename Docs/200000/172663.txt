<DOC>
<DOCNO> 172663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/guncel/gun05.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetten teröriste afişli çağrı 
</HEADLINE>
<TEXT>

      TOLGA ŞARDAN Ankara 

   
   Emniyet Genel Müdürlüğü, TBMM'de kabul edilen Topluma Yeniden Kazandırma Yasası'yla ilgili üç ayrı afiş hazırladı. Afişlerde, "Devletine dönüş fırsatını değerlendir" sloganı işlendi. Hükümetin, ABD'nin desteğini alarak hazırladığı ve özellikle PKK-KADEK ve Hizbullah örgütlerinde çözülmeyi amaçlayan eve dönüş yasası kapsamında psikolojik harekat çalışmalarına hız verildi. Müdürlük, önce dört afiş hazırladı, ancak afişlerden birisinde çocuk imajının kullanılmasının sıkıntı yaratacağı düşünülerek afiş sayısı üçe indirildi. İçişleri Bakanı Abdulkadir Aksu'nun son onayından geçen afişler 20 bin tane basılarak illere gönderilecek. 
   Afişlerden birisinde başak fotoğrafıyla toprak ve vatan mesajı verilirken, "Sevgili gençler bu güzel topraklar kargaşa yaratarak değil, alınteri dökerek bereketlenir. Toplamu Kazandırma Yasası'ndan yararlan" sözleri kullanıldı. Diğer iki afişte ise sadece sözlü mesaj verildi. 
   
   213 başvuru var    Silahlı sol örgütler af kapsamında    GÖKÇER TAHİNCİOĞLU Ankara 

   TBMM Genel Kurulu'nda kabul edilen ve cumhurbaşkanının onayına sunulan Topluma Kazandırma Yasası, DHKP - C'den Hizbullah'a, Umut Davası hükümlülerinden TKP ML'ye kadar tüm örgütlerin mensuplarına af ve ceza indirimi yolunu açtı. Teröristlerin yasadan yararlanıp yararlanamayacaklarında yargılandıkları maddeler ve yargılanma gerekçeleri belirleyici olacak. Buna göre, TCK'nın "Anayasal düzeni silah zoruyla değiştirmek" fiilini düzenleyen 146, "örgüt üyeliği" fiilini düzenleyen 168, "örgüte yardım ve yataklık" fiilini düzenleyen 169. maddeleriyle Terörle Mücadele Kanunu'ndaki suçları işlemiş ya da bu suçlardan mahkum olmuş olanlar yasadan yararlanabilecek. Ancak aynı maddelerden ceza almalarına rağmen ceza gerekçeleri "örgüt yöneticiliği veya liderliği" olanlar kapsam dışında kalacak. Bu arada Topluma Kazandırma Yasası yürürlüğe girmeden PKK KADEK üyesi olan 213 örgüt üyesinin yasadan yararlanmak için güvenlik birimlerine başvurduğu iddia edildi. 
   
   Gül Olmaz öyle şey    PKK'lılar Norveç'e gönderilemez    ANKARA Milliyet 

   Topluma Kazandırma Yasası'ndan yararlanmaları mümkün olmayan PKK - KADEK örgütünün lider kadrosunun Norveç'e gönderileceği yönündeki haberlere Ankara sert tepki gösterdi. Dışişleri Bakanı Gül, "Olmaz öyle şey" derken, sözcü Hüseyin Diriöz, "Kesinlikle kabul edilemez, çünkü bunlar terörist" açıklamasını yaptı. Diriöz, "Teröristlere nasıl muamele yapılıyorsa öyle muamele yapılması gerekir. ABD de bu örgütü terör örgütü olarak kabul etti" dedi. Norveç'in Ankara Büyükelçisi Hans Wilhelm Longva da, ülkesiyle Washington arasında PKK lider kadrosunun Norveç'e sürgüne gönderilmesi konusunun görüşüldüğüne ilişkin bir bilginin bulunmadığını söyledi. 
   
   
   
   
   
</TEXT>
</DOC>
