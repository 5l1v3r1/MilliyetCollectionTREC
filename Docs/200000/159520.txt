<DOC>
<DOCNO> 159520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo19.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ono yılın futbolcusu, Hiddink yılın hocası... 
</HEADLINE>
<TEXT>

     Asya Futbol Konfederasyonu AFC , Japonların milli futbolcusu Shinji Ono'yu 2002 yılının en iyi futbolcusu, dünya dördüncüsü Güney Kore'yi en iyi takımı, Guus Hiddink'i de en iyi teknik direktörü ödülüne layık gördü. 
     Oylamada, Hollanda'nın Feyenoord takımında oynayan ortaalan oyuncusu Ono, vatandaşı Junichi İnamoto, Güney Koreli golcü Ahn Jung-Hwan ve Çinli Li Tie'yi geçerek birincilik kürsüsüne çıktı. 
     AFC tarafından 1994 yılından bu yana gerçekleştirilen organizasyonda Ono, bu ödüle layık görülen 3. Japon futbolcu oldu. Daha önce 1995'de Masami İhara ile Parma'nın ortaalan oyuncusu Hidetoşi Nakata 1997 ve 98'de bu ödülü almışlardı. 
     1998 yılında AFC tarafından yılın genç futbolcusu seçilen 23 yaşındaki Ono, geçen yıl Japonya'nın, Güney Kore ile birlikte ev sahipliğini yaptığı Dünya Kupası'nda 2. tura yükselmesinde ve Feyenoord'un UEFA Kupası'nı kazanmasında pay sahibi olmuştu. 
     Dünya Kupası'nda İtalya, İspanya, Portekiz ve Polonya gibi takımları yenerek yarı finale kadar çıkan ve dünya dördüncülüğünü elde eden Güney Kore, 2002 yılının takımı olurken, takıma bu başarıları yaşatan ve ülkede ''milli kahraman'' ilan edilen ve şu anda PSV Eindhoven'ı çalıştıran Hollandalı Guus Hiddink de yılın teknik direktörü ödülüne layık görüldü. 
     Güney Kore Milli Takımı'nda fair-play ödülü alan Lee Chun-Soo da yılın genç futbolcusu seçildi. Asya Şampiyonlar Ligi'nde yarı finale çıkan Özbekistan'dan Pakhtakor da yılın kulüp takımı oldu. 
     
</TEXT>
</DOC>
