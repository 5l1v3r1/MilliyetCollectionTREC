<DOC>
<DOCNO> 188741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/pulur.html </URL>
<DATE> 2003/10/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Avrupalılar da "takiyye" ile tanışacaklar... 
</HEADLINE>
<TEXT>

   
   İŞTE bu doğru bu sözün hiç yanlışı yok 
   Başbakan Tayyip Erdoğan, AKP kongresinde söylemiş 
   "Bizim hiç gizli amacımız yok " demiş... 
   Bundan doğru söz olabilir mi 
   Amaç ortada, gizlisi saklısı yok 
   
   BAŞBAKAN'ın, bir televizyon konuşmasını hatırlıyoruz, ne de güzel, ne de tatlı anlatıyordu konu YÖK'tü, Başbakan "Bir araya gelsinler" diyordu... 
   Bir araya gelecek olanlar, Milli Eğitim Bakanı ile rektörlerdi 
   "Bir araya gelsinler, önce, taslaktaki maddelerden, anlaşabildiklerini, mutabakata vardıklarını bir yana koysunlar, anlaşamadıkları maddeler için tekrar görüşmeye başlasınlar, sonunda anlaşabildiklerini yine bir tarafa koysunlar... Eğer, üzerinde anlaşmaları mümkün olmayanlar varsa, onları da bize, Bakanlar Kurulu'na bıraksınlar " 
   Ne güzel değil mi 
   Hani "Ağzından bal damlıyor " diye bir laf vardır ya, onun gibi... 
   
   REKTÖRLER de, Üniversitelerarası Kurul da ağızlarına çalınan bir parmak balın tadını almaya çalışırken, pat diye bir tasarı geliyor, imam hatiplilerin önünü açan tasarı... 
   Rektörlerin bazıları şaşkın, oysa şaşılacak bir şey yok... Tayyip Erdoğan'ın söylediği gibi "Gizli amaçları yok " her şey o kadar açık seçik ki 
   
   ÖNCE imam hatip liseleri, sonra türban... 
   Birincisini Meclis çoğunluğuyla, parmak hesabıyla halledecekler, ikincisi biraz zor, Anayasa Mahkemesi kararı var lakin zamanı gelince, işler kıvama girince Anayasa'yı değiştirmek, o kadar da zor değil, biraz beklemek lazım, hele 2007 yılı bir gelsin, yeni cumhurbaşkanı seçilsin, Tayyip Erdoğan cumhurbaşkanı olsun... 
   
   EVET, AKP'nin gizli, kapaklı bir amacı yoktur, her şey açıkta... 
   Şöyle bir düşünün, Tayyip Erdoğan, en sert tepkiyi kimlere göstermişti 
   Yargıtay Başkanı'yla İzmir'deki rektöre... 
   Niye 
   Çünkü onlar "din devleti ile şeriat devleti" kavramlarına gönderme yapınca, Başbakan da, "çirkin" diyerek, "edepli olun " diyerek karşı çıkmıştı. 
   Nedense, bu göndermelerden çok alınmıştı... 
   
   YALNIZ ortada önemli bir sorun var, ya da olacak gibi... 
   Onu da geçen gün Sedat Ergin çok açık yazdı 
   "AB, temel eğitimi 12 yıla çıkartmak için kolları sıvamışken, Türkiye'nin gelmiş geçmiş en AB'ci hükümetinin eğitimdeki önceliği, din ağırlıklı eğitim veren, imam yetiştiren okulları güçlendirecek, eğitimde ikili bir yapı yaratma çabasıdır. ... AKP, tam üyeliğin yalnızca askerin sivil karar alma mekanizması üzerindeki yetkilerini kaldırmaktan ibaret olmadığını tam üyelik görüşmeleri açıldığında kısa zamanda fark edecektir. 
   Bakalım, o zaman bugünkü kadar sıkı AB'ci olacaklar mı " Hürriyet - 12 Ekim 2003 
   
   Peki, "O zaman ne olacak " diye soranlara cevabımızdır 
   "Avrupalılar da takiyyenin ne olduğunu anlayacaklar .." 
   Hep, biz değil ya 
   
      
   
</TEXT>
</DOC>
