<DOC>
<DOCNO> 166896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da iki aile taş ve sopalarla birbirine girdi 17 yaralı 
</HEADLINE>
<TEXT>

     Şanlıurfa'da aralarında husumet bulunan iki aile arasında çıkan kavgada 17 kişi yaralandı, çok sayıda kişi gözaltına alındı. 
     Merkeze bağlı Uğurlu Beldesi'nde oturan Bastıran ve Çalışkan ailelerinin çocukları, sokakta oynarken önceki gün kavga ettiler. 
     Çocukların kavgasına büyüklerin de müdahale etmesi üzerine, iki aile arasında husumet başladı. Bu gece belde girişinde taşlarla barikat kuran Çalışkan ailesi üyeleri, Şanlıurfa-Akçakale Karayolu'nu trafiğe kapatarak, karşı tarafın beldeye gelmesini bekledi. 
     Daha sonra, belde girişinde otomobillerin durdurulması ile taraflar arasında başlayan taşlı sopalı kavgada, her iki taraftan Ahmet Bastıran, İbrahim Bastıran, Mehmet Bastıran, Halil Bastıran, Salih Damdırak, Halil Akkuş, Muhtar Arkan, Mehmet Kılıç, Mehmet Çalışkan, Ali Erkan, Mehmet Kokan, Hatiye Çiftçi, Hasan Alhan, Hüseyin Çalışkan, Halil Arkan, Ahmet Akkuş ve Mehmet Çalışkan yaralandı. 
     Yaralılar Şanlıurfa Devlet Hastanesi'nde tedavi altına alındı. 60 Haneli beldede, kavgaya karışan çok sayıda kişinin yakalanarak gözaltına alındığı bildirildi. 
     Bu arada, İl Jandarma Komutanlığı'na bağlı ekiplerin belde girişindeki barikatları kaldırarak, 2 panzerle sabaha kadar devriye gezecekleri bildirildi. Emniyet Müdürlüğü Asayiş Şube ve Çevik Kuvvet'e bağlı ekipler ise hastanede olası bir kavganın önlenmesi için, giriş ve çıkışlarda önlem alarak, hasta yakınlarını acil servise almadılar. 
     Dün de Halil Çiftçi, Şanlıurfa Belediye Binası'nın arka tarafına 63 PL 030 plakalı otomobili park ederken karşı tarafın taşlı sopalı saldırısına uğramış, olayda 2 kişi yaralanmış ve 4 kişi gözaltına alınmıştı. 
     
</TEXT>
</DOC>
