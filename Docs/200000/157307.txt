<DOC>
<DOCNO> 157307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo11.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Güneş 2004'e kadar görevinin başında... 
</HEADLINE>
<TEXT>

     Futbol Federasyonu Başkanı Haluk Ulusoy, ''Şenol Güneş, 2004 yılına kadar her ne olursa olsun milli takımın başındadır'' dedi. 
     Haluk Ulusoy, Samsunspor Kulübü'nün daveti üzerine Futbol Federasyonu olağan toplantısını gerçekleştirmek üzere Milli Takımlar Teknik Direktörü Şenol Güneş ve Merkez Hakem Komitesi Başkanı Bülent Yavuz ile Samsun'a geldi. 
     Samsunspor Kulübü Nuri Asan Tesisleri'ni ziyaret eden Ulusoy, burada basın mensuplarının sorularını yanıtladı. 
     Bir soru üzerine, liglerde görev yapan hakemleri gençleştirmeye çalıştıklarını kaydeden Ulusoy, amaçlarının Türk hakemlerinin Dünya ve Avrupa Şampiyonalarında görev almalarını sağlamak olduğunu söyledi. 
     Ulusoy, hakem hatalarıyla ilgili bir soruyu ise şöyle yanıtladı 
     ''Ligde hakem hataların olmadığını söylemek mümkün değil. Futbolumuzda şaibe her yıl olduğu gibi, bu yıl da üretilmeye başlandı. Hakem hataları olmaz diye birşey yok ama bunda artniyet aramanın da bir anlamı yok. Bu kimseye yarar getirmez. Bunların gündeme getirilmesi bizleri de üzüyor. İlhan Cavcav'ın söylediklerini doğru bulmuyorum. Sadece onun değil diğerlerinin de açıklamalarını da doğru bulmuyorum. Federasyonu yıpratmak istiyorlar. Biz konuşmak istemiyoruz. Bu kez de bazıları da bizi konuşmamakla suçluyorlar.'' 
     
     ''GÜNEŞ, GÖREVİNİN BAŞINDA'' 
     Ulusoy, Şenol Güneş ile ilgili bir soruyu ise ''Federasyon ile onun arasında sorun varmış gibi yansıtmaya çalışıyorlar. Biz buna asla müsaade etmeyeceğiz. Şu an federasyonda ve milli takımda tecrübeli bir kadro var ve bunun için çok büyük mücadele verdik. Bu başarıyı gölgelemek isteyenler var. Şenol Güneş, 2004 yılına kadar her ne olursa olsun milli takımın başındadır'' diye yanıtladı. 
     Futboldaki şiddeti engellemek için yeni çalışmalar yaptıklarını da kaydeden Ulusoy, bu çalışmaları gelecek sezonda ortaya koyacaklarını da bildirdi. 
     
     ''ULUSOY İLE BİR SORUMUMUZ YOK'' 
     Milli Takımlar Teknik Direktörü Şenol Güneş ise federasyonun kendisine bir görev verdiğini, kendisinin de bunu layıkıyla yerine getirmeye çalıştığını belirterek, ''Sayın Ulusoy ile bir sorumuz yok. 2004 yılının sonuna kadar takımımın başındayım. Sorun varmış gibi yazılıyor. Bunların hiçbiri doğru değil. Maalesef ülkemiz başarılı olurken, o başarının engellenmesi için bilerek veya bilmeyerek bir sürü yayınlar yapılıyor'' dedi. 
     Merkez Hakem Komitesi Başkanı Bülent Yavuz ise hakemlik mesleğinin çok zor bir iş oluduğunu, ancak futbol olgusuna bakıldığı zaman en az hata yapan kurumun hakemlik kurumu olduğunu kaydetti. 
     Hakemlerin son derece titiz bir eğitimden geçtiğini de belirten Yavuz, ''Hakemler hiç hata yapmaz diye bir kural yok. Hakemin hata yapmadığı bir ülke varsa bize göstersinler. Hakemler de futbolcu, teknik adam ve yöneticiler gibi hata yapabilirler'' diye konuştu. 
     
</TEXT>
</DOC>
