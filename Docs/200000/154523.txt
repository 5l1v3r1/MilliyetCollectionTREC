<DOC>
<DOCNO> 154523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/spo01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurmaylar temkinli 
</HEADLINE>
<TEXT>

Beşiktaş'ta, Serdar Bilgili, Yıldırım Demirören, Lucescu ve Tayfur matematiksel olarak garantilemeden şampiyonluk kelimesini kullanmayacaklarını belirttiler 
     ORHAN YILDIRIM 

     ŞAMPİYONLUK yolunda emin adımlarla ilerleyen ve Altay galibiyetiyle iyice rahatlayan Beşiktaş'ın kilit isimleri tedbiri elden bırakmıyor. Başkan Serdar Bilgili, şampiyonluğu hakettiklerini söylerken, "Ancak matematiksel olarak işi garantilemeden konuşmayacağız, sevinmeyeceğiz. Avantajımızı korumaya çalışacağız" dedi. 
     FUTBOL Şube Sorumlusu Yıldırım Demirören, "En stresli haftalara girdik. Önümüzdeki üç maçı alıp şampiyonluk turunu İstanbul'da atmak istiyoruz" diye konuştu. Teknik Direktör Lucescu ise yaptığı açıklamada ortaya kazanılan bir şeyin olmadığını, hiç istenmeyen ve beklenmeyen puan kayıplarının yaşanabileceğini hatırlattı. 
     RUMEN teknik adam, "Bunun için oyuncularıma şampiyonluk ve Galatasaray lafını konuşmalarını yasakladım. Ancak sadece şampiyonluğu değil, bir adım daha ileri atıp, Şampiyonlar Ligi'ni de düşenerek planlar yapmak zorundayız" dedi. Kaptan Tayfur da önlerinde üç tane final maçı kaldığını kaydetti. 
     
'Kimse bizden şov beklemesin'Sergen, taraftarlara mesaj gönderdi, iyi futbol yerine puanların önemini belirtti 
     'Her yerim yara' 
     ALTAY maçının ikinci yarısında ağrıları yüzünden oyundan çıkan Sergen Yalçın, her iki ayağındaki sakatlığı rağmen forma giydiğini söyledi. Yıldız oyuncu, "Her maçta ayak bileklerime darbe alıyorum. Maç sonrası ayakta duracak halim kalmıyor. Bacaklarım yara bere içinde. Şampiyonluk için herşeyi göze alıyoruz" dedi. 
     
     'Kolay maç yok' 
     KALAN haftalarda hiçbir maçın kolay geçmeyeceğini de sözlerine ekleyen Sergen, "Bu yüzden işi garantiye almadan, bol keseden atıp tutma yok. Ligin en iyi futbolunu oynayan biziz. Ancak kimse artık bizden şov beklemesin" diye konuştu. Yıldız oyuncunun bugün MR'ı çekilecek ve hafta sonunda oynayıp oynamayacağı belli olacak. 
     
Pancu müjdesi      SOL ayağındaki problem yüzünden Altay'a karşı oynayamayan Pancu'nun, Adanaspor maçında takımdaki yerini alacağı belirtildi. Rumen yıldızın ağrıların hafiflediği ve sadece idmansız olduğu açıklandı. Son üç maçta fazla varlık gösteremeyen Kaan Dobra'nın ise Adana deplasmanında yedek kulübesine çekileceği, yerine Tamer'in oynayacağı öğrenildi. 
     
'Gerisi gelecek'      GOL orucunu Altay maçında bozan Ahmet Dursun, üzerinden büyük bir yükün kalktığını söyledi. Tecrübeli futbolcu, "Uzun süredir gol atamadığım için, strese giriyordum. Bu yüzden pozisyonlarda aceleci davranıp, net fırsatları kaçırıyordum. Artık rahatladım. Bunu önümüzdeki maçlarda herkes görecek. Gollerin arkası gelecek" ifadesini kullandı. 
     

</TEXT>
</DOC>
