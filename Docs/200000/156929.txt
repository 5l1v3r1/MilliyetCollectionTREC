<DOC>
<DOCNO> 156929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur06.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Kağıt paralar bakteri yuvası... 
</HEADLINE>
<TEXT>

     Konya Selçuk Üniversitesi'nde yapılan bir araştırmada, kağıt paralarda enfeksiyon yapabilecek bakteriler bulundu. 
     Sağlık Bakanı Recep Akdağ, para yoluyla bulaşan hastalıklara karşı, kirli kağıt paraların, banka şubelerinde temiz banknotlarla değiştirilmesi, el hijyen ve temizliğinin sağlanması ve cüzdan kullanma alışkanlığının yaygınlaştırılması önerilerinde bulundu. 
     Bakan Akdağ, valiliklere gönderdiği genelgede, para yoluyla bulaşan hastalıklara karşı önlem alınmasını istedi. 
     Genelgede, piyasada özellikle eskimiş, yıpranmış ve kirli kağıt paraların, üzerinde bulunabilecek mikroorganizmalar nedeniyle bazı enfeksiyon hastalıklarına yol açabileceği vurgulanan Konya Selçuk Üniversitesi tarafından yapılan ''Piyasadaki Paraların Bakteriyolojik İncelemesi'' başlıklı araştırmaya da yer verildi. 
     Araştırmada kullanılan 410 kağıt ve metal paranın bakteriyolojik incelemesi sonucunda, paraların çoğunlukla insanlarda enfeksiyon yapabilecek bakterilerle kirlendiği tespit edildi. 
     Araştırmada, ''Bağırsak florasında yer alan bu bakterilerin paralar üzerinde bulunması, paraların dışkıdan gelen bakterilerle kirlendiğinin delilidir. Bu bakteriler, vücut direnci kırıldığında hastalıklara yol açmaktadır'' saptaması yapıldı. 
     
     ÖNLEMLER 
     Bakanlık tarafından gönderilen genelgede, kirli paraların insan sağlığı üzerindeki etkilerinin azaltılması ve önlenmesi için şu önlemlerin alınması istendi 
     ''- Para hareketinin yoğun yaşandığı kurumlar ve işyerleri görevlileri ile şahıslarca tahsil edilen kirli ve yıpranmış kağıt paraların tekrar piyasaya verilmeyerek Merkez Bankası, Ziraat Bankası veya diğer banka şubelerinde temiz banknotlar ile değiştirilmesi, - Temiz banknotların gişe ödemelerinde kullanılması, - Gişe görevlileri için gerekli koruyucu tedbirlerin uygulamaya geçirilmesi, - El hijyen ve temizliğinin sağlanması, - Banknotların uygun şekilde muhafaza edilmesi, - Cüzdan kullanma alışkanlığının yaygınlaştırılması, - Parayla teması yoğun olan belirli meslek ve çalışanların rutin periyodik sağlık muayenelerinin yapılması, muayene sonuçlarına göre gerekli önlemlerin alınması, - Paraların parmaklar, dil ve dudakla ıslatılarak değil, para sayma makinesi, antiseptik özellikli sıvı ile ıslatılan ve bu sıvı sık sık değiştirilen süngerler ve benzerleri kullanılarak sayılması, - Paraların yiyecek ve içeceklerle temasının önlenmesi, - Çocukların paraları ağızlarına götürme alışkanlığının önüne geçilmesi.'' Genelgede, madeni paralar için de benzeri tedbirlerin alınması istendi. 
     
</TEXT>
</DOC>
