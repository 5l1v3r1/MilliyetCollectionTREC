<DOC>
<DOCNO> 158883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur08.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de gözaltına alınan 4 kişinin sorgulanması sürüyor... 
</HEADLINE>
<TEXT>

     Tunceli'de, güvenlik güçleriyle bir grup terörist arasında çıkan çatışmada gözaltına alınan 4 kişinin sorgulaması sürdürülüyor. 
     Tunceli Valisi Ali Cafer Akyüz, dün gece devriye görevi yapan güvenlik güçleriyle, bir grup terör örgütü MKP HKO Maoist Kominist Partisi Halk Kurtuluş Ordusu militanı arasında Dinar Deresi ormanlık alanında çıkan çatışmanın ardından bölgedeki operasyonun devam ettiğini kaydetti. 
     Çatışmada ölü ele geçirilen kadın teröristin Aycan Tato olduğunun tespit edildiğini kaydeden Vali Akyüz, ''Olayla ilgili gözaltına alınan 4 kişinin sorgulaması sürüyor. Çatışmaya girdikten sonra olay yerinden kaçmış olabileceği tahmin edilen teröristlerin yakalanması için bölgede başlatılan operasyonlar aralıksız sürdürülüyor'' diye konuştu. 
     Gözaltına alınanlar arasında, Kızılay İl Başkanı ve eski DYP İl Başkanı Mukadder Çeker de bulunuyor. 
     Bu arada, Ekim 2002'de Tunceli kırsalında düzenlenen toplantıda kurulan MKP HKO'nun terör örgütü TİKKO'nun devamı olarak faaliyet gösterdiği, Tunceli, Erzincan, Sivas, Tokat ve Amasya bölgesinde silahlı eylem grupları bulunan örgütün 300'e yakın militanı olduğu öğrenildi. 
     
</TEXT>
</DOC>
