<DOC>
<DOCNO> 178913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun09.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri "Kürt-Türkmen çatışması kuzeydeki en büyük sorun" 
</HEADLINE>
<TEXT>

     ABD Dışişleri Bakan Yardımcısı Richard Armitage, Irak'ın kuzeyinde geçen günlerde meydana gelen ve 10 kadar Türkmenin yaşamını yitirdiği şiddet olaylarını ''kuzeydeki en büyük sorun'' olarak nitelendirdi ve bu meselenin çözümü için çalışılması gerektiğini kaydetti. 
     Armitage, Washington'da bir grup gazeteciye Irak'taki güvenlik durumuna ilişkin yaptığı açıklamada, ülkenin büyük çoğunluğunda durumun sakin olduğunu ve halkın yaklaşık yüzde 80'inin koalisyon güçlerine olumlu yaklaştığını belirtti. 
     Richard Armitage, ABD askerlerine hemen her gün ölümcül saldırılar düzenlendiğini, Bağdat'ın kuzey ve batısındaki ''Baas üçgeni'' olarak adlandırdığı bölgenin, çok büyük bir sorun olduğunu da kabul etti. 
     Armitage, ''Ancak bunun dışında, kuzeyde işler hemen hemen normal. Sadece Kürtlerle Türkmenler arasındaki şiddet, sıkıntı verici. Bunun çözümü için çalışmaya devam etmemiz gerekiyor'' dedi. 
     
</TEXT>
</DOC>
