<DOC>
<DOCNO> 160060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/dunya/dun01.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, büyükelçileri artık 'turist' sayıyor 
</HEADLINE>
<TEXT>

Baas rejimine akredite büyükelçilerin diplomatik statülerini tanımadığını ilan eden ABD, 'bir taşla birkaç kuş vurma' peşinde 
     YASEMİN ÇONGAR Washington 

     Bush yönetimi, Irak'ta daha önce Baas rejimi nezdinde akredite olan yabancı ülke temsilcilerinin diplomatik statülerini tanımadığını açıkladı. Fiilen yürürlükte olan uygulamanın ilanı anlamındaki bu açıklama, Washington'a, hem Irak'taki etkinliklerinden rahatsız olduğu ülke temsilcilerine karşı önlem alma fırsatı veriyor, hem de Bağdat'ta "rejim devamlılığının" söz konusu olmadığı mesajını güçlendiriyor. ABD, aynı zamanda, bu politikası ile, Irak'ta kurulacak yeni yönetimin meşruiyet zeminini hazırlıyor. 
     ABD Dışişleri Bakanlığı Sözcüsü Richard Boucher, Baas rejiminin ortadan kalkmasıyla birlikte, o rejim nezdinde akredite olan bütün yabancı ülke diplomatlarının "diplomatik statülerini yitirdiklerini" ve artık dokunulmazlığa sahip olmadıklarını bildirdi. 
     
     Binaların durumu 
     Sözcü ayrıca, Irak'taki büyükelçilik, konsolosluk ve ataşelik gibi diplomatik statüdeki binaların da "sıradan binalara" dönüştüklerini söyledi, ancak daha sonra, bu binaların "dokunulmazlık durumunun kısmen sürüyor olabileceği" sözleriyle açıklamasını yumuşattı. Boucher, eski diplomatların bu aşamada Irak'a dönmesine karşı olduklarını da belirterek, "Diplomatlara akreditasyon verecek ve diplomatik statülerini tanıyacak bir makam şu anda yok" dedi. Washington aynı uyarıları, Büyükelçi Osman Paksüt'ü, bir süre önce Bağdat'a geri gönderen Türkiye'ye de yapmış ve ABD askerlerinin, büyükelçinin ya da Türk büyükelçilik binasının güvenliğini garanti edemeyeceğini bildirmişti. 
     

</TEXT>
</DOC>
