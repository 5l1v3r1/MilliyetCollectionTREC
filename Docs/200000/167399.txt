<DOC>
<DOCNO> 167399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/ekonomi/eko02.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın mallarına haciz 
</HEADLINE>
<TEXT>

Uzanların ve istifa eden yönetim kurulu üyelerinin malvarlıklarına ihtiyati tedbir konulması için harekete geçildi. Başbakan Yardımcısı Şener bankanın eski yönetim kurulu üyeleri ve yöneticilerine ihtiyati haciz uygulanabileceğini söyledi... 
Bu rapor nasıl hasıraltı edildi      İmar Bankası'nın içinin nasıl boşaltıldığına ilişkin murakıp raporları iki yıl önceden bilindiği halde banka hakkında neden işlem yapılmadığı sorusu gündeme geldi. 17 Eylül 2001 tarihli raporunda, "30.06.2001 tarihi itibariyle grubun banka nezdindeki doğrudan ve dolaylı risklerinin toplamının 1 katrilyon 267 trilyon 49 milyar lira, bankanın mevduatının ise 1 katrilyon 374 trilyon 738 milyar lira olduğuna dikkat çekilerek, şu ifadelere yer verilmişti 
     "Bankanın döviz varlıkları ve döviz yükümlülükleri birlikte değerlendirildiğinde mevduat şeklinde toplanan kaynağın 31.07.2001 tarihi itibariyle 243 trilyon 266 milyar liralık kısmının tamamına yakınının, dövize endeksli kredi biçiminde doğrudan veya dolaylı yollarla grup şirketlerine kullandırıldığı ve bu kredilerin şirketlerce dövizli borç olarak izlendiği belirlenmiştir. 
     
     Yine off - shore oyunu 
     BDDK tarafından bankaya gönderilen 26.05.2001 tarih ve 4239 sayılı yazıda yer alan bir diğer husus ise bankanın ...... Off - Shore Ltd.'deki depo bakiyesidir. Yazı ile bankadan, Off - Shore'daki depo bakiyesinin Haziran 2001'de 170 milyon dolara, Aralık 2001'de 116 milyon dolara, Haziran 2002'de 58 milyon dolara düşürülmesi, Aralık 2002'de ise tamamen kapatılması istenmiştir. Bankanın cevabi yazısında, Haziran 2001 hedeflerine ancak Aralık 2001'de ulaşabileceği belirtilmiştir. 30.06.2001 tarihli banka mali tablolarına göre ..... Off - Shore Ltd. nezdinde bulunan depo 219 trilyon 349 milyar TL'dir. Buna ilişkin faiz ve reeskontlar da 193 trilyon 765 milyar TL.dir. Grup şirketlerine kullandırıldığı belirlenen deponun tasfiye edilmesi banka tarafından ivedilikle ele alınması gereken bir konudur. Bankanın döviz varlıkları değerlendirildiğinde mevduat şeklinde toplanan kaynağın 31.07.2001 tarihi itibariyle 243 trilyon 266 milyar TL.lik kısmının yurtdışı bankalara plase edildiği, munzam karşılıkları haricinde kalan kısmın dövize endeksli kredi biçiminde doğrudan veya dolaylı yollarla grup şirketlerine kullandırdığı belirlenmiştir." 
     
Sabah, Star ve Akşam'da manşet olmadı      İmar Bankası yönetimine yapılan atamalara ilişkin haber dün hemen hemen bütün gazetelerin birinci sayfasının manşeti olurken, Sabah ve Star gazeteleri habere birinci sayfalarında yer vermedi. 
     Sabah gazetesi İmar Bankası ile ilgili habere 9. sayfada yer verirken, ilk sayfasında "Uzanlar'a karartma" başlığıyla RTÜK'ün Star, Star Max ve Kanal 6'nın da aralarında bulunduğu grubun beş kanalının yayınının bir ay süreyle durdurulmasına ilişkin haberi vermeyi tercih etti. Star gazetesi ise İmar Bankası'na atama haberine hiç yer vermedi. Star'ın birinci sayfasında 'Cumhuriyet tarihinin en iğrenç siyasi komplosu' başlıklı haberdeki kutuda '3 Temmuz 2003 AKP Uzan Grubu'na ait İmar Bankası'na el koydu" ifadesi yer aldı. Atama haberi Akşam gazetesi'nde de manşet olmadı. Akşam gazetesi, birinci sayfasında sadece "BDDK'dan İmar'a yeni yönetim" başlığıyla kısa bir anons yayınladı. 
     
İki yıl önce uyarmışlardı      17 Eylül 2001 tarihli raporda, "tamamı grup şirketlerine kullandırılmış ve donuklaşmış olan kredilerle ilgili olarak BDDK ile eşgüdüm içerisinde bir geri ödeme planı hazırlanması ve kredilerin azaltılması..." önerisine de yer verilmişti. 
     Tüm mevduatını bağlı olduğu gruba kredi olarak kullandıran İmar Bankası'nın o dönem Bankalar Yasası'nın açık şekilde ihlal ettiğini ortaya koyan rapor 29 ve 30 Aralık 2001 tarihli Milliyet gazetesinde de yer almıştı. Bankalar Yasası'na göre banka ismi vermek suç olduğu için açıkca banka isminin yer almadığı haberde bu murakıp raporlarının neden işleme konmadığı da sorulmuştu. Bu haberlerin yayımlandığı dönemde DSP - ANAP - MHP koalisyonu iktidardaydı. Ecevit'in başkanlığındaki hükümette, Devlet Bahçeli, Mesut Yılmaz ve Hüsamettin Özkan Başbakan Yardımcısıydı. Ekonomiden sorumlu Devlet Bakanı ise Kemal Derviş'ti. Murakıp raporunun verildiği tarihte yani Eylül 2001'de de Ekonomiden sorumlu Devlet Bakanı Recep Önal'dı. 
     

</TEXT>
</DOC>
