<DOC>
<DOCNO> 159809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur27.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision paylaşılamıyor. Antalya da talip oldu... 
</HEADLINE>
<TEXT>

     Antalya Ticaret ve Sanayi Odası ATSO Başkanı Menderes Türel, 29. Eurovision Şarkı Yarışması'nın tüm satış ve sponsorluk haklarının Antalya Sivil Turizm İnisiyatifi'ne devredilmesi halinde, TRT'nin üstleneceği her türlü maliyeti üstlenmeye ve TRT'nin reklam gelirlerinden hiçbir talepte bulunmamaya hazır olduklarını bildirdi. 
     ATSO Başkanı Türel yaptığı yazılı açıklamada, ATSO'nun 29. Evurovision Şarkı Yarışması'na ev sahipliği yapma konusunda ''Israrlı ve kararlı'' olduğunu vurgulayarak, sponsorluk ve satış haklarının ATSO'ya devredilmesi halinde, organizasyonu TRT'nin teknik desteğiyle, devlete ve TRT'ye hiç bir maliyet yüklemeden gerçekleştirmeyi taahhüt ettiklerini kaydetti. 
     Kültür ve Turizm Bakanı Erkan Mumcu'nun direktifiyle, önümüzdeki yıl 11'incisi düzenlenecek Aspendos Opera ve Bale Festivali'nin, ATSO önderliğindeki ''Antalya Sivil Turizm İnisiyatifi''ne devredildiğini hatırlatan Türel, bunun karşılığında Devlet Opera ve Balesi Genel Müdürlüğü'nün festival için bütçe ayırmayacağını ve maliyet üstlenmeyeceğini vurguladı. Bu organizasyonun başarıyla uygulanabileceğinin gösterilmesi için de, bu yılki festivale Akdeniz Turistik Otelciler Birliği AKTOB organizasyonuyla 15 gün gibi kısa bir sürede 1 milyon dolarlık sponsor desteği sağlandığına işaret eden Türel şöyle devam etti 
     ''Buradan hareketle, önümüzdeki yıl 29'uncusu yapılacak olan Eurovision Şarkı Yarışması'nı Antalya'da yapma konusundaki kararlılığımızı ve ısrarcılığımızı göstermek için aynı yöntemi TRT'ye de öneriyoruz. Tüm satış ve sponsorluk haklarının ATSO'ya devredilmesi karşılığında, yarışma nedeniyle TRT'nin üstleneceği her türlü maliyeti Antalya Sivil Turizm İnisiyatifi olarak üstlenmeyi kabul ediyoruz. TRT'nin yayın sırasındaki reklam gelirleri konusunda da hiçbir talepte bulunmuyoruz. Bizim araştırmamıza göre, bu yıl Letonya'nın başkenti Riga'da yapılan yarışmanın maliyeti 11 milyon Amerikan dolarının üzerindedir. Antalya Sivil Turizm İnisiyatifi, kentimizin geleceği için bu maliyeti karşılayacak mali destek ve sponsorluk giderlerini üstlenme konusunda kararlıdır.'' 
     
</TEXT>
</DOC>
