<DOC>
<DOCNO> 198655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo18.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te transfer sesleri... Rota Avrupa... 
</HEADLINE>
<TEXT>

     UEFA Kupası 2. tur rövanş karşılaşmasında Fransa'nın RC Lens takımını 3-1 yenerek 3. tura yükselme başarısı gösteren Gaziantepspor, ligde ve UEFA Kupası'nda daha büyük başarılara imza atmak için transfer arayışlarını hızlandırdı. 
     Transfer için rotayı Avrupa'ya çeviren kırmızı-siyahlı ekipte, RC Lens maçı sonrasında takımla birlikte Gaziantep'e gelmeyen kulüp profesyonel futbol şubesi sorumlusu Asım Atmaz, dış transfer sorumlusu Eray Ozan ile birlikte Almanya'ya, teknik direktör yardımcısı Hındal Gündüz ise Belçika'ya gitti. 
     Gaziantepspor Kulübü Profesyonel Futbol Şubesi Sorumlusu Asım Atmaz, A.A muhabirine yaptığı açıklamada, daha büyük başarılara imza atmak için mevcut kadroyu kaliteli 3-4 futbolcu transfer ederek güçlendirmek istediklerini söyledi. 
     RC Lens maçı sonrasında, yalnızca ligi değil, UEFA Kupası'nıda düşünmek zorunda olduklarını ifade eden Atmaz, şöyle konuştu 
     ''Artık yalnızca ligi düşünmüyoruz. Türk futbolunu da temsil ettiğimiz için sorumluluğumuz arttı. Lens maçı sonrasında, transfer arayışlarına hız verdik. Almanya ve Belçika liglerinde futbolcu transfer etmek için bazı maçları izleyip futbolcu beğenmeye çalışacağız. 
     Transfer konusunda hata yapmamak için çok titiz bir çalışma yapıyoruz. Önemli olan transfer ettiğimiz futbolculardan en iyi verimi alabilmek. Şu ana kadar transferde başarılı olduğumuza inanıyorum. Bu başarıyı sürdürmek için ince eleyip sık dokuyarak, takıma yararlı olabilecek oyuncuyu bulumaya çalışıyoruz.'' 
     
</TEXT>
</DOC>
