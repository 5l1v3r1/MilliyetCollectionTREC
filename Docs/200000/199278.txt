<DOC>
<DOCNO> 199278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko37.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MOPAK gün sayıyor... 
</HEADLINE>
<TEXT>

     Özelleştirme İdaresi tarafından geçtiğimiz ay satışı gerçekleştirilen Kastamonu Taşköprü SEKA Sigara Kağıdı Fabrikası'nı alan MOPAK, fabrikanın devrini aldıktan sonra 1 Ocak'ta düğmeye basmaya hazırlanıyor. 
     Fabrikada çalışmak için bugüne kadar 5 binin üzerinde başvuru olduğunu belirten MOPAK yetkilileri, eski SEKA işçilerinden de işçi almak istediklerini belirttiler. 
     Yönetim Kurulu Başkanı Mehmet Ali Molay, A.A muhabirine yaptığı açıklamada, MOPAK'ın yüzde yüz Türk sermayesi ile kurulmuş bir şirket olduğunu hatırlatarak, ''Taşköprü Sigara Kağıt Fabrikamız'da da yerli üretime yönelik öncelik verilecek. Hammadde temininde Taşköprü bölgesinde çiftçiler tarafından yetiştirilen kendire öncelik verilecek ve bölge halkına yönelik planlı üretim yaptıracağız'' dedi. 
     Ocak ayının ilk haftasında fabrikayı çalıştırmaya başlamayı planlayan MOPAK'ın hedefi, TEKEL'in Sigara Kağıdı ihtiyacını karşılamanın yanı sıra Irak pazarını da eline geçirmek... 
     Mehmet Ali Molay, Irak'da ciddi bir pazar olduğunu ve bu pazardaki yerlerini alarak Türkiye'ye döviz kazandırmayı hedeflediklerini söyledi. 
     Yılbaşından itibaren tam kapasite ile çalışmaya başlayacak olan Taşköprü MOPAK Sigara Kağıdı Fabrikası, üreteceği sigara kağıdının yüzde 50'sini iç piyasaya diğer bölümünü ise dış piyasaya sürmeyi hedefliyor. 
     MOPAK'ın Taşköprü Sigara Fabrikası'nda yeni teknolojik yatırımlar yaparak Uluslararası piyasada rekabet gücünü de artırmayı hedeflediği bildirildi. 
     
</TEXT>
</DOC>
