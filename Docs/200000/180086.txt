<DOC>
<DOCNO> 180086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur22.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Jones Her türlü yardımı memnuniyetle karşılayacağız 
</HEADLINE>
<TEXT>

     NATO Avrupa Müttefik Yüksek Komutanı SACEUR Orgeneral James L. Jones, Irak'a ilişkin olarak verilebilecek her türlü yardımın, ABD tarafından memnuniyetle karşılanacağını söyledi. 
     Orgeneral Jones, Milli Savunma Bakanı Vecdi Gönül'ü bakanlıktaki makamında ziyaret etti. 
     Bakan Gönül, burada yaptığı konuşmada, Orgeneral Jones'in nezaket ziyaretinde bulunduğunu kaydetti. 
     Türkiye'nin 1952 yılından beri NATO'nun bir üyesi olduğunu belirten Bakan Gönül, NATO ile Türkiye'nin ilişkilerinin sadece diplomatik düzeyde kalmadığını, ''teşkilatlanma, müşterek harekat yapma ve stratejik konularda beraber karar alma'' süreçlerini de içerdiğini bildirdi. 
     NATO ile ilişkilere Türkiye'nin büyük önem verdiğini ifade eden Gönül, bundan sonra da yakın işbirliğinin devam edeceğini vurguladı. 
     Orgeneral Jones da, bu ziyaretin NATO misyonu çerçevesinde gerçekleştirdiği ilk ziyaret olmadığını ifade etti. NATO'nun önemli bir dönüşüm sürecinde olduğunu belirten Orgeneral Jones, yeni yüzyıla uygun yetenekler geliştirmeye çalıştıklarını kaydetti. 
     Genelkurmay Başkanı Orgeneral Hilmi Özkök ile son derece iyi görüşmeler gerçekleştirdiğini dile getiren Orgeneral Jones, Türkiye'nin NATO'nun askeri yeteneklerini dönüştürmesinde ve ittifaka katkı bağlamında önemli yeri olan bir devlet olduğunu söyledi. Türkiye'nin sadece tarihi olarak değil, bugün de katkılarına devam ettiğine işaret eden Orgeneral Jones, ittifakın ve bu dönüşümün bir parçası olmanın heyecan verici olduğunu söyledi. 
     Orgeneral Jones, Türk Genelkurmay Başkanlığı ve muhataplarıyla bu konuları ele aldıklarını bildirdi. 
     
     ''GÖRÜŞMELER DEVAM EDECEK'' 
     NATO Avrupa Müttefik Yüksek Komutanı Orgeneral Jones, Türkiye'nin Irak'la ilgili olarak ne tür katkılarda bulunabileceğini soran bir gazeteciye de, ''Irak'a ilişkin olarak verilebilecek her türlü yardım, ABD tarafından memnuniyetle karşılanacaktır'' karşılığını verdi. 
     Bunun ABD'nin Türkiye ve diğer ülkelerle ele aldığı ikili bir konu olduğunu belirten Orgeneral Jones, ''Görüşmeler devam edecektir. Konunun nereye gideceğini hep birlikte göreceğiz'' diye konuştu. 
     Bir gazetecinin, ''Türkiye'nin ABD tarafına bazı soruları vardı. Görüşmelerde bu sorulara yanıtlar getirecek misiniz '' sorusu üzerine Orgeneral Jones, Türkiye'ye NATO'daki misyonu çerçevesinde geldiğini belirterek, ayrıca ABD'nin Avrupa'daki kuvvetlerinin komutanı olarak burada bulunduğunu kaydetti. Orgeneral Jones, ''Bu soruların yanıtları ABD Merkez Karargahı Centcom Komutanlığı tarafından karşılanmalıdır. Belirttiğim gibi bunlar ikili konulardır'' dedi. 
     Orgeneral Jones, Irak'a ilişkin Türkiye'nin düşünceleri çerçevesinde, ABD'nin Avrupa kuvvetleri komutanı veya NATO Avrupa Yüksek Komutanı olarak yapabileceği bir şey varsa, bundan mutluluk duyacağını söyledi. 
     Bir başka soru üzerine de, Orgeneral Jones, ana konu olarak NATO sorunlarını görüşmek üzere burada bulunduğunu kaydetti. 
     Bir başka gazetecinin, ''Irak'a bir NATO misyonu çerçevesinde kuvvet gönderilmesi konusunda görüşleriniz neler '' sorusunu yanıtlarken, Orgeneral Jones, basında bu konuda çıkan yorumları yakından takip ettiğini ifade etti. 
     Bölgede devam eden konuyla ilgili diyalog sürecini de izlediğini belirten Orgeneral Jones, 7 ay önce ISAF'a ilişkin benzer bir diyalogun geliştiğini ve 7 ay sonunda NATO'nun Afganistan'a kontrol gücü gönderdiğini anlattı. Orgeneral Jones, ''NATO büyük bir ittifaktır. Şu anda henüz böyle bir şey söz konusu değil, ama devam eden diyalogla biz de yakından ilgileniyoruz'' diye konuştu. 
     Orgeneral Jones, öğle saatlerinde Etimesgut Askeri Havaalanı'ndan İstanbul'a gidecek. 
     Orgeneral Jones, İstanbul'da 1. Ordu Komutanı Orgeneral Yaşar Büyükanıt ve diğer yetkililerle biraraya gelecek. Konuk komutanın akşam saatlerinde Türkiye'den ayrılması bekleniyor. 
     
</TEXT>
</DOC>
