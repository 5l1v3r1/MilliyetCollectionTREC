<DOC>
<DOCNO> 199055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo10.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor, 6 hafta sonra gol attı 
</HEADLINE>
<TEXT>

     İkinci Futbol Ligi B Kategorisi C Grubu takımlarından Erzurumspor, en son 6 hafta önce Mersin Mezitlispor maçında attığı golün ardından dün oynadığı Şanlıurfaspor maçında golle tekrar tanıştı, ancak 3-1 yenilmekten kurtulamadı. 
     Sezona şampiyonluk parolasıyla başlayan mavi-beyazlı takım, son olarak Mersin Mezitlispor deplasmanında 90. dakikada attığı golün ardından Şanlıurfaspor maçının 19. dakikasına kadar rakip fileleri havalandıramadı. 
     Erzurumspor, son 6 haftada kendi sahasında Hatayspor'a 3-0, Adıyamanspor'a 3-0, Mardinspor'a 1-0, deplasmanda da Tarsus İdmanyurdu'na 1-0, Şanlıurfaspor'a da 3-1'lik skorlarla yenilirken, Iğdırspor ile deplasmanda 0-0 berabere kalarak, bu sürede kalesinde gördüğü 11 gole, ancak dün 1 golle karşılık verebildi. 
     Daha önce 1993-1994 sezonunda 383 dakika gol atamayan mavi- beyazlılar, bu sezon 469 dakika gol atamayarak kendilerine göre yeni bir rekor kırmış oldu. 
     
</TEXT>
</DOC>
