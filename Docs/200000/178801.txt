<DOC>
<DOCNO> 178801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur44.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda uzun süre kalma rekoru kırıldı... 
</HEADLINE>
<TEXT>

     Antalya'nın Manavgat İlçesi'nde bir otelde, en çok müşteriyle havuzda en uzun süre kalma rekoru kırıldı. 
     Manavgat'taki Side Pegasos World Oteli'nce gerçekleştirilen rekor denemesi, Manavgat 3. Noteri İlknur Kaya gözetiminde sabah saatlerinde başladı. Adlarını yazdırarak havuza giren müşteriler, animatörler eşliğinde 56 dakika hareket yaptılar. Müşteriler daha sonra yine sayılarak, havuzdan çıktılar. 
     Noter İlknur Kaya, toplam 1136 kişinin 56 dakika havuzda kaldığını belirtti. Böylece, daha önce Kemer'de bir otelde gerçekleştirilen 564 müşteri ile 40 dakika havuzda kalma rekorunun geçildiği açıklandı. 
     Otel Genel Koordinatörü Yeşim Özkoç Şahin, ''Amacımız Guinness Rekorlar Kitabı'na otelimizin adını yazdırmak, aynı zamanda müşterilere değişik organizasyonlarla hizmet vermek'' dedi. 
     Müşteriler daha sonra rekoru, şampanya patlatarak ve dans ederek kutladılar. 
     
</TEXT>
</DOC>
