<DOC>
<DOCNO> 176617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/siyaset/siy07.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan askeri, Irak'a Türkiye'den inecek... 
</HEADLINE>
<TEXT>

   İstikrar gücü konusunda Türkiye ile danışmalarda bulunan Pakistan'a, Ankara tam destek sözü verdi 
   UTKU ÇAKIRÖZER Ankara 

   
   Irak'ta oluşturulacak istikrar gücü konusunda Türkiye ile danışmalarda bulunan Pakistan, Ankara'dan tam destek aldı. İslamabad'ın asker gönderme kararı vermesi halinde, birlik sevkiyatı ve lojistik ihtiyaçların Türkiye üzerinden karşılanması dahil tüm kolaylıklar sağlanacak. 
   Kararını vermesi beklenen Pakistan'ın Dışişleri Müsteşarı Riaz Khokhar, dün Ankara'da Dışişleri Bakanlığı Müsteşarı Uğur Ziyal'la biraraya geldi. Khokar, Pakistan birliklerinin yerleştirilmesi planlanan Kuzey Irak konusunda detaylı bilgi aldı. 
   Khokhar, Irak'a gelmeleri durumunda askeri harcamalarının ABD tarafından karşılanması yönündeki beklentilerini dile getirdi. Ankara ise, "Irak'ta yer almanız ülkenize uluslararası itibar kazandırabilir. 11 Eylül saldırıları sonrasında sarsılan imajınız daha da güçlenebilir" mesajı verdi. Bugün devam edecek görüşmelerde, Türkiye Pakistan'ın Irak'ta görev almasına verdiği tam destek kapsamında "asker sevkiyatı" ve "lojistik ihtiyaçların tedariki"nde her türlü kolaylığın sağlanacağı garantisini verecek. Dışişleri kaynakları, Pakistan askerlerinin Türkiye üzerinden Irak'a geçişi için TBMM iznine gerek olmadığını bildirdi. 
   
</TEXT>
</DOC>
