<DOC>
<DOCNO> 196377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo06.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreş milli takımına "ombudsman" çözümü... 
</HEADLINE>
<TEXT>

     Dünya şampiyonalarında alınan başarısız sonuçlardan sonra yabancı antrenör arayışına giren Güreş Federasyonu, bu çabalarından sonuç alamayınca, çözümü milli takımların başına birer Türk ''ombudsman'' atamakta buldu. 
     Milli takımlarda görev yapan antrenörlere yönetmelikler nedeniyle maaş ödeyemeyen GSGM, yurt dışından getirilecek antrenörler için aylık 7 bin dolara kadar ödenek ayırdı. Ancak, temasa geçilen hiçbir yabancı antrenörle anlaşma sağlanamadı. Bunun üzerine öncelikle Yakup Topuz, Serbest Güreş Milli Takımı'nda teknik menajer olarak görevlendirildi. Topuz'un, Milli Takım'da idari işlerin dışında, teknik konularda da çalışma yapacağı bildirildi. 
     Grekoromende ise aynı görev için, daha önce Milli Takım Teknik Direktörlüğü'nden ayrılan Salih Bora'nın yanısıra Bilal Tabur, Haluk Koç ve Ata Karataş'a teklif götürüldüğü, bu isimlerden birinin birkaç gün içinde göreve atanacağı bildirildi. Teknik menajer olarak görevlendirilen isimler, Serbest Güreş Milli Takımı Teknik Direktörü İsmail Nizamoğlu ve Grekoromen Güreş Milli Takımı Teknik Direktörü Mehmet Akif Pirim'in de üzerinde yer alacak ve tüm antrenörlerin çalışmalarını denetleyecek. 
     Bu arada Serbest Güreş Milli Takımı'nın başına getirilmesi planlanan Rusya Genç Milli Takımı Teknik Direktörü Sergei Belaglazov'un ABD ile anlaştığı, Grekoromen Güreş Milli Takımı için düşünülen İskenderyan'ın ise transfer teklifini kabul etmediği öğrenildi. 
     Özellikle Serbest Güreş Milli Takımı için yurt dışından Türk asıllı müslüman güreşci transfer etmeyi planlayan Güreş Federasyonu, bu çalışmasında da sonuca ulaşamadı. Federasyon yetkililerin teklif götürdüğü isimlere, ülkelerinin izin vermediği öğrenildi. 
     
</TEXT>
</DOC>
