<DOC>
<DOCNO> 185814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo14.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre faullere rağmen İtalya'da manşetlerde... 
</HEADLINE>
<TEXT>

     İtalyan basını, Şampiyonlar Ligi'nde İnter'in Dinamo Kiev'i 2-1 yendiği maçta son dakikada kullandığı serbest vuruşta Vieri'ye asisti yapan Emre Belözoğlu'nun yapılan faullere rağmen iyi oynadığını yazdı. 
     Orta alanda ''İnter'in cambazı'' olarak nitelenen ve 90 dakika boyunca oyunda kalan Emre'nin, kendisinden bekleneni tam olarak verememesi, aşırı derecede faule maruz kalmasına bağlanıyor. Emre Belözoğlu'na 6,5 veren La Gazzetta dello Sport, ''Ona tanınan özgürlük, sol ayağıyla zaman zaman döktürebilmesi için bırakılan alan bir hayli geniş. İkinci yarı ortalarında daha fazla gayret zamanı geldiğine karar verdi ve bunu sadece düşünmekle de kalmadı, kargaşa yarattı, adam geçti, rakip savunmayı aştı. Şimdilik eksik olan tek şey, maçı darmadağın edecek bir sıçrama yapması'' değerlendirmesini yaptı. 
     Corrire dello Sport ve Tuttosport gazeteleri ise 6 verdikleri Emre Belözoğlu'nun sürekli faule maruz kaldığının altını çizdi. Corriere dello Sport gazetesi, ''İnter'in orta alanındaki bu cambazından ne istenebilir ki'' şeklinde bir soru sorarak, şu yorumda bulundu 
     ''Ondan beklenenler, sürprizler yaratması ve Dinamo Kiev bankının ödünü patlatmasıydı. Ama ilk yarıda Belkeviç'in yaptığı fauller, Emre'nin büyüsünün azalmasına yol açtı. Mücadelede cesur, yaratıcılığı az bir oyun sergiledi.'' Tuttosport'ta ise ''Dinamo Kiev'in adam adama markajını kırmak için Emre'nin ortalığı dağıtması gerekiyordu. Kendisine bol bol morluk kazandıran zor bir işti. İnter'de en fazla faule maruz kalan oyuncu o oldu. Pasları istediği yere göndermekte zorlansa da sürekli denedi. Topla da çok oynadı. Bu zaaf İnter'in koro halinde ve hızlı bir oyun çıkarmasına pek yardım etmiyor.'' 

     
</TEXT>
</DOC>
