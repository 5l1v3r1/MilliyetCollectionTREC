<DOC>
<DOCNO> 162964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko44.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez Elektrik yöneticileri, Mahkemeye başvurdu... 
</HEADLINE>
<TEXT>

     İşletme sözleşmesinin iptal edilmesinin ardından Kepez Elektrik T.A.Ş'den, çıkarılan Genel Müdür Atilla Yılbaş ile genel müdür yardımcıları, Antalya 2. Sulh Hukuk Mahkemesi'ne başvurarak, Santral'e ve genel müdürlük binasına alınmadıklarına ilişkin tespit talebinde bulundular. 
     Sabah saatlerinden itibaren Kepez Elektrik önünde bekleşen Genel Müdür Mahmut Atilla Yılbaş ile genel müdür yardımcıları Cevat Aktepe, Mesut Yalan ve Nilgün Kural ile şirket avukatları, öğleden sonra Antalya Adliyesi'ne giderek, 2. Sulh Hukuk Mahkemesi'ne dilekçe verdiler. Dilekçede, Kepez Elektrik T.A.Ş. yöneticilerinin, Kepez Elektrik Santrali ile santral içindeki genel müdürlük binasına alınmadıklarına ilişkin tespit yapılmasına ilişkin talep yer aldı. 
     Dilekçe üzerine, 2. Sulh Hukuk Mahkemesi Hakimi Birsen Kurt, bir zabıt memuruyla Kepez Elektrik'e geldi. Hakim Birsen Kurt'un gelmesiyle birlikte Santral'in ana giriş kapısında hareketlilik yaşandı. Kepez Elektrik'in avukatları, Hakim Kurt'tan Enerji ve Tabii Kaynaklar Bakanlığı'nın aldığı kararla İşletme Genel Müdürü'nün ve yöneticilerinin içeri alınmadığını, bu yönde tespitte bulunmasını istediler. 
     Hakim Birsen Kurt, güvenlikten sorumlu polis yetkilisi aradı. Bir süre sonra Kaçakçılık ve Organize Suçlar Müdürlüğü'nde görevli Komiser Ali İhsan Özçelik Hakim Birsen Kurt'un yanına geldi. Hakim Kurt, Komiser Özçelik'e, ''Yöneticileri içeri almıyor musunuz'' diye sordu. Komiser, Özçelik ''Tesis kapıları açıktır. Şirket müdürleri ve yetkilileri faaliyetlerine devam edebilirler. Biz, herhangi bir olay çıkmaması için burada görevliyiz. Engelleme söz konusu değildir'' yanıtını verdi. 
     Komiser Özçelik'in sözleri üzerine kapının dışında bekletilen şirket avukatları ve genel müdür yardımcıları, Komiser Özçelik'e tepki göstererek, ''Sayın Hakim, bizi şu anda da içeri almıyorlar. Biz iki gündür içeri alınmıyoruz. Niye yalan söylüyorsunuz. Bizi iki gündür içeri almıyorsunuz'' diye seslendiler. 
     Bunun üzerine, kapının iç kısımında bulunan Hakim Kurt polislere, ''Bırakın gelsinler içeri. Ne diyorlar, bir konuşalım'' diye seslendi. Hakim Kurt daha sonra da, bir başka polis memurunu yanına çağırarak, ''Genel Müdür ve yardımcılarını içeri almıyor musunuz'' diye sordu. Polis memuru görevlilerin içeri alındığını, bir problem olmadığını belirtti. 
     Polis memurunun sözleri üzerine bir şirket avukatı, ''Esas sorun genel müdürlük binasında. Genel müdürlük makamına başka kişiler oturdu, bunun da tespit edilmesini istiyoruz'' dedi. 
     Hakim bu talep üzerine, otomobiline Genel Müdür Atilla Yılbaş'ı da alarak, tespit yapmak üzere, santral içindeki genel müdürlük ana binasına gitti. 
     
</TEXT>
</DOC>
