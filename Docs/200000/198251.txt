<DOC>
<DOCNO> 198251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/ekonomi/eko00.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Almanya'ya 'kabadayı' benzetmesi 
</HEADLINE>
<TEXT>

   Bütçe açığı için yaptırım uygulanmayan Fransa ve Almanya kabadayıya benzetildi. Avrupa'daki küçük ülkelerin bu iki ülkeye karşı ortak hareket edebileceği belirtiliyor 
   EKONOMİ SERVİSİ 
   
   Avrupa Birliği AB ekonomi bakanlarının, geçtiğimiz gün AB Komisyonu'nun talebine rağmen, euro para birimi kriterlerine uymayan Fransa ve Almanya'ya yaptırımda bulunmaması üzerine çıkan 'istikrar krizi' büyüyor. 
   Alman Maliye Bakanı Hans Eichel yaptığı açıklamada yaptırımda bulunmama kararını 'Almanya için çok gerekli' olarak niteledi ve bütçe kesintilerinin devam etmesi halinde zaten kırılgan olan toparlanmanın tehlikeye gireceğini söyledi. Fransa Maliye Bakanı Francis Mer ise daha önce Brüksel'den verilen direktifler nedeniyle durgunluğa giden Portekiz örneğini hatırlatarak, euro para birimi kriterlerini belirleyen ve sıkı maliye politikaları öngören 'istikrar paktı'nı eleştirdi. 
   Avrupa basınında yapılan yorumlarda ise Fransa ve Almanya'nın yine kazandığı belirtilerek, Avrupa Birliği'nin kuruluş aşamasında ve gelişiminde en önemli rolleri üstlenen bu iki ülke 'oyun sahasındaki kabadayılara' benzetildi. 
   
   Karşı cephe 
   Fransa ve Almanya'ya yüksek bütçe açıkları için yaptırım uygulanmaması kararının ekonomik etkisinin uzun vadede görüleceğinin belirtildiği yorumlarda, faturanın yüksek enflasyon rakamları ve yüksek faiz oranları olacağı kaydedildi. 
   Ayrıca karar almada en güçlü iki ülke olan Almanya ve Fransa'ya karşı küçük ve orta büyüklükteki ülkelerin ortak bir çaba içine gireceği ve ortak hareket edeceği belirtiliyor. Hollanda Maliye Bakanı Gerrit Zalm bu konuda yaptığı açıklamada, "Bence artık her şey daha kötü bir gidişat içine girecek. Olanlardan sonra artık küçük ülkeler kendilerine büyük ülkelerin ellerine bırakmak istemeyecek" dedi. 
   
   İngiltere uzaklaştı 
   Avrupa Birliği'ne üye olup euro bölgesine üye olmayan ülkelerden İngiltere'de birliğin yaşadığı son krizden sonra parasal birliğe euro'ya geçmek için erken olduğu kanısı oluştu. Kamu maliyesi düşünce kuruluşularından Institute for Fiscal Studies direktörü Robert Chote, "Bu tartışmalar Avrupa'nın mali kurallarının ne kadar katı olduğunu gösteriyor. Ülkelerin yatırım kararlarında ve ekonominin zor durumda olduğu dönemlerde daha esnek kurallar getirilmeli" dedi. 
   
   'Almanya, büyük itibar kaybetti'    'İstikrar paktının babası' olarak bilinen Almanya eski Maliye Bakanı Theo Waigel, yaptığı açıklamada "Bu Almanya'nın büyük bir itibar kaybıdır" dedi. 
   Waigel, "Avrupa'daki diğer ülkeler sorunla başa çıktı. Sadece Almanya ve Fransa gerekli yapısal reformları yapmadılar. Çünkü biz yeterince büyüğüz bize kimse dokunamaz diye düşündüler" diye konuştu. İngiliz Hazinesi'nden sorumlu Gordon Brown ise Almanya ve Fransa'ya tam destek verdiğini açıklayarak, her ülkeye kamu borcu ve yatırım ihtiyaçları için farklı koşulları içeren yeni kuralların getirilmesinin yolunun açıldığını belirtti. 
   
   Avrupa ülkeleri ikiye bölündü    İstikrar paktını eleştirenler 
   Almanya Komisyonun bütçe açıkları ile ilgili tavsiyelerine uymadı ve istikrar paktının yeniden yapılandırılmasını istiyor. 
   İngiltere Almanya ve Fransa'nın karşı duruşunu destekliyor. Paktın daha esnek kuralları olması gerektiğine inanıyor. 
   Fransa Paktın kriterlerine uyamadı ve açıkların kapatılmasını reddetti 
   Lüksemburg İstikrar paktına karşı olanlardan. 
   Portekiz Bir kez yüzde 3 sınırını aştı. İstikrar paktına göre bütçe açığının gayri safi yurtiçi hasılaya oranı yüzde 3'ü geçmemeli. 
   Belçika Gönülsüz olarak destekliyor. Paktın geçerli olmasını savunuyor ama daha esnek kuralları olması gerektiğine inanıyor. 
   Yunanistan Sıkı maliye politikaları öngören istikrar paktının gönülsüz destekleyicilerinden. Bu sene yüzde 2'nin altında gelecek yıl da yüzde 1.2 bütçe açığı hedefliyor. 
   
   Fransa - Almanya karşıtları 
   İsveç Başbakan Goran Persson euro referandumu boyunca Fransa'nın hatalarını eleştirdi. Ülke şu anda bütçe fazlası veriyor. 
   Danimarka Güçlü bir kamu maliyesi ve bütçesi var. Paktı destekleyenlerden. 
   Avusturya Paktın kurallarına uyulmamasını en fazla eleştirenlerden. Kamu maliyesi iyi durumda. 
   Hollanda Kamu maliyesini güçlendirdikçe Almanya ve Fransa'ya karşı olan tepkisi arttı. 
   Finlandiya Hollanda ve Avusturya gibi katı eleştiri getirenlerden. Ekonomi bütçe fazlası veriyor. 
   İspanya İstikrar paktını destekleyerek herkesi şaşırttı. Denk bütçe açıkladı. 
   
   
</TEXT>
</DOC>
