<DOC>
<DOCNO> 198539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun09.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacıya THY bonusu 
</HEADLINE>
<TEXT>

   İstihbarat raporları, El Kaide'nin Türkiye'yi 'üs' haline getirdiğini ortaya koydu. ABD'de ikiz kulelere uçakla bombalı saldırı düzenleyen teröristlerden Cerrah'ın THY'den bonus kartı olduğu ortaya çıktı 
      TOLGA ŞARDAN Ankara 
   
   Dünyayı kana bulayan El - Kaide'nin Türkiye'deki bağlantıları özel bir raporla gözler önüne serildi. ABD'deki 11 Eylül saldırılarına katılan bazı eylemciler ile El Kaide ile temasta olan bazı yerel örgütlerin Türkiye'de rahatça hareket ettikleri ortaya çıktı. İstihbarat birimlerinin iki yıllık çalışmalarını içeren özel rapordaki bilgilerden, İstanbul saldırılarını da üstlenen El Kaide ile bağlantı kişi ve grupların Türkiye'yi adeta "üs" haline getirdiği anlaşıldı. Rapora yansıyan bilgilerin bir bölümü şöyle 
   11 Eylül saldırılarında görev alan Ziad Samir Cerrah'ın THY'nin bonus programı olan Miles Miles üyesi olduğu anlaşıldı. 4 ayrı isim kullanan Cerrah'ın 27 Aralık 2000'de Lufthansa ile Münih'ten İstanbul'a geldiği ve THY ile Beyrut'a geçtiği anlaşıldı. Cerrah'ın yolcu listesinde 59. sırada bulunduğu saptanırken, belirli bir uzunlukta uçuş karşılığında bedava uçuş sağlayan Miles Miles programında "1322256" numaralı üye olarak kart sahibi olduğu anlaşıldı. Ancak Cerrah'ın bu kartı teslim almadığı, THY'nin daha önceki bonus programından ayrılması nedeniyle yeni programa kaydedildiği belirlendi. 
   
   Kilit örgüt İmamlar Birliği 
   El Kaide'nin, Türkiye'de faaliyet gösteren Selefi - Vahabi kökenli örgütlerden İmamlar Birliği ve İslami Cihat Hareketi ile doğrudan bağlantılı olduğu saptandı. İmamlar Birliği'nin lideri Ahmet Fadıl'ın 1999'dan itibaren Bin Ladin ile hareket etmeye başlamasının ardından bu kişiye El Kaide içinde "daire başkanı" seviyesinde bir makam verildi. İmamlar Birliği'nin Türkiye'deki bağlantılarını ortaya çıkarmak için Van, İstanbul ve Bursa'da operasyonlar yapıldı. Özellikle Bursa ve İstanbul'daki operasyonda örgütün "Türkiye sorumlusu"nun Ali Üzüm, "İstanbul emiri"nin Fatih Sultan Çalış, kuryelerin Mehmet Aslan ve Osman Özkan olduğu saptandı. 
   İslami Cihat Hareketi'ne yönelik operasyonda örgütün liderinin Baha Joughel, ikinci adamının da Suriye asıllı Türk vatandaşı Muhammet Selamet olduğu ortaya çıkarıldı. Örgütün, El Kaide'nin iki numaralı ismi Ayman El Zevahiri'nin liderliğini yaptığı El Cihat'ın görüşlerini referans aldığı belirlendi. Ankara'da yapılan operasyonda Selamet'in Türkiye faaliyetleri deşifre edildi. Her iki ismin de Türkiye'deki bazı örgüt üyeleri ile internet üzerinden iletişim sağladığı ve eylemlere hazırlık yaptıkları belirlendi. 
   Örgütün yönetim kadrosunda yer alan ve dört ayrı isim kullanan Mısırlı Saif Al - Adel, El Kaide'nin Türkiye'deki ABD hedeflerine yönelik planladığı bir eylem için Hamza Al Zubair'e yardım etti. Saldırı hedefi, İstanbul'da bir askeri üs - tesis ya da konsolosluk olarak belirlendi. 
   
   Atta'nın Türkiye uçuşları 
   11 Eylül saldırılarında görev alan ve yedi ayrı isim kullanan Muhammed Atta'nın "Mohammed Al - Amir" adıyla kullandığı Mısır pasaportuna THY'den 25 Kasım 1999'da Hamburg - İstanbul - Karaçi bileti kesildi, 646 marklık bilet parası nakit tahsil edildi. Atta, 29 Kasım 1999 tarihli TK 1662 uçuşuyla Hamburg - İstanbul, aynı gün TK 1056 ile İstanbul - Karaçi, 24 Şubat 2000'de TK 1057 ile Karaçi - İstanbul, 25 Şubat 2000'de de TK 1661 ile İstanbul - Hamburg uçuşlarını gerçekleştirdi. 
   
   Arapça konuşuyorlar    Türkiye'de örgütle bağlantılı olan kişilerin deşifre olmamak amacıyla kullandıkları telefonlara kendi isimleriyle abone olmadıkları saptandı. Rapora göre bu kişiler, genellikle hazır kart olarak tanımlanan kontörlü GSM telefon kartları kullanıyor, telefonların kullanıcı bilgilerine yanlış isim ve adres veriyor. Telefon konuşmalarında genellikle Arapça tercih ediliyor. Türkiye'de yakalanan örgüt mensuplarının tamamına yakını cihat bölgelerine giden kişiler olduğu için çoğunlukla Arapça kullanıyor. 
   
   
   
</TEXT>
</DOC>
