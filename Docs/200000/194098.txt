<DOC>
<DOCNO> 194098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur34.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kaynaklarına göre asker göndermeme kararı Türkiye'ye ait 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün, ABD Dışişleri Bakanı Colin Powell ile yaptığı telefon görüşmesinde, Irak'a asker gönderme konusunu yeniden değerlendirme kararı aldıklarını söylemesi üzerine, Powell'ın teşekkür ettiği öğrenildi. 
     A.A muhabirinin ABD kaynaklarından edindiği bilgiye göre Gül, Powell ile dün gece yaptığı telefon konuşmasında, Irak'a birlik gönderme konusunda Türk hükümetinin ABD'ye yaptığı teklifi yeniden değerlendirme kararı aldıklarını söyledi. 
     ABD kaynakları, bunun Türkiye'nin kararı olduğunu söyleyerek, Powell'ın Gül'ün bu sözleri üzerine Türkiye'nin katkısı için teşekkür ettiğini belirttiler. Aynı kaynaklar, bu diyalogdan önce iki bakanın Irak'taki mevcut durumu ele aldıklarını da kaydettiler. 
     
</TEXT>
</DOC>
