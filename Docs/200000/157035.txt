<DOC>
<DOCNO> 157035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun01.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Wolfowitz, Türkiye'den özür dilemesini istemedi" 
</HEADLINE>
<TEXT>

     ABD Savunma Bakanlığı'nın üç numaraları ismi Douglas Feith, ABD Savunma Bakan Yardımcısı Paul Wolfowitz'in, Irak Savaşı'ndaki tutumu için, Türkiye'den özür dilemesini talep etmediğini ve ABD'nin böyle bir beklentisinin bulunmadığını bildirdi. 
     ABD'nin Irak politikasının ele alındığı ABD Temsilciler Meclisi Uluslararası İlişkiler Komitesi'nin bir oturumunda konuşan ABD savunma bakan yardımcılarından Feith, Türkiye konusunda Kongre üyelerinin sorularını yanıtladı. 
     Feith, ABD Savunma Bakan Yardımcısı Paul Wolfowitz'in, ''Türkiye'nin özür dilemesi gerektiği'' yönündeki sözlerine işaret eden ABD Kongresi'nin Türk Dostluk Grubu üyesi, Demokrat Parti Florida Milletvekili Robert Wexler'a, ''Türkiye konusunu açtığınız için çok memnunum. Çünkü bu bana, Wolfowitz'in ne söylediği konusunda, Türkiye'de kayıtlara geçen ciddi yanlışlığı düzeltme fırsatı veriyor'' dedi. 
     Douglas Feith, ''Benim anladığım kadarıyla Wolfowitz, Türkiye'den özür dilemesini istemedi. Türkiye'de onun sözleriyle oynandı ve özür dilenmesini talep ediyor gibi yorumlandı. Benim anladığım kadarıyla, bunun, Wolfowitz'in söylediği veya niyet ettiğiyle alakası yok'' diye konuştu. 
     -''PENTAGON İLE ABD DIŞİŞLERİ PARALEL GÖRÜŞTE''- Pentagon ile ABD Dışişleri Bakanlığı arasında, Türkiye'ye yaklaşım ve söylem bakımından bir fark olmadığına işaret eden Feith, ABD Dışişleri Bakanlığı'nın ifade ettiği gibi, ABD Savunma Bakanlığı'nın da Türkiye'yi önemli bir müttefiki olarak gördüğünü söyledi. Feith, ABD'nin Türkiye'ye bakışını da şu sözlerle anlattı 
     ''Türkiye, çok uzun zamandır ABD'nin sadık bir müttefiki. Türkiye'nin, 4. piyade tümeninin topraklarından Irak'a girmesine izin vermemesi, derin bir hayal kırıklığıydı. Umduğumuz işbirliğini Türkiye'den görmemek bir sürpriz oldu. Şimdi, umduğumuz tam işbirliğini alamamış olsak bile, Türkiye'den belli derecede bir işbirliği gördük. Bu da çok önemliydi. Türkiye ile uzun dönemli, çok yüzlü, karmaşık ilişkilerimiz var ve bu son hayal kırıklığı da bunun bir parçası. Ancak hayal kırıklığı, bizi, uzun dönemli, çok yakın ve işbirliği tarihimizin bulunduğu Türkiye'nin önemine, değerine karşı körleştirmiyor.'' Feith, Türkiye ile ilişkilerde ABD'nin, birçok düşünceyi aynı anda kafasında tutması gerektiğini, ilişkilerin karmaşık bir yapısı olduğunu ve bazen kendilerini memnun eden şeyler olduğu gibi, memnun etmeyen şeylerin de gerçekleştiğini söyledi. Douglas Feith, ''4. piyade tümeni konusunda çok derinden memnuniyetsizlik duyduk. Ancak Türkiye halen önemli bir müttefik'' dedi. 
     
     ''BASINDA ÖYLE YAZILMIŞ OLMASINA KARŞIN...'' 
     Kongre üyelerinin, ''Türkiye'den özür dilemesini istemiyor muyuz '' yönündeki sorusu üzerine, ''Türkiye'den özür dilemesini istemiyoruz. Wolfowitz de, Türk basınında öyle yazılmış olmasına karşın, Türkiye'nin özür dilemesini istemedi'' diye konuştu. 
     Öte yandan, Feith, koalisyon kuvvetlerinin Irak'ta, büyük hava harekatı başlamadan önce kara savaşını başlattığını, bu durumun da stratejik sürpriz yapmanın imkansız olduğu koşullarda, belli derecede bir taktik sürpriz imkanı tanıdığını söyledi. Feith, ''Kuvvetlerimiz, esnekliklerini sergiledi ve kötü haberlere karşı kendilerini yeniden ayarladılar. Örneğin ABD Merkez Kuvvetler Komutanı Orgeneral Tommy Franks, Türk parlamentosunun, Türkiye'den savaş açma önerisini reddetmesinin ardından, 4. piyade tümenini yeniden yönlendirdi'' ifadelerini kullandı. 
     
</TEXT>
</DOC>
