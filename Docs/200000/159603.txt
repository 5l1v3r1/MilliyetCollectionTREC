<DOC>
<DOCNO> 159603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/magazin/amag.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sana yakışır Kara Kartal 
</HEADLINE>
<TEXT>

Beşiktaşlılar, şampiyonluğu stadyumda kutlayacak. Sertab Erener'li baloda VIP masalara 10 bin dolara oturulacak 
     ALİ EYÜBOĞLU 

     Kuruluşunun 100. yılına, ligin bitimine bir hafta kala Süper Lig Şampiyonluğu'nu ilan ederek ayrı bir anlam katan Beşiktaşlılar, bir ilke daha imza atacak. Beşiktaşlılar, futbol kulüplerinin kuruluşunun 100. yılını ve 100. yılda gelen şampiyonluğu beş yıldızlı otellerin balo salonlarında değil, stadyumda kutlayacak. Beşiktaş'ın '100. Yıl Balosu', 21 Haziran Cumartesi akşamı İnönü Stadyumu'nda yapılacak. 
     
     Giysiler siyah-beyaz 
     İnönü Stadyumu'nun çim sahası ve zemini bu kez balonun davetlilerini ağırlayacak. Stadyumun zemini ve saha, konserlerdeki gibi çimlere zarar vermeyecek şekilde kaplanacak. Ardından yerleştirilecek 200 masa ve 2 bin sandalye, Beşiktaş'ın forma renklerine uygun olarak süslenecek. İnönü Stadyumu'nun tartan pisti de balo için ağaçlandırılıp yeşillendirilecek ve özel olarak ışıklandırılacak. 
     Tribünler ise boydan boya siyah - beyaz bayraklarla kapatılacak. Baloya erkekler siyah-beyaz smokin, kadınlar siyah-beyaz tuvaletlerle katılacak. 
     
     Şeref konuğu Sezer 
     Beşiktaşlı Cumhurbaşkanı Ahmet Necdet Sezer'in onur konuğu olarak katılacağı balonun davetiyeleri dolarla satılacak. Baloda Sertab Erener sahne alacak. Sahnenin etrafında 10'ar kişilik 30 VIP masa olacak. 'VIP masa'lar 10 bin dolardan yaklaşık 15 milyar lira satışa sunulacak. Davetiyelerin ücretleri sahneye uzaklıklarına göre azalacak. En arka masaların fiyatları ise 2 bin dolar yaklaşık 3 milyar lira olacak. 
     Beşiktaş'ın kuruluşunun 100. yılındaki şampiyonluğunun birkaç hafta konuşulup sonradan gündemden düşmemesi için strateji geliştirdiklerini söyleyen Başkan Serdar Bilgili, "Beşiktaş'ı aylarca gündemde tutacağız" dedi. 
     

</TEXT>
</DOC>
