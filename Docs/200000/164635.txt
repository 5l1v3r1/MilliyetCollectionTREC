<DOC>
<DOCNO> 164635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/dunya/dun01.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush bacaklarını sakatladı 
</HEADLINE>
<TEXT>

     DIŞ HABERLER SERVİSİ 

     Spora olan tutkusu bilinen ABD Başkanı George W. Bush'un koşu yaparken vücudunu aşırı zorlaması yüzünden her iki bacağında meydana gelen diz ve baldır arka dokusu yırtılmaları sonucu sakatlandığı ortaya çıktı. 
     "Los Angeles Times" gazetesinin haberine göre, Irak Savaşı'nın stresini atmak için yoğun bir spor programı uygulayan Bush, geçtiğimiz hafta başında Beyaz Saray'ın koşu parkurunda sıkı bir koşu yaptı. Yaklaşık 5 kilometreyi 20 dakikada koşan 56 yaşındaki Başkan, koşuyu bitirdikten sonra bacaklarındaki ağrı yüzünden güçlükle yürüyebildi. Doktorları, Başkan'ın vücudunun aşırı zorlanma karşısında isyan ettiğini söylerken, Bush "Bu, 50'li yaşların sonunda olan herkese ders olsun. Atlet gibi olmak isteyenlere sesleniyorum, vücudunuzun sesini dinleyin" dedi. 
     Sakatlanmasına rağmen TV başından ayrılmayan "şişko patatesler" arasına katılmayacağını vurgulayan Bush, spor programını değiştirerek, yüzme, ağırlık kaldırma ve hafif tempolu aletli cimnastiğe yöneldi. Koşu yapmanın kendisine psikolojik olarak iyi geldiğini kaydeden Bush, "İnanıyorum ki yakında yeniden koşmaya başlayacağım" diye konuştu. 
     
     Çalışanları da yakıyor 
     Bu arada Başkan Bush'un Beyaz Saray çalışanlarıyla korumalarını da koşmaya özendirdiği, onları sık sık spor salonlarına gönderdiği belirtiliyor. Söylenenlere göre, Bush özellikle biraz kilolu olan Beyaz Saray çalışanlarını gruplar halinde ter atmaya gönderiyor. Başkan'ı koruyan gizli servis elemanları da Bush'un spor tutkusuna kurban gidenlerden. Hatta bir keresinde Bush, Teksas'taki çiftliğinde, korumaları 38 derece sıcakta 5 km. koşturmuş. 
     

</TEXT>
</DOC>
