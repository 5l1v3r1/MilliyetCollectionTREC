<DOC>
<DOCNO> 173174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sondun11.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetiminin KKCT'den tahıl alma kararı Rum çiftçileri kızdırdı 
</HEADLINE>
<TEXT>

     Güney Kıbrıs Rum Yönetimi'nin GKRY KKTC'den tahıl alma kararı, Rum çiftçileri kızdırdı. 
     Rum kesiminde basını bir süredir yönetimin bu kararı meşgul ederken, bugün de gazeteler çiftçi örgütlerinin görüşlerine geniş yer verdiler ve çiftçilerin eylem hazırlığı içinde olduklarını duyurdular. 
     Simerini ve Mahi gazeteleri, bugünkü başlıklarını bu konuya ayırırken, olağanüstü toplanan çiftçi örgütlerinin 4 Ağustos Pazartesi günü GKRY lideri Tasos Papadopulos'a, kararın derhal geri çekilmesi yolunda ''muhtıra'' niteliğinde bir mektup göndereceklerini yazdılar. 
     Haberlere göre çiftçiler, gönderdikleri mektubun dikkate alınmaması durumunda eylem yapmayı ve traktörleriyle Rum Başkanlık Sarayı'na giden yolları kapatmayı planlıyor. 
     Bununla birlikte, Rum kesiminde, yönetimin KKTC'den 1500 ton tahıl alma kararını destekleyen örgütlenmeler de bulunuyor. Bu çerçevede, EKA isimli çiftçi örgütünün yönetimin kararına destek verdiği ve Papadopulos'a mektup gönderilmesine ilişkin oylamada ret oyu kullandığı belirtiliyor. 
     Konunun başka bir boyutuna da dikkati çeken Mahi gazetesi, yönetimin bir yandan Kuzey Kıbrıs ile ticareti resmi bir temele oturturken, öte yandan Karpaz'da yaşayan Rumların kendi topraklarında ürettiklerini Rum tarafına götürmelerinin ısrarla yasaklanmasını ''büyük çelişki'' olarak niteledi. 
     
</TEXT>
</DOC>
