<DOC>
<DOCNO> 179867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur43.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdağ Sağlık Meslek Liseleri MEB'e devredilecek... 
</HEADLINE>
<TEXT>

     Sağlık Bakanı Recep Akdağ, Karadeniz turu çerçevesinde bakanlığına bağlı hastanelerin sorunlarını yerinde incelemek amacıyla geldiği Çorum'da, sağlık meslek liselerinin 2004 yılından itibaren Milli Eğitim Bakanlığı'na devredileceğini açıkladı. 
     Akdağ, Çorum Devlet Hastanesi ve ek bina inşaatı, Göğüs Hastalıkları Hastanesi, Yavruturna Sağlık Ocağı ve Ana-Çocuk Sağlığı Merkezi'ndeki incelemeleri sırasında yaptığı açıklamalarda, kısıtlı olanaklarına rağmen kamu, özel sektör ve hayırsever vatandaşların imkanlarını birleştirerek, sağlık hizmetlerini kaliteli hale getirmeye çalıştıklarını söyledi. 
     Sağlık meslek liselerinin 2004 yılından itibaren Milli Eğitim Bakanlığı'na devredileceğini bildiren Bakan Akdağ, ''Avrupa Birliği uyum yasaları çerçevesinde artık lise mezunu hemşire, ebe, yardımcı sağlık personeli kabul edilmeyecek. Bu nedenle Sağlık Meslek Liseleri Milli Eğitim Bakanlığı'na devredilecek. Bu liselere öğrenci alımında kontenjanları geçen yılın yarısına düşürdük. Çünkü kontenjanları artırmak işsiz sayısını çoğaltmaktan başka bir şey değil'' dedi. 
     Bakan Akdağ, bir gazetecinin ''Sağlık meslek liselerinin devrinin ardından bu liselerden mezun olanlar işsiz kalmayacak mı '' sorusuna da şu karşılığı verdi 
     ''Türkiye'de 3 milyonu aşkın işsiz var. İş bulamayan sadece sağlık meslek lisesi mezunları değil. Üniversite mezunlarının bile işsiz kaldığını düşündüğümüzde bunların da genel işsizliğin bir parçası olduğu gerçeği ortaya çıkıyor. Sağlık personeli alımı için 2002 yılında bizden önceki hükümet döneminde yapılan sınava 40 binin üzerinde kişi katıldı ve sadece bin 800 kişi alındı. Her yıl bu okullar mezun vermeye devam ediyor. Normal bir meslek lisesinden farklı düşünmeyin onları da. Sözleşmeli personel alımıyla bu sorunu kısmen de olsa çözeceğiz.'' 
     
     2004'TE AİLE HEKİMLİĞİ UYGULAMASI BAŞLIYOR 
     Bakan Akdağ, Sağlık Bakanlığı olarak hedeflerinin Türkiye'yi çağdaş sağlık hizmetine kavuşturarak, vatandaşların sağlık hizmetlerini yerinde almasını sağlamak olduğunu belirtti. 
     Yerinde sağlık hizmeti için tedavinin sağlık ocakları ve sağlık evleri gibi birinci derecede sağlık merkezlerinde yapılması gerektiğini ifade eden Akdağ, 2004 yılında geçilecek aile hekimliği uygulaması ile ilçelerdeki vatandaşların merkezdeki hastaneler önünde kuyruk oluşturmak zorunda kalmayacaklarını söyledi. 
     Akdağ, aile hekimliği uygulamasının sağlık ocakları ve sağlık evlerinin hizmet kalite ve kapasitesi artırılarak yapılacağını dile getirerek, ''Bütün gelişmiş ülkelerde bu böyle. ABD'de bile sağlık hizmeti birinci derecede sağlık merkezlerinde, aile hekimleri tarafından veriliyor'' dedi. 
     
     EMEKLİLER ÖZEL HASTANELERDEN YARARLANABİLECEK 
     Bakan Akdağ, sağlık hizmetinde ortak kullanımlar başlattıklarını, artık SSK'lılar devlet hastanelerinden, devlet memurlarının da özel hastanelerden yararlanabildiklerini hatırlattı. Sağlık Bakanı Recep Akdağ, ''Bu ay içerisinde Emekli Sandığı'ndan emekli olanlar da özel hastanelerden yararlanabilecek. Üç büyük şehirde başlattığımız SSK'lıların devlet hastanesinden yararlanması uygulaması yine Eylül ayında 5 deprem bölgesinde daha başlatılacak'' diye konuştu. 
     
</TEXT>
</DOC>
