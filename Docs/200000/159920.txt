<DOC>
<DOCNO> 159920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun19.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam çöktü Bağdat'ta gazeteler patladı 
</HEADLINE>
<TEXT>

     Irak'ta Saddam Hüseyin rejimi döneminde Bağdat'ta sadece 4 gazete günlük olarak yayımlanırken, bugün günlük ve haftalık çıkan gazetelerin sayısı 20'yi buldu. 
     Irak hükümetinin yönlendirmesine ve direktiflerine bağlı kalan 4 eski gazete El Cumhuriye, El Tavra, El Kadisiye ve El Irak idi. 
     Irak Cumhurbaşkanı görevini Ahmed Hasan El Bekir'den Baas partisi kanalıyla Temmuz 1979'da resmen teslim alan Saddam Hüseyin'in fotoğraflarının bu gazetelerde her gün yayımlanmasıysa değişmeyen bir kuraldı. 1991 Körfez Savaşı'ndan sonra, Irak halkı ambargonun kıskacı arasında ezilirken, Bağdat'ta ve Irak'ın bazı illerinde Saddam'ın büyük oğlu Uday'ın yönetiminde haftalık dergi ve gazeteler yayımlanmaya başlamıştı. 
     Uday da, babası gibi kendi yaptığı görüşmelerin tüm bu haftalık gazete ve dergilerde yayımlanması emrini veriyor ve Irak basınını pençesinde tutuyordu. 
     Baas rejiminin 9 Nisan'da çökmesinden sonra Iraklıların okuduğu ilk Irak gazetesi, Irak Kürdistan Yurtseverler Birliği'nin IKDP Erbil'de yayınladığı Hebat gazetesinin Bağdat'ta dağıtılan Arapça nüshası oldu. 
     İkinci gazeteyse Irak'ın tanınmış medya mensuplarından Saad El Bezzaz'ın sahibi olduğu, merkezi Londra'da bulunan Ezzaman gazetesiydi. 
     Irak'ta şimdi her parti kendi organı sayılan gazeteleri çıkarırken, kendi programını ve siyasal görüşünü halka yansıtmaya çalışıyor. 
     Özgürlük havasının estiği bir ortamda, gazeteler, özgürce yayımlanmaya, özgür görüşleri yansıtmaya ve çöken Saddam rejiminin cinayetlerini açıkça ifade etmeye başladı. 
     Böyle bir ortamın özlemini 35 yıldır çeken Irak halkı iki aydır baskıdan uzak, özgürce gazete okuyabiliyor. 
     
</TEXT>
</DOC>
