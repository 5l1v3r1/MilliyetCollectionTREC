<DOC>
<DOCNO> 176018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur43.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinema sanatçısı Kazım Kartal toprağa verildi 
</HEADLINE>
<TEXT>

     İstanbul'da önceki gün vefat eden sinema sanatçısı Kazım Kartal, Şişli Camii'nde öğleyin kılınan cenaze namazının ardından Kağıthane Hasdal Mezarlığı'nda toprağa verildi. 
     Kartal'ın cenazesi, Cihangir'deki evinin önünde düzenlenen ilk törenin ardından, Taksim'deki Yeşilçam Sokağı'na getirildi. Çağdaş Sinemacılar Derneği'nin önünde yapılan törende konuşan sanatçı Yusuf Çetin, sanatçıların değerinin bilinmesi gerektiğini söyledi. Sanat ve sanatçının kolay yaşam bulmadığını, sanatçıların sanatı yaşatırken bu anlamda kendilerinden çok şey kaybettiğini ifade eden Çetin, ''Kazım Kartal, emeği ve sanatıyla aramızda yaşayacaktır'' diye konuştu. 
     Buradaki törene, Rutkay Aziz, Aytaç Arman, Şemsi İnkaya ve Bülent Kayabaş'ın da aralarında bulunduğu çok sayıda sanatçı katıldı. 
     Kartal'ın cenazesi, daha sonra törene katılanların alkışları arasında Şişli Camii'ne götürüldü. 
     Burada gazetecilere açıklama yapan sinema sanatçısı Serdar Gökhan, cenaze törenine gelenlerin sayısının çok az olduğunu belirterek, ''Kazım Kartal flaş bir isim olsaydı, herkes buraya gelirdi. İnşallah gelmeyenlerin cenazesi de böyle olur'' dedi. 
     Yönetmen ve oyuncu Gani Şavata da, Kazım Kartal'ın cenazesinin, yer olmadığı gerekçesiyle Zincirlikuyu Mezarlığı'na kabul edilmemesini eleştirdi. 
     Türkiye'de sanatçılara fazla yer verilmediğini kaydeden Şavata, ''Bari öbür dünyada yer verilsin. Diğer ülkelerde olduğu gibi Türkiye'de de bir sanatçı mezarlığı olmalı. Başta Büyükşehir Belediyesi olmak üzere bütün belediyeler buna duyarlı olmalı. Bugüne kadar telafi edilmeyen bu büyük eksiklik, İstanbul'da telafi edilmeli. Sinemayı seven ve değer veren, üzerimize dua okumak isteyenler bizi rahatlıkla bulabilmeli. Kazım Kartal son olsun'' diye konuştu. 
     Sanatçı Rutkay Aziz de, sinemanın bir takım oyunu olduğunu ifade ederek, ''Sinemanın bir de görülmeyen kahramanları vardır. Onları yitirdiğimiz zaman, sinema yara alıyor. Kazım Kartal da bu isimlerden biridir'' dedi. 
     Cenaze törenine, Kazım Kartal'ın ailesi ve yakınlarının yanı sıra manevi kızı Büşra Tibet ile Ferhan Şensoy, Nuri Alço, Kadir İnanır, Gani Şavata, Halil Ergün ve Serdan Gökhan'ın da aralarında bulunduğu çok sayıda sanatçı katıldı. 
     Kazım Kartal'ın cenazesi, daha sonra Kağıthane Hasdal Mezarlığı'nda toprağa verildi. 
     
</TEXT>
</DOC>
