<DOC>
<DOCNO> 171375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun34.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın fedaileri "Uday ve Kusay'ın intikamını alacağız" 
</HEADLINE>
<TEXT>

     Irak'taki devrik rejimin milis güçleri olarak bilinen ''Saddam'ın Fedaileri'', Saddam Hüseyin'in öldürülen oğullarının intikamını alma tehdidinde bulundu. 
     El Arabiya televizyonu tarafından yayınlanan yeni bant kaydında, ''Saddam'ın Fedaileri''nden olduğunu iddia eden maskeli bir kişi, ''Irak halkı, kafirlere karşı kutsal mücadelemizi sürdüreceğiz. Uday ve Kusay'ın intikamı alınacak'' dedi. 
     Maskeli kişi, ''Uday ve Kusay'ın öldürülmesi, Amerikalılara yönelik saldırıları azaltmayacak, aksine artıracak'' diye konuştu. 
     Bant kaydında, ABD birlikleriyle işbirliği yapan Iraklıların öldürüleceği tehdidinde de bulunuluyor. 
     Bant kaydında, ellerinde otomatik tüfek tutan maskeli grup, duvarları Saddam ve oğullarının fotoğraflarıyla kaplı bir odada gösteriliyor. 
     ''Saddam'ın Fedaileri''nin liderliğini Uday yapıyordu. 
     
</TEXT>
</DOC>
