<DOC>
<DOCNO> 157518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur13.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen'den Hükümet'e göz dağı Haziran'da alanlara ineriz 
</HEADLINE>
<TEXT>

     Türkiye Kamu Çalışanları Sendikaları Konfederasyonu Türkiye Kamu-Sen Genel Başkanı Bircan Akyıldız, kamu çalışanlarına yılbaşından geçerli olmak üzere yüzde 15'lik ücret artışı sağlanması gerektiğini belirterek, ''Sağlanmazsa, diyalog sürecinden de sonuç alınmadığı takdirde, Haziran ayında kamu çalışanları alanlara inecek'' dedi. 
     Akyıldız, konfederasyonun 2 gün süren istişare toplantısının sonuç bildirisini, Eyüboğlu Otel'de düzenlediği basın toplantısında açıkladı. Milletin, ülkenin geleceği için AK Parti'yi tek başına iktidara getirdiğini söyleyen Akyıldız, ''Ancak hükümet, 6 aylık süre içerisinde bu anlamda hiçbir etkinlik gösterememiş, ekonomik ve sosyal politikalarımızı IMF ve Dünya Bankası'nın güdümüne terk etmiştir'' dedi. 
     Toplumun, hükümetten, yüklenilen sorumluluğun yerine getirilmesini beklediğini kaydeden Akyıldız, ''Türk milleti sabırlıdır. AKP sorumluğunu bilmeli ve milletin sabrını taşıracak uygulamalardan vazgeçmelidir. Yanlış politikalar, ülkemize, milletimize ve geleceğimize zarar vermeye başlamıştır. Millet, yaptıklarınızı dikkatle izlemektedir'' diye konuştu. 
     
     ''ATAMALAR VE SÜRGÜNLER'' 
     Hükümetin yaptığı atamalar ve tayinlerin, ''masumane gelişmeler olarak gösterildiğini ve haklı uygulamalar olduğu görüntüsü verilmeye çalışıldığını'' ifade eden Akyıldız, şöyle konuştu 
     ''Buradan siyasi iradeye seslenmek istiyoruz. Üst düzey yöneticiler için kullandığınız yetkilerinize bir haklılık kazandırabilirsiniz. Kamuoyunu bu konuda ikna edebilirsiniz. Ancak, unutulmamalıdır ki, bizler kamu çalışanıyız ve devlet dairelerinde neler yaptığınızı çok iyi biliyoruz. Özellikle sendikamızın yönetici ve üyelerine yönelik, tayin ve sürgün gibi baskı uygulamalarında çizmeyi aşmış durumdasınız. Genel müdür yardımcılığı altında kurumların yetkisinde bulunan ve Resmi Gazete'ye yansımayan binlerce tayin ve sürgün uygulaması yapmaktasınız. Arkadaşlarımız sırf Türkiye Kamu-Sen üyesi olduğu için başka kurumlara sürülüyor. Bu uygulamalardan ve Türkiye Kamu-Sen'i hırpalama politikalarından bir an evvel vazgeçin. Bu tür uygulamalar, hiçbir siyasi iradeye fayda sağlamamıştır.'' Akyıldız, 58. ve 59. hükümetlerin ''devlette devamlılık'' ilkesini zedelediğini savunarak, 57. Hükümet döneminde kamu çalışanlarının mali ve sosyal hakları ile ilgili alınan kararların uygulanmadığını söyledi. 
     
     ZAM İSTEMİ 
     Akyıldız, kamu çalışanlarının reel kayıplarının derhal karşılanmasını isteyerek, şöyle devam etti 
     ''Kamu çalışanlarına yılbaşından geçerli olmak üzere yüzde 15'lik ücret artışı sağlanmalıdır. Temmuz 2003'den geçerli olmak üzere de en az yüzde 10'luk ücret artışı yapılacağı açıklanmalıdır. Siyasi iradenin bu konudaki duyarsızlığı devam ettiği takdirde, kamu çalışanları taleplerini duyurmak için, Mayıs ayının sonuna kadar diyalog yollarının tamamını deneyecektir. Diyalog sürecinden bir sonuç alınamadığı takdirde, Haziran ayı içerisinde kamu çalışanları alanlara inecek, radikal ve sürekli eylemlere başvuracaktır. Kamu çalışanları haklıdır, haklılığını da en sert ve radikal eylemlerle siyasi iradeye hissettirecektir.'' Akyıldız, yapmayı düşündükleri eylemler hakkında bilgi vermesini isteyen bir gazeteciye, ''Onları söylersek, İçişleri Bakanlığı'nın alacağı tedbirleri önleyemeyiz'' yanıtını verdi. 
     
</TEXT>
</DOC>
