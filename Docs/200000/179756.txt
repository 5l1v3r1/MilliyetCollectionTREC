<DOC>
<DOCNO> 179756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun28.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim'in kardeşi "ABD güçleri Irak'ı terketsin" 
</HEADLINE>
<TEXT>

     Irak'ın Necef kentinde suikasta kurban giden Şii lider Muhammed Bagır El Hekim'in kardeşi Abdülaziz El Hekim, ''işgalci Amerikan güçlerinin Irak'ı terk etmesini'' istedi. 
     ABD tarafından belirlenen Irak geçici hükümet konseyi üyesi de olan Abdülaziz El Hekim, Şii liderin cenaze töreninde yaptığı konuşmada, kardeşinin öldürülmesinden işgalci güçleri sorumlu tuttu. 
     Abdülaziz El Hekim, Necef'te ve her gün ülkenin çeşitli yerlerinde akan kandan öncelikli olarak işgalci güçlerin sorumlu olduğunu söyleyerek, ''Irak işgal altında kalmamalı. İşgalci güçler terk etmeli ki, biz de Allah'ın izniyle Irak'ı yeniden inşa edelim'' dedi. 
     Irak İslam Devrimi Yüksek Konseyi IİDYK lideri Ayetullah Muhammed Bagır El Hekim'in cenazesi, İran'dan sürgünden döndükten sonra cami yaptırmak istediği Necef'teki 1920 Devrimi Meydanı'na defnedilmişti. 
     
</TEXT>
</DOC>
