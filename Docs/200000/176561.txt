<DOC>
<DOCNO> 176561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur23.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'ten bakanlar kurulu toplantısı sırasında protesto... 
</HEADLINE>
<TEXT>

     Kamu Emekçileri Sendikaları Konfederasyonu KESK üyesi bir grup, Bakanlar Kurulu toplantısının yapıldığı Demiryol-İş Sendikası önünde protesto eylemi yaptı. 
     KESK Genel Başkanı Sami Evren ve beraberindeki bir grup sendika üyesi, öğle saatlerinde Bakanlar Kurulu toplantısının yapıldığı binanın önüne geldi. 
     Evren, burada yaptığı konuşmada, Bakanlar Kurulu'nun Sakarya'da toplanmasının anlamlı olduğunu ancak Adapazarı'nın sorunlarının da çözülmesi gerektiğini ifade etti. 
     Kamu çalışanlarının toplu sözleşme görüşmelerinin devam ettiğini dile getiren Evren, ''Eğer burada gerçekten depremzedelerle ilgili karar alınacaksa depremde zarar gören kamu çalışanı depremzedelerin nemalarının bir defada hemen ödeneceği kararı açıklansın'' diye konuştu. 
     Sami Evren, insanca yaşam talep ettiklerini ifade ederek, Sakarya'daki Zirai Donatım Kurumu ile Şeker Fabrikası'nın tekrar açılmasını istedi. 
     Evren, hükümetten kamu çalışanlarına yapılacak zammın oranının açıklanmasını da talep etti. 
     Emniyet kuvvetleri, Evren'in konuşmasına müdahale ederek, sözlerini sürdürmesine engel oldu. ''Sadaka değil, toplu sözleşme'', ''ABD askeri olmayacağız'', ''Depremi unutmadık, unutturmayacağız'' şeklinde sloganlar atan grup, polis gözetiminde buradan uzaklaştırıldı. 
     
</TEXT>
</DOC>
