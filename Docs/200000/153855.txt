<DOC>
<DOCNO> 153855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur48.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de son durum... Ölü sayısı 100'e yaklaşıyor... 
</HEADLINE>
<TEXT>

     Koordinatör Vali Nusret Miroğlu, Bingöl'deki depremde ölü sayısının 100'e yaklaştığını söyledi. 
     Bingöl'de, deprem bölgesinde incelemelerde bulunduktan sonra Başbakan Recep Tayyip Erdoğan ile Diyarbakır'a dönen Vali Miroğlu, havaalanında yaptığı açıklamada, kendilerine verilen bilgiye göre halen 3-4 binada kurtarma çalışmasının sürdüğünü bildirdi. 
     Deprem bölgesinde çok sayıda kurtarma ekibinin mevcut olduğunu ifade eden Miroğlu, ''Ölü sayısının biraz daha artacağını zannediyoruz. Ölü sayısı 100'e yaklaşıyor. 500'e yakın da yaralı var. Çalışmalar yoğun bir şekilde devam ediyor'' dedi. 
     Vali Miroğlu, depremin ilk günü olması nedeniyle bir telaş ve heyecanın bulunduğunu, il dışından gelen görevlilerin yavaş yavaş organize olduğunu kaydetti. Miroğlu, Bingöl'de bütün vatandaşların sokakta olduğunu ve ne yapacaklarını bilemez durumda bulunduğunu söyledi. 
     Vatandaşların üzerlerindeki heyecan ve telaşı attıktan sonra ihtiyaçların ortaya çıkacağını anlatan Miroğlu, ''Kentte bazı okul ve binalarda da hasar var. Irak Savaşı için hazırlanan malzemeler deprem bölgesine sevk ediliyor. Kızılay Genel Müdür Yardımcısı ile konuştum. Silopi'den biraz daha battaniye sevk edilecek'' diye konuştu. 
     




</TEXT>
</DOC>
