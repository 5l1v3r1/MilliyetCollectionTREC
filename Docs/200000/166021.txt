<DOC>
<DOCNO> 166021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/uras.html </URL>
<DATE> 2003/06/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
296 gence iş arıyorum 
</HEADLINE>
<TEXT>

     Mezunların diplomalarının dağıtımı için geçen hafta bir tören yapıldı. Marmara Üniversitesi Rektörü Prof. Dr. Tunç Erem hatırlattı "Biz bu törenlere diploma töreni diyoruz. Yabancılar bu törenlere commencement’ başlama - başlangıç adını veriyor. Doğrusu budur. Çünkü diplomalarını alan gençler için bugünden sonra, gerçek hayat’ başlıyor." 
     Ben on yıldır bu fakültede ders veririm. Her "başlangıç töreni"nde olduğu gibi bu törende de "gözyaşlarımı" tutamadım... Öğrencilik dönemini tamamlayan bu gençler hayata nasıl başlayacak Nerede, nasıl iş bulabilecek Bunlara sadece bilgi ve beceri yüklemek ve diploma vermek ile bizim işimiz ve sorumluluğumuz bitiyor mu 
     Dekan Prof. Dr. Alaeddin Asna gençleri uyardı "... güçlükler karşısında pes etmeyin... sabırlı olun... iş bulmak güç... ilk bulabileceğiniz iş rüyalarınızın işi olmayabilir... ama unutmayın bir işte çalışanın durumu, işsiz bir dahinin durumundan iyidir... daha iyi iş bulabilme olanağı, evde oturan işsizden daha fazladır..." 
     Marmara Üniversitesi İletişim Fakültesi 55 yıllık bir "gazetecilik" okulu. 1948 yılında Şehzadebaşı’nda açılan "İstanbul Gazetecilik Okulu", 1962 yılında "yüksekokul" olarak Marmara Üniversitesi çatısı altına girdi. 1992 yılında da "İletişim Fakültesi"ne dönüştü. 
     Her yıl bu okulda eğitimini tamamlayan üç yüz dolayındaki genç hayata başlıyor, iş arıyor... Çok zorluklarla karşılaşıyor. Hemen iş bulamasa da "zorluklar karşısında pes etmeyen" bir iş imkanına kavuşabiliyor. Her medya kuruluşunda, Anadolu’nun her köşesinde bir eski öğrencime rastlıyorum. "Hocam... İş bulduk" dediklerinde, diploma törenindeki endişelerimi, gözyaşlarımı unutuyorum. Bu defa mutlu oluyorum. 
     Türkiye’de bazı eğitim müesseselerinde gençler çok zor şartlarda eğitim görüyor. Marmara Üniversitesi İletişim Fakültesi’nin binası depremden zarar gördü. İki yıl önce binanın depreme karşı güçlendirilmesi için devlet ihale açtı. Yürürlükteki devlet ihale mevzuatına göre iş, en düşük fiyatı verene 500 milyar liraya ihale edildi. O işi yarım bıraktı, kaçtı. Gene bir ihale açıldı. En ucuz fiyatı veren bir başka müteahhit bulundu... O da gitti. Üçüncüsü de kaçtı. Allah nasip eder ise dördüncüsü işi tamamlayacak. Ama üç ayda bitecek iş, iki yılda bitemedi. 
     Bu nedenle İletişim Fakültesi’nin 56 öğretim üyesi 3.017 öğrenciyi son iki yıldır okulun bahçesinde kurulan askeri çadırlarda eğitiyor. İki yıldır okulun kütüphanesi yok, radyo televizyon stüdyoları yok, bilgisayar ve dil eğitim merkezi yok... Öğretim üyelerinin oturacağı tek bir odası yok... Ama daha daha önemlisi tek bir internet bağlantısı yok. Dış dünya ile iletişimi 3 telefon kanalı sağlıyor... 
     İşte 2003 yılında bazı eğitim üyeleri gençleri bu şartlarda yetiştiriyor ve bazı gençler bu şartlarda küresel rekabete hazırlanıyor... Ben üzülmeyeyim de kim üzülsün 
     
     

</TEXT>
</DOC>
