<DOC>
<DOCNO> 172348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko29.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Malezya ihracatı patladı 
</HEADLINE>
<TEXT>

     Bu yılın Ocak-Haziran döneminde Türkiye'nin ihracatının en fazla arttığı ülke yüzde 365.9'luk artışla Malezya oldu. 
     Söz konusu ülkeye bu yılın ilk altı ayında yapılan ihracat, geçen yılın aynı dönemine göre 72.3 milyon dolar artarak 92 milyon dolara ulaştı. 
     İhracatçı Birlikleri kayıt rakamlarından yapılan hesaplamaya göre, Malezya'ya geçen yılın aynı döneminde yapılan ihracat tutarı sadece 20 milyon dolar olmuştu. 
     Ocak-Haziran döneminde Libya'ya yapılan ihracat 75.9 milyon dolar artarak, 135 milyon dolar olarak gerçekleşti. Geçen yılın aynı döneminde bu ülkeye ise 60 milyon dolarlık ihracat yapılmıştı. 
     Aynı dönemde Tunus, Türkiye'nin ihracatının en fazla arttığı üçüncü ülke olurken, bu ülkeye yapılan ihracatta 67.8 milyon dolarlık artış kaydedildi. Tunus'a yılın ilk 6 ayında yapılan ihracatın tutarı 131 milyon dolar olarak gerçekleşirken, bir önceki yılın aynı döneminde bu rakam 63 milyon dolar olarak gerçekleşmişti. 
     Ocak-Haziran döneminde Suriye'ye yapılan ihracat 105.9 milyon dolar artarken, İrlanda'ya yapılan ihracat 67.4 milyon dolar arttı. 
     Komşu ülke Suriye'ye yılın ilk 6 ayında yapılan ihracatın tutarı 225 milyon dolar, İrlanda'ya yapılan ihracatın tutarı da 148 milyon dolar oldu. 
     
     İHRACATIN AZALDIĞI ÜLKELER 
     Yılın ilk 6 ayında Türkiye'nin ihracatının en fazla azaldığı ülke 8 milyon dolarlık gerileme ile Kanarya Adaları oldu. Kanarya Adaları'na söz konusu dönemde yapılan ihracat 2 milyon dolar olarak gerçekleşirken, bir önceki yılın aynı döneminde bu rakam 10 milyon dolar olarak gerçekleşmişti. 
     Ocak-Haziran döneminde, Togo'ya yapılan ihracat 3.9 milyon dolar gerilerken, bu ülkeye yapılan ihracat 2 milyon dolarda kaldı. 
     Aynı dönemde, Surinam'a yapılan ihracat da 0.8 milyon dolar geriledi ve gerçekleştirilen ihracat 1 milyon dolar oldu. 
     
</TEXT>
</DOC>
