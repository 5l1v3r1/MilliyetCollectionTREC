<DOC>
<DOCNO> 186280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo23.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen 2 yıl sonra milli formayı giyebilecek mi 
</HEADLINE>
<TEXT>

     A Milli Futbol Takımı'nın 11 Ekim Cumartesi günü İstanbul'da İngiltere ile yapacağı ve grup liderini belirleyecek 12. Avrupa Şampiyonası 7. Eleme Grubu 8. ve son maçının aday kadrosuna Beşiktaşlı Sergen Yalçın da çağrıldı. 
     FC Chelsea'ye attığı gollerle Beşiktaş'ı Londra deplasmanında Avrupa Şampiyonlar Ligi'nde 2-0'lık galibiyete taşıyan Sergen Yalçın, yaklaşık 4 aylık bir aranın ardından aday kadroya çağrıldı. 
     A Milli Futbol Takımı aday kadrosuna son olarak 7 ve 11 Haziran'da Slovakya ve Makedonya ile yapılan Avrupa Şampiyonası Eleme Grubu maçları için çağrılan Sergen, sakatlığı nedeniyle daha sonra aday kadrodan çıkarılmıştı. Deneyimli futbolcu, milli takımın daha sonra yaptığı 8 maçın aday kadrosuna çağrılmamıştı. 
     
     YAKLAŞIK 2 YIL SONRA FORMA GİYME ŞANSI 
     Sergen Yalçın, milli formayı son olarak 14 Kasım 2001'de, İstanbul Ali Sami Yen Stadı'nda Avusturya ile yapılan ve ay-yıldızlı ekibin 5-0 kazanarak, 17. Dünya Kupası finallerine katılma başarısını gösterdiği Dünya Kupası play-off baraj rövanş maçında giymişti. 
     Sergen bu maçta 63. dakikada Okan Buruk'un yerine oyuna dahil olmuştu. Deneyimli futbolcu böylece, 11 Ekim'deki İngiltere maçta forma giymesi durumunda tam 696 gün sonra ay-yıldızlı formayı taşıyacak. 
     31 yaşındaki Sergen, A Milli Takım'ın son 29 maçında forma giyemedi. 
     Sergen ayrıca, Galatasaray forması giyerken 12 Şubat 2002'de Hollanda'da Ekvador ile yapılan özel maç için de aday kadroya çağrılmış, ancak sakatlığı nedeniyle bu maçta da forma giyememişti. 
     
     EMRE AŞIK, İLHAN VE YILDIRAY 
     Milli Takımlar Teknik Direktörü Şenol Güneş, tarihi önem taşıyan İngiltere maçının aday kadrosuna Sergen'in yanısıra, son maçlarda forma giyemeyen Beşiktaşlı Emre Aşık ve İlhan Mansız ile TSV Bayer 04 Leverkusenli Yıldıray Baştürk'ü de davet etti. 
     Emre Aşık, yaklaşık 6 ay sonra aday kadroya çağrıldı. Beşiktaşlı futbolcu, Galatasaray'da forma giydiği dönemde, geçen sezon 2 Nisan 2003'de deplasmanda yine İngiltere ile yapılan 12. Avrupa Şampiyonası Eleme Grubu maçı için aday kadroya çağrılmış, ancak 18 kişilik maç kadrosuna alınmamıştı. 
     İlhan Mansız ise yaklaşık 4 ay sonra aday kadroya alındı. İlhan, en son 30 Nisan 2003'de Çek Cumhuriyeti ile yapılan özel maçta forma giymişti. 
     Bu arada haziran ayında Fransa'da yapılan 6. FIFA Konfederasyon Kupası maçlarında oynadıktan sonra, son 3 maçın aday kadrosuna rahatsızlığı nedeniyle alınmayan Yıldıray Baştürk de İngiltere maçı için açıklanan aday kadroda yer aldı. 
     
</TEXT>
</DOC>
