<DOC>
<DOCNO> 176632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/spo05.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ışık saçtı 
</HEADLINE>
<TEXT>

   A Milli Takımı Teknik Direktörü, Moldova maçından çok, Euro 2004 elemelerini yorumladı, "Ya gideceğiz, ya gideceğiz" diyerek iddiasını dile getirdi 
      MEHMET DEMİRCAN 

   
   "İkinciliği düşünmem" 
   MOLDOVA ile yarın oynanacak karşılaşma öncesinde Ankara'da basın toplantısı düzenleyen A Milli Takımı Teknik Direktörü Şenol Güneş, iyi futbol oynayıp, Ankara seyircisine galibiyet armağan edeceklerini belirtti. 2004 Avrupa Şampiyonası'na mutlaka katılacaklarını vurgulayan Güneş, "İkinciliği hiç düşünmedim. Tüm hesaplarım, grup liderliği üzerine. İngiltere maçı, Türk futbol tarihinin en önemli maçı olacak. Ama bunu söylerken Liechtenstein da unutulmamalı" diye konuştu. 
   
   "Geleceğimiz garantide" 
   KAPILARININ herkese açık olduğunu vurgulayan Güneş, "Formunu sürdüren oyuncuyu kesmem. Bu genç de olsa, yaşlı da olsa fark etmez" dedi. Güneş şöyle devam etti "A ve Ümit Milli Takımı olarak çetin bir yarışa girdik. O yüzden oynatmayı düşünmediğim gençleri yanımda oturtmak yerine, Ümit Milli Takım'da görev yapmasını sağlarım. Fransa'da gösterdik ki, geleceğimiz garantide. Portekiz'e gidip, Dünya'ya kendimizi göstermemiz lazım." 
   
   İlk sınav Ümitler'in    RAŞİT Çetiner yönetimindeki Ümit Milli Takımımız bugün Moldova'nın gençleriyle karşı karşıya gelecek. 17.45'te Ankara Cebeci Stadı'ndaki mücadeleyi Zafer Önder İpek, Cem Satman, Mustafa Sönmez hakem üçlüsü yönetecek. TRT 1 maçı naklen yayınlayacak. 
   
   11 yıl sonra Ankara'da    ANKARA, 11 yıl sonra A Milliler'i konuk ediyor. Son olarak 28 Ekim 1992'de San Marino'yu 4-1 yendiğimiz maçta 19 Mayıs Stadı'na çıkan Ay-Yıldızlılar, bugüne kadar Başkent'te oynadığı 28 karşılaşmanın 12'sini kazandı, 10'unda ise mağlup oldu. 
   
   Milliler start verdi    Selçuk Mumcu 

   Ay - Yıldızlı ekibimiz Moldova maçı hazırlıklarına dün başladı. 19 Mayıs Stadı'ndaki çalışmaya tüm futbolcular katılırken idmanı seyreden Başkan Haluk Ulusoy'u Gençlik ve Spor Genel Müdürü Mehmet Atalay ile MHK Başkanı Bülent Yavuz ziyaret etti. Bu arada millilerimizin yarın giyeceği Nike formalarınınüzerinde rakip ve maçın tarihi yazılı olacak. 
   
   
</TEXT>
</DOC>
