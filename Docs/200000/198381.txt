<DOC>
<DOCNO> 198381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun36.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsiyet değiştirenlere evlenme hakkı çıktı 
</HEADLINE>
<TEXT>

     İngiltere'de çıkarılan yeni yasa, ameliyatla cinsiyet değiştiren kişilere, yeni cinsiyetlerine göre evlilik hakkı tanıyor. 
     Yeni cinsiyetlerinin hukuki olarak kabul edilmesini isteyen transseksüellere de, bu cinsiyet içinde bütün bir ömür boyu yaşayacaklarına dair delilleri sunmaları halinde bu hakkın tanınacağı açıklandı. 
     Anayasal değişimlerden sorumlu Adalet Bakan Yardımcısı Lord Filkin, yapılan değişikliği yorumlarken, medeni bir toplumda kişilerin ve grupların haklarını kullanmalarının önüne geçilmemesi ve kimsenin tercihinden dolayı ayrımcılığa uğratılmaması gerektiğini bildirdi. 
     Yasanın çıkarıldığı bugüne kadar İngiltere, cinsiyet değiştiren kişilerin yeni cinsiyetlerinin nüfus kayıtlarına işlenmesine engel olan bazı Avrupa ülkesinin arasında bulunuyordu. Avrupa İnsan Hakları Mahkemesi'nin iki transseksüelin başvurusu üzerine bir yıl önce aldığı kararda, İngiltere, bu kişilerin cinsiyet değiştirdikten sonraki haklarını ihlal etmekten suçlu bulunmuştu. 
     Yapılan değişiklik sonucunda İngiltere'de yaşamakta olan 5 bin transseksüelin doğum belgesi, pasaport ve sürücü belgesi gibi resmi kağıtlarında bulunan cinsiyet hanesinde değişiklik yaptırmak üzere başvuru yapması bekleniyor. 
     Yeni kurallar, yeni cinsiyetlerini kayıtlara işletmek isteyen bu kişilere, kendilerine cinsiyet bozukluğu teşhisi konulduğunu kanıtlamaları şartını koşuyor. Kurallar gereği söz konusu kişilerin olmak istedikleri cinsiyet altında en az iki yıl boyunca yaşamış olduklarını kanıtlamalarını da zorunlu kılınıyor. 
     Bu arada, cinsiyet değiştiren kişilerin daha önceki cinsiyetleri sırasında kazandıkları ebeveynlik gibi hak ve sorumlulukları sürdürmelerine de izin veriliyor. 
     
</TEXT>
</DOC>
