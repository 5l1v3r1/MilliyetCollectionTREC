<DOC>
<DOCNO> 188287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun15.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basını Türk askeri için neler yazıyor 
</HEADLINE>
<TEXT>

     Irak basını, Türk askeri dahil olmak üzere yabancı kuvvetlerin Irak'a gelmesi konusunda koalisyon güçleriyle Irak geçici yönetim konseyi arasında anlaşmazlıkların sürdüğünü bildirdi. 
     Irak İslam Devrimi Yüksek Konseyi'nin yayın organı olan El Adale gazetesi, ''Türk askerinin Irak'a gelmesiyle ilgili olarak koalisyon güçleriyle Irak geçici yönetim konseyi arasında anlaşmazlıkların devam ettiğini, ancak bunların giderilmesinin beklendiğini'' yazdı. 
     Gazetenin haberinde, ''konsey üyelerinin, diğer yabancı ülke askerlerinin Irak'a gelmesiyle ilgili olarak da koalisyon güçleriyle görüştüğü'' belirtildi. 
     ''Yabancı askerlerin ülkede konuşlandırılmasının kabul edilmediği'' kaydedilen haberde, ''Türk askerinden daha üstün imkanlarla donatılmış koalisyon güçlerinin dahi ülkede güvenliği sağlayamadığı, güvenliğin ancak Irak halkınca sağlanabileceği'' görüşü dile getirildi. 
     Haberde, Türk askerinin Irak'a gönderilmesi konusunda, ''Dost Türk halkına saygımız var. Bizim ve Türkiye'nin çıkarlarına hizmet eden dostluğun sürmesine özen göstermemize rağmen yurdumuza girecek her yabancı askeri işgalci kuvvet olarak niteliyoruz'' ifadesi kullanıldı. 
     Etteahi gazetesi de, Irak'a Türk askeri gönderilmesi konusundaki kararı kınadı. 
     Gazete, ''Hıristiyan bir ülke olan Rusya'nın bile Irak'a asker göndermeyi kabul etmediğini, Amerikan ve İngiliz kuvvetlerinin de, Irak'tan hızla çekilerek, egemenliği Irak halkına vermelerinin istendiğini'' yazdı. 
     Haberde, ''komşu ve Müslüman ülke Türkiye'nin Washington yönetimiyle olan anlaşmasını uygulamak için Irak'a asker göndermeyi kararlaştırdığı'' savunuldu. 
     Haberde ayrıca, ''Türkiye'nin söz konusu kararının Türk ve Irak kamuoylarıyla Arap ülkeleri tarafından genel olarak reddedildiği'' ifade edildi. 
     
</TEXT>
</DOC>
