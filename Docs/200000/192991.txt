<DOC>
<DOCNO> 192991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun14.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuraklık Afrika'yı tehdit ediyor... 
</HEADLINE>
<TEXT>

     Yüryüzünün ikinci büyük kıtası Afrika'da yaklaşık 600 milyon kişi, önlem alınamaması halinde 20 yıldan az sürede temiz su kıtlığıyla karşı karşıya kalacak. 
     Kenya'nın başkenti Nairobi'de bir araya gelen bilim adamları ve araştırmacılar, artan kuraklığın, insan yaşamını Afrika genelinde olumsuz etkileyeceği uyarısında bulundu. 
     Uzmanlar, temiz su bulamayan insan sayısının 20 yıldan az sürede ikiye katlanacağı ve bu rakamın 600 milyona ulaşabileceğini belirttiler. 
     Kuraklığın, Afrika kıtasında, çok büyük gıda yardımına ihtiyaç duyulmasına neden olacağını belirten uzmanlar, dünya genelinde artan su tüketimini, Afrika'daki su sıkıntısının nedenleri arasında gösterdiler. 
     Uluslararası Tarım Araştırmaları Danışma Grubu, su kıtlığına çözüm yollarının, tarım işçilerinin su kullanımından, uluslararası politikalara kadar tüm alanlarda ele alınması gerektiğini açıkladı. 
     Danışma Grubu, su tüketiminin aynı düzeyde devam etmesi halinde, 2025 yılına kadar, dünyanın 3'te 1'inin su kıtlığından etkileneceği uyarısında bulundu. En büyük sıkıntının Afrika'da yaşanacağı da kaydedildi. 
     Uzmanlar, halen periyodik kuraklıklarla boğuşan Afrika'da artan nüfusun da su kıtlığının büyümesine neden olduğunu söyledi. 
     Kuraklık neticesinde, tarım arazilerinden alınan üründe de büyük düşüş olduğu belirtilirken, uzmanlar, çözüm olarak, daha az su isteyen ve daha çok ürün veren uzun vadeli bir programın kullanılmasını gösteriyor. 
     Uzmanlar, Dünya Ticaret Örgütü aracılığıyla Batı ülkelerine baskı yapılmasının gerekliliğini de vurguluyor. 
     
</TEXT>
</DOC>
