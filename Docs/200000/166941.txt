<DOC>
<DOCNO> 166941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur46.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas Olayları Meclis gündeminde... 
</HEADLINE>
<TEXT>

     İçişleri Bakanı Abdülkadir Aksu, toplum olarak Sivas'ta 10 yıl önce yaşanan olaylardan ders çıkarılması gerektiğini belirterek, ''2 Temmuz, birlik ve kardeşliğin tesis edildiği bir gün olarak da hatırlanacaktır'' dedi. 
     Aksu, TBMM Genel Kurulu'nda, CHP İstanbul Milletvekili Ali Rıza Gülçiçek'in Sivas olaylarının 10. yıldönümü ile ilgili gündemdışı konuşmasını yanıtladı. 
     Türkiye'nin 1970'li yıllardan başlayarak 2000 yılına kadar devam eden bir terör sürecine maruz kaldığını anlatan Bakan Aksu, kör terörün en acı örneklerinden birinin de 2 Temmuz 1993 tarihinde Sivas'ta yaşandığını söyledi. 
     Aksu, terörün kimden gelirse gelsin ve kime yönelirse yönelsin tüm vatandaşlar tarafından kınanması gereken bir olay olduğunu ifade ederek, milli kararlılıkla terör batağının kurutulabileceğini kaydetti. Aksu, hiçbir tedbirin toplumsal birlik kadar önemli olamayacağını belirterek, ''Sivas'ta 37 vatandaşımızın katledilmesinde amaç, ayrılık tohumlarını güçlendirmektir. Bu yüzden akla gelmedik provokasyonlar tertip ettiler. Kardeşi kardeşle karşı karşıya getirmek istediler'' diye konuştu. 
     Provokatörlerin amaçlarına ulaşamadığını vurgulayan Aksu, ''Tüm Türkiye ayağa kalktı ve 'biz kardeşiz' diye bağırdı. 2 Temmuz, birlik ve kardeşliğin tesis edildiği bir gün olarak da hatırlanacaktır'' dedi. 
     Demokratikleşme ile ilgili atılan adımları anlatan Aksu, Türkiye'nin bir özgürlükler ülkesi olarak hatırlanacağını belirtti. ''Toplum olarak Sivas'ta yaşananlardan ders çıkarmamız gerekiyor'' diyen Aksu, toplumda herkesin ortak paydasının, ''Türkiye Cumhuriyeti'nin şerefli bir vatandaşı'' olması gerektiğini bildirdi. 
     Hacı Bektaş Veli, Yunus Emre ve Mevlana'nın barış çağrılarına tüm toplumun yanıt vermesini isteyen Bakan Aksu, sözlerini Hacı Bektaş Veli'nin ''Bir olalım, İri Olalım, Diri Olalım'' sözleriyle tamamladı. 
     
     KERBELA 
     CHP İstanbul Milletvekili Ali Rıza Gülçiçek de gündemdışı konuşmasında, 2 Temmuz'un zihinlerde kalıcı, gönüllerde ise yas tutulacak bir gün olduğunu söyledi. 
     Sivas Katliamı'nın, düşünceye karşı cevap vermek yerine, düşünceyi katlederek susturacağını sanan çağdışı bir anlayışın ürünü olduğunu kaydeden Gülçiçek, şunları söyledi 
     ''2 Temmuz Sivas olayları, üzerinden geçen yıllara rağmen Alevilerin nazarında küllenmemekte, tam tersine Sivas yangını, Alevilerin ve demokrat düşünceye sahip tüm insanlarımızın kanayan yarası olmaya devam etmektedir. 
     Tarih bu olayı defterine öyle derin bir acıyla, ızdırapla yazdı ki, bir Kerbela olayı gibi uzun yıllar hatırlanacaktır. Şehitlerin uğradıkları zulmü, onları katledenlerin vicdansızlığını, insafsızlığını, yanlışlığını, dindarlık kisvesi altında İslam dinine sürdükleri lekeyi hatırlatacaktır. 
     
</TEXT>
</DOC>
