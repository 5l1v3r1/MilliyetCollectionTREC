<DOC>
<DOCNO> 189327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo05.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'a "çocuk" muamelesi... Emlakçı dükkanından kovdu 
</HEADLINE>
<TEXT>

     Milli atlet Elvan Abeylegesse, Etiyopya'da tek başına ev satın almaya kalkınca, emlakçının gazabına uğradı. 
     Sezona verilen aradan yararlanarak ailesiyle birlikte tatilini geçirdiği başkent Addis Ababa'da bir emlakçıya başvuran 22 yaşındaki milli atlet, satıcıya iyi bir semtte ev sahibi olmak istediğini söyledi. 40 kiloluk ufak tefek görüntülü Elvan'ın bu isteğine şaşıran ve mütevazı görüntüsü nedeniyle şampiyon atleti küçümseyen emlakçının genç atlete, ''Benimle dalga mı geçiyorsun, git babanı getir'' diyerek kendisini işyerinden kovduğu öğrenildi. 
     Emlakçının tavrına çok bozulan Abeylegesse, sporcusu olduğu ENKA şirketinin Etiyopya'da görevli avukatını telefonla arayarak durumu anlattı. Aynı gün avukatla birlikte emlakçıya yeniden giden genç atlet, ailesini evsahibi yaptı. 
     
     GABRESELASSIE'YE KOMŞU OLDU 
     Yoğun atletizm sezonuna verilen aralar dışında Etiyopya'ya gidemeyen ve yaşamının büyük kısmını katıldığı organizasyonlar dışında İstanbul'da sürdüren Elvan Abeylegesse'nin, 6 kardeşi, annesi ve babasından oluşan ailesi için satın aldığı ev, Etiyopya'nın efsane bir atletiyle de komşu olmasını sağladı. 
     Abeylegesse'nin satın aldığı ev, Etiyopya'nın dünyaca ünlü rekortmen atleti Haile Gabreselassie'nin evinin hemen yanında. Elvan ve ailesinin yeni komşuları, Gabreselasie ve ailesi. 
     Yeni evlerini yerleştirmeye başlayan genç sporcunun, ekim ayını ailesiyle birlikte geçirdikten sonra, kasım ayı başında Türkiye'ye dönerek, yoğun antrenman programına başlayacağı bildirildi. 
     
</TEXT>
</DOC>
