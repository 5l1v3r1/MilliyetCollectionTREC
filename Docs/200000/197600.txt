<DOC>
<DOCNO> 197600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun21.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da yanan yurttan Türk öğrenci tesadüf eseri kurtuldu 
</HEADLINE>
<TEXT>

     Rusya'da Halkların Dostluğu Üniversitesi öğrenci yurdunda bu sabah meydana gelen yangında 32 öğrenci hayatını kaybederken, 139 öğrenci yaralandı. 
     İçişleri Bakan Birinci Yardımcısı Raşid Nurgaliyev, Devlet Başkanı Vladimir Putin'e olayla ilgili verdiği bilgide, yurtta meydana gelen yangına elektrik kaçağının neden olduğunu ve yapılan araştırmada patlayıcı madde izine rastlanmadığını söyledi. 
     Yangında 32 kişinin hayatını kaybettiğini ve 139 kişinin yaralandığını kaydeden Nurgaliyev, yaralılardan 4'ünün durumunun ağır olduğunu ifade etti. 
     
     ACIKTI, HAYATI KURTULDU 
     Bu arada, yangının çıktığı 5. katta kalan Türk öğrenci Alpcan Yıldırım, A.A'ya telefonla yaptığı açıklamada, ''Saat 01.00 sıralarında acıktım ve kantine indim. Kantinde bir şeyler atıştırırken yangın çıktığını duyduk. Yangın benim bulunduğum katta çıkmıştı ve tesadüf eseri kurtuldum'' dedi. 
     Yıldırım, tüm eşyalarının yandığını ve yurtlara girmelerine izin verilmediğini belirterek, ''Dekanın açıklama yapmasını bekliyoruz. Şu anda ne yapacağımızı bilmiyoruz'' diye konuştu. 
     
</TEXT>
</DOC>
