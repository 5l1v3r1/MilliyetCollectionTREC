<DOC>
<DOCNO> 163276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/spor/spo15.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Üstenci'nin Okan atağı      BURSASPOR'DA başkan adaylığını devam ettirme kararı alan Fikret Üstenci, gelecek sezon Avrupa'da söz sahibi olacak bir takım kurmak için çalışmaları başlattıklarını vurguladı. Teknik heyet ve yöneticilerden oluşan 6 kişilik bir ekibin görüşmeler yapmak için özel uçakla Romanya'ya gittiğini vurgulayan Üstenci, Okan Yılmaz ile kalması konusunda görüştüğünü, futbolcunun da buna sıcak yaklaştığını vurguladı. 
     
Konyaspor hızlı başladı      SÜPER Lig'in yeni takımı Konyaspor transfere hızlı başladı. Yeşil - Beyazlılar Kayserisporlu Zafer, Tayfun ve Erzurumsporlu Okan'la anlaştı. Üç futbolcunun önümüzdeki günlerde Konyaspor ile resmi sözleşme imzalayacağı belirtildi. 
     
Muhteşem Komornikov      YÜZMEDE erkekler 200 metre kurbağalamada, Rus Dimitri Komornikov, 2.09.52 ile dünya rekoru kırdı. Komornikov, İspanya'nın Barcelona kentinde yapılan yarışmalarda Japon Kosuke Kitajima'ya ait 2.09.97'lik rekoru 45 salise geliştirdi. 
     
Atletizmde 5 rekor      İSTANBUL'DA yapılan 8. Uluslararası Yılmaz Sazak Atletizm Yarışmaları'nda 5 Türkiye rekoru kırıldı. Gülle atmada Mehmet Ali Çalıdan 18.04'le yıldız erkekler, 100 metrede Ecem Onaran 12.40'le yıldız bayanlar, Anıl Şenola 11.89'le yıldız erkekler, 300 metrede Pınar Saka 38.01'le genç bayanlar, 600 metrede Selahattin Çobanoğlu 1.17.88'le genç ve büyük erkekler Türkiye rekorlarının sahibi oldular. 
     
Batı Rüzgarı İstanbul'da esti      TÜRKİYE Açıkdeniz Yarış Kulübü'nün düzenlediği Batı Rüzgarı Yat Yarışları dün İstanbul'da yapıldı. Yarış sınıfında "Oğuzhan too" ile Sedat Gülçağlayan yarış gezi sınıfında "Narin" ile Levent Karabeyoğlu, gezi sınıfında Relax ile Gürsel Öztürk, destek sınıfında ise "Ece" ile Tuğrul Okay birinci oldu. 
     

</TEXT>
</DOC>
