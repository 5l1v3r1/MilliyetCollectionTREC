<DOC>
<DOCNO> 186292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur08.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemeleri, Anayasa Mahkemesi'nde... 
</HEADLINE>
<TEXT>

     Ankara 10. İdare Mahkemesi, kamuoyunda ''zorunlu tasarruf'' olarak nitelendirilen, Çalışanları Tasarrufa Teşvik Fonu hesabında biriken paraların geri ödenmesine ilişkin hükümlerin iptali istemiyle Anayasa Mahkemesi'ne başvurdu. Başvurunun kabul edilmesi halinde zorunlu tasarruf ödemelerinin bir kerede toplu olarak yapılması gündeme gelecek. 
     Alınan bilgiye göre, Ankara 10. İdare Mahkemesi, baktığı bir davada, 48 sayılı Çalışanların Tasarruflarını Teşvik Hesabının Tasfiyesi ve Bu Hesaptan Yapılacak Ödemelere Dair Kanun'un 5 ve 6. maddesinin birinci ve ikinci fıkraları ile 7. maddesinin Anayasa'ya aykırılık iddialarını ciddi buldu ve iptali istemiyle Anayasa Mahkemesi'ne başvurdu. 
     Anayasa Mahkemesi, başvuruda ilk incelemeyi 7 Ekim Salı günü yapacak. Başvuruda bir eksiklik bulunmazsa, iptal istemi esastan görüşülecek. 
     İptali istenen hükümler şöyle 
     ''Hak sahiplerinin aylık veya ücretlerinden yapılan tasarruf kesintileri ve devlet veya ilgili işverenin katkılarına ait bu kanunun yürürlüğe girdiği tarihte kalan nema, aylık olarak, Devlet İstatistik Enstitüsü tarafından açıklanan bir önceki aya göre Tüketici Fiyatları Genel İndeksi değişim oranında ve ilave olarak yıllık yüzde beş oranında değerlendirilir. 
     Hak sahiplerine, anapara tutarları 2003 yılı Nisan ayında defaten ödenir. 5. madde uyarınca değerlendirilen tutar mart, haziran, eylül ve aralık aylarında olmak üzere 2004 yılında dört taksit, 2005 yılında dört taksit ve mart ve haziran aylarında olmak üzere 2006 yılında iki taksit olarak toplam on taksitte ödenir. 
     Hak sahipleri tarafından bu kanun kapsamına giren alacaklarla ilgili olarak yargı mercilerine açılmış ve devam eden davalar ile icra takipleri hakkında bu kanun hükümleri uygulanır.'' 

     
</TEXT>
</DOC>
