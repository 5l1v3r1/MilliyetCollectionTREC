<DOC>
<DOCNO> 151767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/spor/aspo.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İPİNİ ELİYLE ÇEKTİ 
</HEADLINE>
<TEXT>

Yönetim, Fenerbahçe maçındaki hareketiyle büyük tepki çeken Nouma için asırlık karar aldı ve biletini kesti. Bilgili, Fransız için üç aşamalı bir plan uyguladı 
     BİLAL MEŞE 

     BELKİ stadda olanlar fark etmedi, ama gözlerini süper derbi için ekrana kilitleyenlerin ağzı bir karış açık kalmıştı, Nouma'nın hareketinden sonra... Beşiktaş yönetimi de, çıplak gözle izlediği maçta, "Fransız usulü" kutlamayı anlamamıştı... Ama maç sonrası patlayan tepkiler üzerine biraraya gelen Başkan Serdar Bilgili, Yıldırım Demirören, Kıvanç Oktay ve Lucescu, TV'den izledikleri "sevinç " gösterisinden çok etkilenmişlerdi... Masaya hakim olan sessizliği Başkan Bilgili bozmuş "Gönderelim" fikrini ortaya atmıştı... Zaten aklındaki de oydu... Ama operasyonu adım adım yürütecekti... 
     Bilgili önce "Özür diletelim" diyerek kamuoyunun ateşini düşürmeyi hedeflemişti... Nouma'nın basın toplantısıyla bu aşama tamamlanmıştı... Sonra yönetim toplantısında demokrasi çarkını işletti ve herkesin fikrini aldığında tek yanıt duydu "Gönderelim". Ancak Beşiktaş yönetimi için Lucescu'nun fikri de önemliydi. Üstelik federasyondan edinilen duyumlara göre Nouma'ya 6 ay ceza verilmesi bile gündemdeydi. 
     
     "Ahlaki olay" 
     Serdar Bilgili, yönetimi ve Lucescu'yu dün Ümraniye Tesisleri'nde olağanüstü toplantıya çağırdı. Rumen hocaya, Pascal Nouma'yı yollama kararı alındığı bildirildi. Başkan Bilgili, Lucescu'ya bildirilen bu durum sonrası sözlerine devam etti "Hoca, bu ahlaki bir olaydır. Ve toplum ahlakı, şampiyonluğun önündedir. Ayrıca Beşiktaş'ın değerleri de, böyle bir hareketi kaldırmaz." Lucescu dikkatle dinledi ve "Kararınıza saygı duyuyorum. Pascallı da, Pascalsız da ben yoluma devam ederim" yanıtını verdi. 
     Son söz yine Başkan Serdar Bilgili'nindi. Medyanın karşısına çıktı ve "Pascal'ın yaptığı hareket, Türk milletinin ve Fenerbahçe camiasının onurunu kırmış, rencide etmiştir. Mukavelesini tek taraflı olarak feshettik. Kendisini eve gönderiyor ve Beşiktaş'a katkıları için teşekkür ediyoruz." 
     Böylece Nouma'nın II. Türkiye macerası yine olaylı bir şekilde son buluyordu. 
     
Çok üzgünüm      YÖNETİMİN sözleşmesini feshettiği Nouma dün akşam önce Ümraniye Tesisleri'ne giderek eşyalarını topladı, arkadaşlarıyla vedalaştı, ardından da kaldığı otelde basın toplantısı düzenledi. Çok üzgün olduğu gözlenen ve soru sorulmamasını isteyen Fransız futbolcu bu olayın kendisi ve kulübü için çok kötü olduğunu belirterek, "Özür diledim. Kabul etmediler, bir karar verdiler. Hayat böyle" dedi. 
     BEŞİKTAŞ taraftarından çok çok özür dilediğini vurgulayan Nouma, şunları söyledi "Taraftarları çok seviyorum. Onları unutmayacağım. Benim ve takım için her şeyi yaptılar. Hayatım boyunca onlara saygı duyacağım. Siyah - Beyaz benim kalbimde vallahi" diye konuştu. Başkan Bilgili ile ilgili yorum yapmayan Nouma "İki başkanım, Yıldırım Demirören ve Kıvanç Oktay'a çok teşekkür ediyorum" ifadesini kullandı. 
     
Erdem yaşlanmadı      Milliyet'in görüşü 

     Nouma kim ki... Doğuştan yeteneği davranış bozuklukları ile terazilendiğinde geriye Beşiktaş formasının muazzam ağırlığı kalan bir futbol meczubu. 
     Sevgiden sorumluluk çıkaramayan bir uyumsuz. Ekmek yediği ülkenin değerlerini öğrenememiş bir tembel. Saygısız ve sorumsuz. Sokakta çok var onlardan. 
     Aslında "üşütük" der geçebilirdik, yaptığı da önemli değildi. Şayet Beşiktaş forması giymeseydi. 
     Ama önemli olan bizdik. Beşiktaş kulübü özelinde hepimiz. Toplumsal duruşumuz, gençliğimize miras bırakacağımız yolumuz... 
     Bu bir yol ayırımıydı. Seçim yapmalıydık. 
     Bir tarafta "erdemin ayaklar altına alınması", diğer yolda ahlak adına şampiyonluğun bile riske atılması. 
     Beşiktaş doğru tarafa saptı. 
     Evet... Ahlak ihtiraslarımızın tek kontrol mekanizması. 
     Ne yazık ki, yaşadığımız çağda "başarı"nın kestirme yollarından biri de onun bilinçli olarak azaltılması. 
     Bu tuzağa düşmedi kulüplerimizin en yaşlısı Beşiktaş. 
     Erdemin yaşlanmadığını ispatladı. Süper Lig'den önce, ipoteklenen ahlaka ödediği diyetle gönüllerimizin şampiyonu oldu. 
     
Alacakları ödenmiyor      NOUMA'NIN sözleşmesini tek taraflı fesheden yönetim, Fransız futbolcunun sezon sonuna kadar olan alacaklarını da askıya alacak. Yönetim, ilk etapta sözleşme gereği maç başına 30 bin dolar alan Fransız futbolcuyla uzlaşma zemini arayacak. Nouma'nın alacaklarında diretmesi durumunda konu FIFA'ya taşınacak. 
     
Ne dediler      AHMET DURSUN Ayrılmasına üzüldüm. Çok iyi ve duygusal bir insandı. Fener maçında bir an kendini kaybetti. Onun adına üzgünüz. 
     TAYFUR Pascal'ın yaptığı yanlış bir hareketti. Ancak bu şekilde bir karar alınacağını beklemiyorduk. Kararı saygıyla karşılıyoruz. 
     TÜMER Nouma sevdiğimiz bir arkadaşımız. Ancak yaptığı hareketi onaylamak mümkün değil. Yönetimin kararına saygılıyız. 
     ALİ EREN Olaya çok şaşırdım. Keşke o hareketi yapmasaydı. Çok üzgünüm, ama yönetimin kararına da saygılıyız. 
     SERDAR Pascal'ın o hareketi isteyerek yaptığına inanmıyorum. Kendisi de çok üzüldü ve pişman oldu. Çok geç artık. 
     CORDOBA Nouma, Beşiktaş için çok önemli bir futbolcuydu. Karar nedeniyle çok üzgün ve şaşkınım. 
     TAMER Durum Nouma için gerçekten çok üzücü. Böyle bir şeyi beklemiyorduk. 
     
     


SPOR 


























</TEXT>
</DOC>
