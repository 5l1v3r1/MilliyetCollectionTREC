<DOC>
<DOCNO> 191679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur26.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapusuz'dan, ABD'li Bremer'e tepki... 
</HEADLINE>
<TEXT>

     AK Parti Grup Başkanvekili Salih Kapusuz, Irak'taki Amerikalı sivil yönetici Paul Bremer'in, ''Irak'ta 400 yıl bulunan Osmanlı işgalci güçtü'' sözlerine tepki göstererek, ''Ne zaman Osmanlı'nın eli Irak'tan çekildi, sömürgeci ve mandacılar oraya hücum etti'' dedi. 
     TBMM'de basınla sohbet toplantısı düzenleyen Kapusuz, Irak'ın istikrara ve kendi yönetimine kavuşmasına önem verdiklerini belirterek, Osmanlı'nın hiçbir yere emperyalist emellerle gitmediğini, o dönem dört kıtada olan bir imparatorluğun insanlık adına yaptıklarının objektif olarak değerlendirilmesi halinde, bulunduğu coğrafyada sömürgeci olmadığının ve yerel kültüre müdahale etmediğinin görüleceğini söyledi. 
     Kapusuz, ''Ne zamanki Osmanlı'nın eli Irak'tan çekilmiştir, sömürgeciler ve mandacılar oraya hücum etmişlerdir. Hala o topraklarda huzur yok. Şu andaki huzursuzluğun nedeni de sömürge anlayışına dayanmaktadır. Herkes oturduğu yerden olaya doğru bakmalıdır'' diye konuştu. 
     Irak'ta terör, kavga ve belirsizliğin uzun süre devamını isteyemeyeceklerini kaydeden Kapusuz, ''Irak'taki gelişmeler bizim dışımızda şekillenirse, bizi uzun süre meşgul edecek yanlışlıkları yaşatabilir. Bizim duyarlılığımız, memleketimiz, insanlık ve komşuluk adınadır. Bu nedenle TBMM, Hükümet'e yetki verdi. Hükümet de olayların takipçisidir ve gerekeni yapmaya gayret ediyor. İstikrarlı bir Irak bizim isteğimizdir'' dedi. 
     Irak geçici yönetiminin Türkiye'nin Bağdat ve Kerkük'te yaptıracağı hastanelere itiraz ettiğini hatırlatılması üzerine Kapusuz, Türkiye'nin komşusu Irak'a her türlü insani yardımı yaptığını söyledi. 
     DSİ elamanlarının su temini için Irak'ta çalıştığını belirten Kapusuz, ayrıca bu ülkeye elektrik verildiğini anlattı. Kapusuz, hastane yapımının da bu insani yaklaşım içinde olduğunu, ancak proje konusunda resmi bir tepki almadıklarını bildirdi. 
     
</TEXT>
</DOC>
