<DOC>
<DOCNO> 157295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko11.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı rehberi... Piyasalarda neler oldu 
</HEADLINE>
<TEXT>

     Borsa, geçen haftayı ortalama yüzde 3.14 düşüşle kapadı. 
     Uzmanlar, 24 Mart günü 0.50 sent seviyesinden itibaren başlayan yükselişin sonunda endeksin, 1 Mayıs günü 0.75 sent seviyesine ulaştığını belirterek, endeksin halen, bu seviyeden itibaren devam etmekte olan satış baskısının etkisinde olduğuna işaret ediyorlar. 
     Teknik olarak 17 Nisan-15 Mayıs tarihleri arasında ve 0.69-0.75 sent bandı içinde gözlenen yatay seyre dikkat çeken uzmanlar, önümüzdeki günlerde de satış baskısı altında hareket beklenebileceğini, 0.63 sent seviyesine kadar bir geri çekilme yaşanabileceğini kaydediyorlar. 
     Borsa uzmanları, 0.63 sent seviyesi riskinin ortadan kalkması için endeksin 10,800-10,850 puan bandını artan bir hacimle aşması gerektiğini, ancak şu an için bu yönde olumlu bir sinyal bulunmadığını savunuyorlar. 
     Borsadaki düşüşün yanında İMKB Tahvil ve Bono Piyasası'nda da vadelerine göre ortalamalarda 1 puan dolayında düşüş gerçekleşti. Altında artış, dövizde ise kararsız bir seyir dikkat çekti. Mevduat faizlerinde ise önemli bir değişiklik olmadı. 
     Hisse senetleri haftalık bazda ortalama yüzde 3.14 oranında değer yitirdi. 24 ayar külçe altının gram satış fiyatı yüzde 1.78 oranında, Cumhuriyet altınının satış fiyatı da yüzde 2.19 oranında arttı. Dolar yüzde 0.33 oranında gerilerken, Euro bir önceki hafta sonu değerini korudu. Yatırım fonlarının seyrini izleyen A.A Fon Endeksi ortalama yüzde 0.08 oranında artış kaydetti. Önceki hafta sonundaki oranlara göre, 1 aylık mevduat faizi ile haftalık reponun net getirisi yüzde 0.65 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya yüzde 0.68'lik artışla başladı. 
     Haftanın ilk işlem gününde, Ulusal 100 Endeksi 1. seansta 23.93 puan yükselirken, hisse senetlerinin değeri ortalama yüzde 0.22 oranında arttı. 
     2. seansta ise Başbakan Tayyip Erdoğan'ın Aria konusunda, ''Akşama kadar sabırlı olmanızda fayda var. Akşama işi bitirmeye kararlıyız'' açıklaması, hareketlilik getirdi. 2. seansta 48. puan yükselen endeks, günü 10,712.87 puandan tamamladı. 
     Salı günü hisse senetleri ortalama yüzde 1.14 oranında değer yitirdi. Endeks, 1. seansta 4.58 puan gerilerken, hisse senetlerinin değeri ortalama yüzde 0.04 oranında düştü. 2. seansta da 117.60 puan gerileyen endeks, günü 10,590.69 puandan tamamladı. Günün tamamında endeks 122.18 puan düşüş gösterdi. 
     Çarşamba günü de kayıp deveam etti ve hisse senetleri ortalama yüzde 1.86 oranında değer yitirdi. Endeks 1. seansta 102.02 puan ve yüzde 0.96 oranında düştü. 2. seansta da 95.36 puan gerileyen endeks, günü 10,393.31 puandan tamamladı. Günün tamamında endeks 197.38 puanlık bir kayıp yaşadı. 
     Perşembe günü de düşüş ağırlıklı seanslar izlendi. Hisse senetleri ortalama yüzde 1.58 değer yitirdi. 1. seansta 127.18 puan gerileyen endeks yüzde 1.22 oranında düşüş kaydetti. Endeks 2. seansta da 36.72 puanlık kayıpla günü 10,229.41 puandan tamamladı. Günün tamamında endeks 163.90 puan geriledi. 
     Haftanın son işlem gününde Borsa'da ortalama yüzde 0.75'lik artış yaşandı. Ulusal 100 Endeksi, 1. seansta 70.75 puan ve ortalama yüzde 0.69, 2. seansta da 6.09 puan ve yüzde 0.06 artış kaydetti. Endeks haftayı 10,306.25 puandan tamamladı. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 334.16 puanlık düşüşle 10,640.41 puandan, 10,306.25 puana indi. Hisse senetlerinin haftalık ortalama değer kaybı yüzde 3.14 oldu. 
     İMKB Ulusal-Mali Endeksi 370.94 puan düşerek 12,449.67 puandan 12,078.73 puana, İMKB Ulusal-Sanayi Endeksi 336.78 puan düşerek 11,210.17 puandan 10,873.39 puana ve İMKB Ulusal-Hizmetler Endeksi 265.36 puan düşerek 6,921.85 puandan 6,656.49 puana geriledi. 
     Böylece, mali grup hisseleri ortalama yüzde 2.98 oranında, sanayi grubu hisseleri ortalama yüzde 3.00 oranında ve hizmetler grubu hisseleri ortalama yüzde 3.83 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 296 hisse senedinden 223'ü değer yitirirken, 54 hisse senedi değer kazandı. 19 hisse senedinin değeri değişmedi. 
     Geçen hafta en yüksek oranlı artış yüzde 42.11 ile Transürk Holding hisselerinde oldu. Yüzde 41.03'lük artışla Makina Takım hisseleri ikinci, yüzde 32.67'lik artışla da Toprak Factoring hisseleri üçüncü olarak sıralandı. Transtürk Holding ve Makina Takım hisseleri hafta içinde Gözaltı Pazarı'ndan İkinci Ulusal Pazara alınmışlardı. 
     En yüksek oranlı düşüş ise yüzde 39.72 ile Metemtur YENİ hisselerinde oldu. Yüzde 19.55'lik düşüşle Işıklar Ambalaj hisseleri ikinci ve yüzde 16.04'lük düşüşle de Metemteks hisseleri üçüncü sırada yer aldı. 
     İMKB Ulusal Pazar'da geçen hafta toplam 776 milyar 244.3 milyon adet hisse senedi işlem gördü ve karşılığında 1 katrilyon 738 trilyon 284.5 milyar liralık işlem hacmi gerçekleşti. 
     
     DÖVİZ 
     Geçen hafta, dövizde dalgalı bir seyir izlendi. İstanbul serbest döviz yasasında alınıp satılan ABD Doları yüzde 0.33 oranında gerilerken, Euro yerinde saydı. 
     Önceki hafta sonuna göre ABD Doları'nın Türk Lirası satış fiyatı 5 bin lira düşerek, 1 milyon 495 bin liraya gerilerken, Euro'nun önceki hafta sonunda 1 milyon 719 bin lira olan fiyatı aynı kaldı. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 1.16 oranında artarak 2 milyon 436 bin liraya çıkarken, İsviçre Frangı'nın satış fiyatı da değişmeyerek 1 milyon 143 bin lirada kaldı. 
     Bugün öğle saatlerinde ise İstanbul serbest piyasada ABD Doları 1 milyon 494 bin liradan, Euro 1 milyon 726 bin liradan, İngiliz Sterlini 2 milyon 427 bin liradan ve İsviçre Frangı da 1 milyon 146 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 1.78 oranında, Cumhuriyet altınının satış fiyatı da yüzde 2.19 oranında arttı. 
     Külçe altının gram satış fiyatı 300 bin lira artarak 17 milyon 150 bin liraya, Cumhuriyet altınının satış fiyatı da 2 milyon 500 bin lira artarak 116 milyon 500 bin liraya çıktı. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.36 oranında gerileyerek 16 milyon 794 bin 800 lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.08 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 305 puan artarak 371,270 puandan 371,575 puana çıktı. 
     Geçen haftanın en çok değer kazanan katılma belgeleri, yüzde 1.29'luk artışla Ekinciler B Tipi Değişken Fon, yüzde 1.22'lik artışla HSBC Bank B Tipi Tahvil Bono Fon ve yüzde 1.18'lik artışla HSBC Yatırım B Tipi Değişken Fon oldular. 
     Geçen haftanın en çok değer yitiren katılma belgeleri ise yüzde 7.60 oranındaki düşüşle İş A Tipi Teknoloji Endeks Fon, yüzde 7.03 oranındaki düşüşle İş A Tipi Metal Eşya Endeks Fon ve yüzde 5.77 oranındaki düşüşle Akbank A Tipi Sabancı Holding İştirak Fon olarak sıralandılar. 
     
     İHALELER... 
     Hazine geçen hafta biri 91 gün vadeli referans bono ihalesi, diğeri de 3 ayda bir değişken faiz ödemeli devlet tahvili ihalesi olmak üzere iki ihale düzenledi. 
     Pazartesi günü yapılan 91 gün vadeli referans bonu ihalesinde, basit faiz yüzde 36.62, bileşik faiz yüzde 41.96 oldu. Hazine'nin 13 Ağustos 2003 vadeli referans bono ihalesine 1 katrilyon 891.5 trilyon lira nominal teklif gelirken, ihalede 1 katrilyon 6 trilyon liralık net satış gerçekleştirildi. 
     Hazine ihaleye gelen 1 trilyon 891.5 trilyon lira nominal teklifin yüzde 88.6'sını karşıladı. 
     Hazine Müsteşarlığı tarafından Salı günü düzenlenen 3 ayda bir değişken faiz ödemeli devlet tahvili ihalesinde, dönemsel faiz yüzde 11.45 oldu. 
     Toplam 1 katrilyon 127.6 trilyon lira teklifin geldiği ihalede, nominal 738 trilyon liralık satış gerçekleştirildi. İhalede net satış tutarı ise 726.9 trilyon lira oldu. İhraç tarihi 14 Mayıs Çarşamba olarak belirlenen ihalede satılan kağıtların ilk kupon ödemesi, 13 Ağustos 2003'te yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.65 ile yüzde 1.02 arasında gerçekleşti. 
     Mevduat faizlerinde geçen hafta önemli bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.65 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 41'in biraz üzerinde olan haftalık reponun net getirisi de yüzde 0.65 olarak gerçekleşti. 
     
</TEXT>
</DOC>
