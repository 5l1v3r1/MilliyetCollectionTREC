<DOC>
<DOCNO> 185178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur22.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabıka belgesinin de sahtesini yaptılar... 
</HEADLINE>
<TEXT>

     Kahramanmaraş'ta, siyasi iltica talebinde bulunacaklar için sahte sabıka belgesi düzenledikleri öne sürülen şebeke ortaya çıkarıldı. Olayla ilgili 4 kişi yakalandı, firarda olan 1 kişinin arandığı bildirildi. 
     Avrupa ülkelerinden siyasi sığınma talebinde bulunanlar için sahte sabıka belgesi düzenlendiğini haber alan polis, Kahramanmaraş Adliyesi yanında çay ocağı işleten Aziz M. ile bağlantı kurdu. 400 milyon lira karşılığında polise sahte belge düzenleyen Aziz M, belgeyi teslim ettiği sırada yakalandı. 
     Aziz M'nin, Emniyet Müdürlüğü'ndeki ifadesinde, sahte belge düzenlemede kendisine yardımcı olduğunu öne sürdüğü Kahramanmaraş 2. Sulh Ceza Mahkemesi mübaşiri Hasan S. ile sahte belge temin ettikleri belirlenen 2 kişi daha gözaltına alındı. 
     Yapılan soruşturmada, İl Nüfus Müdürlüğü'nde müdür yardımcısı iken sahte nüfus cüzdanı düzenlediği iddiasıyla 1998 yılında görevden alınan Ali O'nun da Aziz M. ile birlikte çalıştığı belirlendi. Halen firarda olan Ali O'nun yakalanmasına çalışılıyor. 
     Olayla ilgili soruşturmanın sürdüğü bildirildi. 
     
</TEXT>
</DOC>
