<DOC>
<DOCNO> 168844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko01.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanla Merkez Bankası fena kapıştı 
</HEADLINE>
<TEXT>

Avrupa Türkiye'deki gibi bir kur tartışması yaşıyor. Almanya Başbakanı Schröder, Avrupa Merkez Bankası'na 'Değerli euro ihracatı baltalıyor' dedi. Avrupa Merkez Bankası'ndan Schröder'e verilen yanıt da Türk Merkez Bankası'nınki gibiydi Rekabet gücü sadece döviz kuruna bağlı değildir 
     EKONOMİ SERVİSİ 

     Dün Financial Times gazetesinde yer alan habere göre Almanya Başbakanı Gerhard Schröder euro'nun değerinin düşürülerek Avrupalı ihracatçıların önünün açılması gerektiğini söylerken Avrupa Merkez Bankası ECB Avrupa'lı şirketlerin rekabetçi olmalarının sadece kura bağlı olmadığını savundu. 
     ECB'ye çağrıda bulunan Schröder gazetecilere verdiği demeçte "ECB'nin yönetimindeki kişiler dolar euro paritesinde Avrupalı ihracatçılarının rekabet gücünü nasıl artırırabileceklerini hergün gözden geçirmelidirler" diye konuştu. 
     
     Zamanlama ilginç 
     Avrupalı şirketler euro'nun yükselmesi nedeniyle oluşan maliyet artışlarından şikayetçi. Volkswagen'in bir kolu olan Audi, euro'nun dolar karşısında her bir centlik artışında yıllık k rının 30 milyon euro azaldığını belirtti. 
     Alman Başbakanı Scröder'in Financial Times gazetesinde yer alan ECB'nin Avrupa firmalarının rekabetçi olması için yeteri kadar çaba sarfedip etmediğini sorgulaması gerektiğine dair sözlerine ECB'den olumsuz yanıt geldi. ECB Baş Ekonomisti Otmar Issing, Bu rekabet gücü, sadece döviz kuruna bağlı değil dedi. 
     Euronun mayıs ayında dolar karşısında çıktığı ve tüm zamanların en yüksek seviyesi olan 1.1935'ten gerileyerek 1.1340 seviyelerine indiği göz önünde bulundurulduğunda Schröder'in açıklamalarının zamanlaması garip karşılandı. Analistler bu açıklamaların, Alman ekonomisinin teknik bir resesyonda olması ve hükümetin zorlu sosyal güvenlik ve iş gücü piyasası reformlarını çıkarmaya çalışması nedeniyle Berlin'deki siyasi baskıyı yansıttığını belirtiyorlar. 
     Münih'teki HVB bankasında bir ekonomist, "Schröder baskı altında... Bu açıklama anlaşılmaz çünkü son haftalarda döviz kurunda endişelere neden olacak bir gelişme yaşanmadı. Euro'da bir çıkış eğilimi olsaydı sözlerini anlayabilirdim" dedi. Başbakanlık ofisinden yapılan bir açıklamada da Schröder'in sözlerinin "Genel bir yorum olduğu ve belirli bir döviz kurunu hedeflemediği" belirtildi. 
     Gazetede çıkan açıklamalarla gerileyen ve Başbakanlıktan yapılan açıklama ile dolar karşısındaki kayıplarını düzelten euro, dolar karşısında TSİ 14.57 1.1307 seviyesinde bulunuyordu. 
     Türkiye'de de bir ay önce Avrupa'dakine benzer bir kur tartışması yaşanmış, Başbakan Tayyip Erdoğan, doların aşırı değerli olduğunu ve Merkez Bankası'nın faiz indirmesi gerektiğini söylemişti. Konu Merkez Bankası'nın Erdoğan'a verdiği brifingle çözülmüştü 
     

</TEXT>
</DOC>
