<DOC>
<DOCNO> 183347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun12.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak kadını, Türkiye'deki yapıyı kendine model olarak görüyor 
</HEADLINE>
<TEXT>

     Irak'taki kadınlar, Türk kadınının statüsünü ve Türkiye'nin laik ve modern toplum yapısını kendilerine model olarak görüyor. 
     Özgür Kadınlar Derneği Başkanı Yenar Muhammed, yeni kurulan ''Irak Toplumunda Laikliğin Korunması Komitesi'' adlı örgütün dün Bağdat'ta düzenlediği konferans sırasında Ortadoğu'da kadının toplum içindeki statüsünü üst seviyelere çıkaran ilk ülkenin Türkiye olduğunu belirterek, Türk kadının Irak'taki hemcinslerine göre çok daha özgür olduğunu ve Irak'taki kadınların da Türkiye'dekiler gibi özgür olmasını istediklerini söyledi. 
     Türkiye'de kadının statüsünun, Irak kadınları için ''bir model'' oluşturduğunu belirten Muhammed, ''Türk kadınına baktığımda, her bakımdan laik bir kadın görüyorum'' dedi. 
     Muhammed, Türkiye'deki laik ve modern toplum yapısına da övgüler yağdırarak, bu yapıyı Irak toplumunda da uygulamaya çalıştıklarını ifade etti. 
     Ülkesinde zorla evlendirilen ya da çocuk yaptırılan, tecavüzlere uğrayan, fuhuş yüzünden idam edilen ve her türlü baskıya maruz kalan kesimin kadınlar olduğuna dikkat çeken Muhammed, ''Anneannem 14 yaşındayken zorla 52 yaşındaki bir erkekle evlendirilmiş, zorla arka arkaya çocuk yaptırılan tanıdıklarım var. Bunlar hiç aklımdan çıkmıyor'' dedi. 
     Yenar Muhammed, Irak kadınının statüsünun geliştirilmesi, laik ve modern bir Irak yaratılması yolunda, Türkiye'deki sivil toplum kuruluşlarından da manevi destek beklediklerini sözlerine ekledi. 
     Konferansa katılan Iraklı kadın sanatçılar da Türk kadınının durumunun Irak kadınına göre çok daha iyi olduğunu belirterek, Türkiye'deki bu özgür yapıyı Irak toplumunda da görmek istediklerini vurguladılar. 
     
     TÜRK KADINININ YERİNDE OLMAK 

     Bağdat sokaklarında görüşülen Iraklı kadınlar da, Türkiye'deki hemcinslerinin içinde bulunduğu özgür ortamı yaşamanın hayalini kuruyor. 
     Türk kadının toplum içindeki statüsüne her yönüyle imrendiklerini ifade eden Iraklı kadınlar, kendilerine yönelik baskılardan bunaldıklarını ve yakın bir zamanda Türkiye'deki modern yapının Irak'a da yerleşmesini istiyorlar. 
     Bağdat'ın en lüks caddelerinden Arasat'taki bir kuaförde çalışan Hanan adlı kadın, Türk kadının yaşadığı özgürlüğün onlar için artık normal hale geldiğini, Iraklı kadınlar içinse, Türkiye'deki özgürlüğün olağanüstü bir şey olduğunu belirtiyor. 
     Kuafördeki müşteriler de Hanan ile benzer görüşler öne sürerek, Türkiye'deki hemcinslerine ne kadar imrendiklerini gizlemiyorlar. 
     Kent merkezindeki bir otelde görev yapan Semire adlı kadın da, ''Şu bir gerçek ki, Türk kadını çok daha özgür ve Türkiye laiklik ve modernliğin çok geniş olduğu bir ülke'' ifadesini kullanıyor. 
     
     ''SADDAM SONRASI DURUMUMUZ DAHA DA KÖTÜ OLDU'' 

     Iraklı kadınların en dikkat çekici şikayetlerinden biri de Saddam rejiminin devrilmesinin ardından, savaş öncesine göre çok daha kötü koşullar altında yaşadıklarını dile getirmeleri oldu. 
     Saddam rejiminden sonra güvenliğin iyice ortadan kalktığını ve kendilerine yönelik saldırıların arttığını belirten Iraklı kadınlar, ''Eskiden sadece Saddam ve ailesinden korkardık, şimdi herkesten korkuyoruz'' diyorlar. 
     Özgür Kadınlar Derneği Başkanı Yenar Muhammed, kadının içinde bulunduğu durumun Saddam dönemine göre çok daha kötü olduğunu belirterek, savaştan sonra Irak kadınının özgürleşmesinin sadece lafta kaldığını, gerçekte özgürlük diye bir şeye sahip olmadıklarını kaydediyor. Muhammed, hükümette ve çeşitli yönetim kademelerinde kadınların yer almasının yeterli olmadığını, önemli olanın kadının toplumdaki statüsünun geliştirilmesi olduğunu ifade ediyor. 
     Aynı derneğin üyelerinden Leyla Muhammed de, Saddam rejiminin çökmesinden sonra kadınların kaçırılması, öldürülmesi ve tecavüze uğramasında artış olduğunu, güvenin kalmadığını, bunun da toplumda ''mafyalaşmaya'' yol açtığını söylüyor. Amerikalılar Irak'a girdikten ve Saddam rejimi çöktükten sonra da kadınlara yönelik karanlık senaryoların artarak sürdüğünü kaydeden Muhammed, ''Saddam rejimi sırasında kadının durumu çok kötüydü. Şimdi daha da kötü oldu. Irak toplumunun en alt seviyesini kadınlar oluşturuyor'' dedi. 
     
     ''ESKİDEN BİZİ SADECE UDAY KAÇIRIYORDU...'' 

     Irak'ta savaş sonrası kadının durumuyla ilgili belki de en ilginç tespitse işletmecilik yapan Helin adlı Hıristiyan bir Iraklıdan geldi. Saddam sonrası güvenin hiç kalmadığını, eskiden çok daha serbest olduklarını, şimdi ise yalnız dışarı çıkmaya korktuklarını belirten Helin, ''Eskiden bizi sadece Uday kaçırıyordu, şimdi herkes kaçırıyor'' dedi. 
     Otel görevlisi Semire de, eskiden gece yarısına kadar dışarı yalnız çıkabildiklerini, şimdi akşamları ancak yanlarında biriyle gezebildiklerini kaydediyor. 
     Hanan adlı kuaför çalışanı da eskiden sadece Saddam ve ailesinden korktuklarını, şimdi herkesten korkar hale geldiklerini, güvenliğin yok olduğunu ve kadınların bazı dini kesimlerce çarşaf giymeye zorlandığını ifade ediyor. 
     Diğer bir kuaför görevlisi olan Hanah da, ''Saddam döneminden sonra bir sürü hırsız, it-kopuğun türediğini, eskiye göre çok daha zor koşullarda olduklarını, durumlarının çok kötüleştiğini'' söyledi. Hanah, ''Saddam bizi yok etti, şimdi başkaları yok ediyor'' dedi. 
     
</TEXT>
</DOC>
