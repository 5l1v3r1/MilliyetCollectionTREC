<DOC>
<DOCNO> 154671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur17.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alem yerine cezaevine 
</HEADLINE>
<TEXT>

     Samsun'da üzerinde esrar ve extacy hapıyla kız arkadaşının evine giderken ele geçirilen Turgay Aycan, kız arkadaşını suçladı ve "Esrara beni o başlattı. Hapı da o istediği için İstanbul'dan getirdim'' dedi. 
     Adalet Mahallesi'nde 1.5 ay önce meydana gelen olayda, Turgay Aycan 25 kız arkadaşı Ayşin Kayar 21 ile alem yapmaya giderken kendisini takip eden polisler tarafından esrar ve 3 extacy hapıyla ele geçirildi. Aycan ile birlikte satıcılar Recep Ali Muratoğlu 25 , Ertukan Kurnaz 28 ve Kadir Yılmaz Yıldırım da 51 , tutuklandı. Samsun 2'inci Ağır Ceza Mahkemesi'nde yapılan ilk duruşmada, sanıklardan Turgay Aycan, kendisini esrara tutuksuz yargılanan kız arkadaşı Ayşin Kayar'ın başlattığını söyledi. Aycan, "Ben hiç esrar kullanmadım. Beni Ayşin başlattı. Kendisi bir yerlerden bulup getirirdi. Extacy hapını da o istedi. Ben onları seks hapı olarak biliyordum'' dedi. 
     Diğer sanıklarda esrar satmadıklarını iddia ederek, tahliyelerini isterken, tutuksuz yargılanan Ayşin Kayar, suçunu kabul etti. Kayar, bu olaydan sonra evlendiğini belirterek, "Artık evimin kadını oldum ve bu kötü alışkanlıkları bıraktım'' dedi. 
     Tutuksuz yargılanan diğer kız arkadaşı Selma Bekar da suçu kabul ederek, "Recep Ali ve Turgay ile birlikte zaman zaman esrar içtik. Ayşin ile birlikte bir kezde extacy kullandık. Burada bulunmaktan dolayı çok pişmanım'' diye konuştu. 
     Mahkeme heyeti, 12 yıla kadar ağır hapis istemi ile tutuklu yargılanan sanıklardan Recep Ali Muratoğlu'nu tahliye ederken, diğer sanıkların tutukluluk halinin devamına karar verdi ve duruşmayı erteledi. 
     
</TEXT>
</DOC>
