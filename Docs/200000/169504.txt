<DOC>
<DOCNO> 169504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun03.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski BM denetçisi "Bush'un savaş gerekçesi yalana dayanıyordu" 
</HEADLINE>
<TEXT>

     BM eski silah denetçilerinden Scott Ritter, ABD Başkanı George W. Bush'un yalanlara dayanarak Irak'a savaş açtığını öne sürdü. 
     Ritter konuyla ilgili olarak yazdığı kitabı tanıtmak amacıyla BM'de düzenlediği basın toplantısında ''zaman, BM denetçilerinin Irak'in silahsızlandırılması konusunda başarılı bir çalışma yaptıklarını, başkan Bush'un ise savaşa, yalanlara dayanarak gittiğini göstermiştir'' diye konuştu. 
     ''Denetçiler Irak'a gitmişler, iyi bir işbirliği sağlamışlar, gerekli gördükleri yerlere girmişler ve kitle imha silahlarına KİS ilişkin olarak hiçbir şey bulamamışlardır'' diyen Ritter sözlerini şöyle sürdürdü ''Sürekli olarak başkan bu silahların var olduklarını biliyor bu tehdide ABD, BM destek olmasa bile tek başına karşılık verecektir tarzında sözler işittik. Oysa Bush yönetiminin Irak konusunda söylediklerinin hepsi yalandı.'' ''Bush'un, savaşı haklı göstermek için yanlış istihbarat bilgileriyle Amerikan halkını aldattığını'' da sözlerine ekleyen Ritter'in, kaleme aldığı ''Kitle İmha Silahları ve Amerikan Pususu'' adlı kitap kısa süre önce yayınlandı. Ritter, ''Washington'un, BM Güvenlik Konseyi'nin 15 üyesinin aldığı kararı bile hiçe sayarak, silah denetçilerinin Irak'taki görevlerini tamamlamalarına izin vermediğini'' de kaydetti. Ritter konuşmasını şöyle sürdürdü 
     ''ABD'nin Irak politikası hiçbir zaman kitle imha silahlarını tasfiyesi olmadı. Washington sadece Irak'ta rejimi değiştirmeyi ve Saddam'ı iktidardan uzaklaştırmayı hedefledi. 1991'den beri Amerikan politikası buydu''. 
     Başkan Bush ocak ayında yaptığı ulusa sesleniş konuşmasında ''Irak nükleer silah yapmak için, Afrika ülkelerinden uranyum satın almaya çalışıyor'' dediği için yoğun eleştiri almıştı. Yetkililer şimdi bu konudaki istihbaratın doğruluğundan şüphe duyduklarını söylemeye başladılar. Bush ise gazetecilere yaptığı açıklamada, ''o tarihte iddianın doğru olduğunu sandıklarını, ancak daha sonra bu konuda şüpheler bulunduğunu öğrendiklerini'' söyledi. 
     
</TEXT>
</DOC>
