<DOC>
<DOCNO> 183499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/guncel/agun.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi koruma, binilecek atı bizzat test eder .. 
</HEADLINE>
<TEXT>

   Cumhurbaşkanlığı ve Meclis Başkanlığı korumalarına eğitim veren özel harek t uzmanları, Başbakan Erdoğan'ın attan düşme görüntülerini izletip bu tavsiyede bulundu... 
      SALİHA ÇOLAK 

   
   Cumhurbaşkanlığı ve Meclis Başkanlığı'nın yakın korumalarına özel harek t uzmanları tarafından verilen eğitimde, Başbakan Tayyip Erdoğan'ın attan düşmesi de gündeme getirilerek alınması gereken önlemler sıralandı. Yakın korumalar, Polis Akademisi'ndeki iki haftalık eğitimin son gününde Gölbaşı Tesisleri'nde tatbikat yaptı. Korumalara eğitim sırasında da Kennedy'den Turgut Özal'a kadar tarihteki önemli suikastların ve suikast girişimlerinin görüntüleri izlettirilerek bu tür durumlarda neler yapılması gerektiği açıklandı. 
   
   'ATA ÖNCE SİZ BİNİN' 
   Başbakan Tayyip Erdoğan'ın attan düşme olayı izlenirken de uzmanlar, eğitim verdikleri korumalara şu tavsiyelerde bulundu "Atın silahlı bir saldırgandan farkı, ne yapacağının belli olmamasıdır. Bu yüzden her an tetikte olunmalıdır. VIP eğer ata binecekse önceden gidip atın sahibiyle konuşun. Atı inceleyin, gerekirse önce siz binin. Güvenli olup olmadığını iyice kontrol edin. Bir tehlike varsa gerekli uyarıyı yapın." 
   
   'YÜZDE YÜZ KORUMA ZOR' 
      Erdoğan'ın attan düşmesi olayıyla ilgili soruları yanıtsız bırakan Koruma Daire Başkanlığı uzmanlarından Ahmet Karagöz, sadece "Korumanın görevi kişiyi hem saldırılardan korumak hem de gülünç duruma düşürmemektir" dedi. Eğitimi gerçekleştiren ekipte yer alan Karagöz, ne kadar iyi eğitim alınırsa alınsın yüzde yüz korumanın mümkün olmadığını vurgulayarak, "Dünyada bugüne kadar yaşanan silahlı saldırıların yüzde 92'si başarıya ulaşmış, ancak yüzde 8'i önlenmiştir. Biz bu oranın tersine çevrilmesi için çalışıyoruz" diye konuştu. 
   
   Saldırganlar delik deşik    Eğitimin son gününde bakan kılığında bir polisi koruyan ekip, bir rehine alan silahlı saldırganları etkisiz hale getirmek için gerçek kurşunlarla tatbikat yaptı. Saldırgan portreleri, gerçek mermilerle delik deşik oldu. Merkezde, geçmişte Filistin lideri Yaser Arafat'ın korumalarıyla Afganistan ve Bosna - Hersek gibi ülkelerdeki yakın korumaların da eğitim aldığı belirtildi. 
   
   
</TEXT>
</DOC>
