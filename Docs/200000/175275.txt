<DOC>
<DOCNO> 175275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo09.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Romashenko Fenerbahçe'ye karşı yok 
</HEADLINE>
<TEXT>

     Birinci Süper Futbol Ligi'nde 15 Ağustos Cuma günü sahasında Fenerbahçe'yi konuk edecek olan Trabzonspor, bugün yaptığı çalışmayla zorlu maçın hazırlıklarını sürdürdü. 
     Fenerbahçe maçının hazırlıklarına dün akşam yaptığı çalışma ile başlayan Trabzonspor'da, bugünkü antrenmana takım kaptanı Fatih haricinde tüm oyuncular katıldı. Günü çift antrenmanla geçirecek futbolcular, kondisyona yönelik hafif bir çalışma yaptılar. 
     Teknik direktör Samet Aybaba, idman öncesinde yaptığı açıklamada, Fenerbahçe'nin ligin ilk haftasında İstanbulspor ile oynadığı maçın bazı bölümlerinde çok iyi bir futbol ortaya koyduğunu belirterek, ''Fenerbahçe'nin İstanbulspor yenilgisine aldanmayacağız'' dedi. 
     Aybaba, Fenerbahçe'nin 10 kişi kaldıktan sonraki futboluna bakmadıklarını da ifade ederek, şöyle konuştu 
     ''3. golden sonra da maç, maç olmaktan çıkmıştı. Fenerbahçe'yi, bizim karşımızda daha canlı, daha diri ve daha etkili bekliyorum. Fenerbahçe, her zaman Trabzon'da problemli sonuçlar almıştır. O nedenle bizim maça daha farklı yaklaşacaklar. Biz de bunu düşünerek daha farklı yaklaşacağız. Fenerbahçe, maçını kazanmak istiyoruz.'' 
     
     2 HAFTA SONRA HAZIR OLACAK 
     Aybaba, yeni transferleri Maxim Romaschenko'nun tam olarak hazır hale gelmediğini söyledi. 
     Romaschenko'nun dün takımla birlikte çalışmalara başladığını dile getiren Aybaba, ''Romaschenko, Fenerbahçe maçına hazır değil. 2 hafta sonra hazır hale gelecek'' diye konuştu. 
     Tel örgüsüz yapılacak karşılaşma için bir endişelerinin bulunmadığını da ifade eden Aybaba, ''Trabzonspor seyircisine güveniyorum. Onların Türkiye'de değil, dünyada en çok futbolu bilen seyirciler olduğunu düşünüyorum. Onlar, sağduyulu davranıp, takımlarına zarar vermezler. Herhangi bir problem çıkacağını sanmıyorum'' dedi. 
     
</TEXT>
</DOC>
