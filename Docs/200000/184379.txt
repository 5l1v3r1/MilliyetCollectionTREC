<DOC>
<DOCNO> 184379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo15.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da "2. Arıca Dönemi" başladı... 
</HEADLINE>
<TEXT>

     Samsunspor'un yeni teknik direktörü Erdoğan Arıca, ''Herkesin güvendiği bir takım ortaya çıkarmaya çalışacağım'' dedi. 
     Teknik direktör Gigi Multescu'nun görevine son verilmesinin ardından 1 yıllık anlaşma sağlanan Erdoğan Arıca, Samsun'a geldi. 
     Nuri Asan Tesisleri'nde Futbol Şube Sorumlusu Suat Çalık, genel menajer Süleyman Hurma ve basın sözcüsü Ercan İnce'nin de katıldığı bir basın toplantısı düzenleyen Arıca, tekrar Samsunspor'da olmaktan büyük mutluluk duyduğunu söyledi. 
     Samsunspor'daki görevinden ayrılırken hata yaptığını belirten Arıca, şunları kaydetti 
     ''Bir şekilde Samsunspor'a yeniden dönecektim, bu gerçekleşti. Şimdi, herkesin güvendiği bir takım ortaya çıkarmaya çalışacağım. Oyuncularıma sonuna kadar güveniyorum, onlar da bana güveniyor. Samsunspor'un oynadığı maçlarda yenildiğine inanmıyorum. Bunları talihsiz, kötü sonuçlar olarak nitelendiriyorum. Bu bir ekip oyunudur. Hep beraber gayret göstererek başaracağız.'' Önlerinde Elazığspor maçı olduğunu hatırlatan Arıca, kazanmak için bu maça odaklandıklarını da sözlerine ekledi. 
     Futbol Şube sorumlusu Suat Çalık ise, Erdoğan Arıca ile yeniden çalışmaktan mutluluk duyduklarını ve kendisine güvendiklerini söyledi. 
     
</TEXT>
</DOC>
