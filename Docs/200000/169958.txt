<DOC>
<DOCNO> 169958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun05.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'da bir intihar girişimi daha.. 
</HEADLINE>
<TEXT>

     ABD'nin terörle mücadele çerçevesinde yakalayarak Küba'daki Guantanamo üssünde tuttuğu tutsaklardan biri daha intihar girişiminde bulundu. 
     Askeri sözcü Yarbay Barry Johnson, intihara kalkışan kişinin akli dengesinin bozuk olduğunu söyledi. 
     Johnson, 20'li yaşlarındaki tutsağın, talim molası sırasında kendini asmaya çalıştığını, bu kişinin daha önce de intihar girişiminde bulunduğunu belirtti. 
     Son olayla birlikte, intihar girişiminde bulunan tutsakların sayısı 29'a çıktı. 
     ABD, El Kaide ya da Taliban'la bağlantısı olduğu şüphesiyle, 42 ülkeden 680 kadar kişiyi Guantanamo'da sorgusuz sualsiz tutuyor. 
     ABD Başkanı George Bush, bunlardan 6'sının askeri mahkemelerde yargılanabileceğini açıklamıştı. 
     
</TEXT>
</DOC>
