<DOC>
<DOCNO> 167088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko10.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı tam gaz... 6 aylık artış yüzde 58... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, yılın ilk yarısında yüzde 58 oranında artarak 3 milyar 344 milyon dolara yükseldi. 
     Sektör, bu dönemde 1 milyar 150 milyon dolar ile yurtdışına en çok yan sanayii malları yaparken, otomobil ihracatı da 1 milyar dolara yaklaştı. 
     Bu arada ihracatın yaklaşık yüzde 61'nin Euro bölgesine yapıldığı gözönüne alındığında ihracat artışı, aslında Euro cinsinden daha düşük. Euro olarak yapılmasına karşılık veriler dolar cinsinden açıklandığından, dolar kurunun düşük olduğu ortamda ihracat artışı daha yüksek gözüküyor. Söz gelimi, geçen yıl Haziran başında 200 bin euroluk bir ihracat, bu yıl aynı dönemde 210 bin euro olarak gerçekleştiğinde, euro cinsinden artış yüzde 5'te kalıyor. Bu tutar dolara çevrildiğinde ise ihracat artışı yüzde 32.3'ü buluyor. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında yan sanayi, yılın ilk yarısında yüzde 31.2 oranında artarak 1 milyar 156 milyon 299 bin dolar ile ilk sırada yer alırken, bunu 948 milyon 679 bin dolar ile binek otomobiller, 551 milyon 16 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtlarında gerçekleşirken, sadece hava ve uzay taşıtları ile özel amaçlı diğer çekicilerin ihracatında gerileme yaşandı. 
     Ocak-Haziran döneminde, yüzde 58'lik artışla 3 milyar 344 milyon 341 bin dolara yükselen ihracat, geçen yılın aynı döneminde 2 milyar 116 milyon 101 bin dolarda kalmıştı. 
     Haziran ayında ise yüzde 67.6 oranında artarak 660 milyon 483 bin doları bulan ihracat, geçen yılın aynı ayında ise 394 milyon 48 bin dolar olarak gerçekleşmişti. İhracat, Ocak'ta yüzde 69.5, Şubat'ta yüzde 37.4, Mart'ta yüzde 52.2, Nisan'da yüzde 80.2, Mayıs'ta da 42.9 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     İHRACATIN ROTASI ''AVRUPA'' 
     Sektör, yılın ilk yarısında döneminde 11 serbest bölgenin yanı sıra, 163 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 43.5'lik artışla 559 milyon 801 bin dolar ile ilk sırada yer alırken, bu ülkeyi İtalya, Fransa, İspanya ve İngiltere izledi. 
     Sektör, bu dönemde Antigua ve Bermuda, Cebeli Tarık, Kuzey Kore, Kanarya Adaları, Filistin, Burundi, Paraguay, Gambiya, Burma Birmanya , Ceuta ve Melilla, Tacikistan, Merkezi Afrika Cumhuriyeti, Guyana, Swaziland, Mozambik ve Botsvana ile Trakya, TÜBİTAK ve Adana Yumurtalık serbest bölgelerine ilk kez ihracat yaptı. 
     
</TEXT>
</DOC>
