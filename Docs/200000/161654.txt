<DOC>
<DOCNO> 161654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun09.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğuna tuz yedirmekten suçlu bulundu 
</HEADLINE>
<TEXT>

     İskoçya'da Edinburgh'da görülen bir davada, bakımı altındaki küçük kız çocuğuna yüksek dozda tuz vererek onun yaşamını tehlikeye attığı saptanan Susan Hamilton'ın suçlu olduğuna karar verildi. 
     38 yaşındaki Hamilton'ın sürekli ağladığı ve hakkındaki iddiaların tümünü ''palavra'' olarak nitelediği bugünkü duruşmanın sonucunda 9 erkek ve 6 kadından oluşan jüri sanığın suçlu olduğuna karar verdi. 
     Üç hafta süren dava sırasında müvekkilini savunan avukatı ise, Hamilton'ın zaten sağlık sorunları olan bakımı altındaki kıza sağlığına zarar vermek kastıyla hiçbir şey yapmadığını bildirdi. 
     Jüriyse sağlık sorunları yüzünden 1995 yılı Mayıs ayına kadar burnuna takılan tüplerle beslenen, ancak bu tarihte midesine bir beslenme tüpü takılan küçük kızın, Hamilton tarafından zehirlenmek amacıyla büyük dozlarda tuz almaya mahkum edildiği iddiasını inandırıcı buldu. 
     Şu anda 11 yaşında olan küçük kıza Hamilton'ın en son 9 Mart 2000 tarihinde son derece büyük dozda tuz verdiğini ve bunun da zaten sağlığı bozuk olan kurbanı komaya soktuğunu hatırlatan savcı, küçük çocuğun beyninin bu olay yüzünden önemli bir tahribata uğradığı ve gördüğü zararın kalıcı olduğunu vurguladı. 
     Hamilton hakkındaki kararın 3 hafta içinde açıklanması ve sanığın hakkındaki kefalet koşullarının da bu tarihe kadar geçerli olması da mahkeme tarafından hükme bağlandı. 
     
</TEXT>
</DOC>
