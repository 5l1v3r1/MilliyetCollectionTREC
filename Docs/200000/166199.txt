<DOC>
<DOCNO> 166199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/soneko01.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'da "toplu satış" planlanıyor... 
</HEADLINE>
<TEXT>

     Milli Piyango İdaresi Genel Müdürü İhya Balak, Milli Piyango'nun, her oyun için ayrı lisans verme yerine ''toplu satışının'' planlandığını bildirdi. 
     Balak, Milli Piyangonun özelleştirilmesine dönük hazırlanan kanun taslağının halen Başbakanlıkta bulunduğunu belirtti. Söz konusu düzenleme ile şans oyunlarına ait lisansların ayrı ayrı ya da topluca en fazla 10 yıl süreyle özel şirketlere verilebileceğini kaydeden Balak, İdare'nin de bundan böyle şans oyunlarını izleyen ve denetleyen bir kuruluş kimliğine bürüneceğini vurguladı. 
     Taslak ile şans oyunu lisansını alan kuruluşun yıllık satış hasılatının yüzde 5'inin İdare'ye, yüzde 10'unun da Savunma Sanayi Destekleme Fonu'na aktarılmasının öngörüldüğünü ifade eden Milli Piyango Genel Müdürü, şartnamenin de İdare ile Maliye, Hazine ve Özelleştirme İdaresi Başkanlığı temsilcilerinden oluşacak bir komisyon tarafından hazırlanacağını söyledi. 
     
     DÜNYADAKİ UYGULAMALAR İNCELENİYOR 
     Amaçlarının Milli Piyangoyu hukuka uygun, adil ve değerini bulacak şekilde özelleştirmek olduğunu anlatan Genel Müdür Balak, şöyle devam etti 
     ''Bu amaçla İngiltere, İtalya ve Güney Afrika modellerini inceliyoruz. Şans oyunlarının özelleştirilmesi son 10 yılın olayı. Bu nedenle bu konuda fazla bir tecrübe de yok. Biz, özelleştirme işine giren ülkelerin durumlarını tek tek değerlendiriyoruz, yaşanan aksaklıklara bakıyoruz. Ülkemizin genel şartlarını da dikkate alarak, bize uygun bir model bulmaya çalışıyoruz. 
     Yaptığımız değerlendirmelere göre, Kanuni düzenleme ile ayrı ayrı satış için bir yetki almakla birlikte şans oyunları için toplu bir satış düşünüyoruz. İtalya, tek tek satmış, 4 ayrı şirket almış, 3'ü bu işi götürememiş. İngiltere'de yaşanan sorunlar sonrası altyapı lisansının ayrı, oyun lisansının ayrı verilmesi yoluna gidilmiş. Biz de, bu şartlarda her oyun için ayrı lisans verme, rasyonel ve ekonomik görünmüyor. Bu tür satışın fiyatı düşüreceği söyleniyor. O yüzden toplu satışı planlıyoruz.'' 
     
     MP, YENİDEN YAPILANACAK 
     Milli Piyango İdaresi Genel Müdürü Balak, özelleştirme sonrası en önemli olayın iştirakçiyi mağdur etmeyecek bir mekanizmanın kurulması olduğunu da dikkat çekti. 
     Bu çerçevede idarenin yeniden yapılanacağını bildiren Balak, bunun için de detaylı bir çalışma yürüttüklerini söyledi. 
     Lisans alan firmaların şans oyunlarında yükümlülüklerini yerine getirip getirmediğinin, toplumun bu konuya ilgisinin istismar edilip edilmediğinin çok yakından izlenmesi gerektiğini belirten Balak, ''Biz de buna uygun olarak düzenleme ve denetim birimi olarak yeniden teşkilatlanacağız. Bu iş bir nevi Talih Oyunları Üst kurumu gibi bir yapılanma ile de gerçekleştirilebilir. Biz, at yarışları ve Spor Toto'yu da içine alacak şekilde bir üst kurum olarak yapılanmaya talibiz'' dedi. 
     ''Öyle bir çekiliş düzenlersiniz ki 6-7 defa devir olur. Şirket, bunu finansman aracı olarak kullanır. Yani bu istismara açık bir iş'' diyen Balak, yeni mekanizma ile vatandaşın bu alanda mağdur edilmemesinin mutlaka sağlanacağını söyledi. Balak, lisans alan şirket ya da şirketlerin yeni oyun taleplerinin de yeni mekanizmanın onayı ile hayata geçirilebileceğini vurguladı. 
     Balak, milli piyangonun özelleştirilmesine dönük çalışmaların ardından aralarında büyük holdinglerin de bulunduğu çok sayıda firmanın yabancı ortaklarla birlikte etüt ve araştırma içine girdiğine de işaret etti. 
     
</TEXT>
</DOC>
