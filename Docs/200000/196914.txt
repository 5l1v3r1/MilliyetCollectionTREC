<DOC>
<DOCNO> 196914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur45.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkiye bildiği yolda devam edecektir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin İstanbul'daki patlamaların ardından bildiği yolda devam edeceğini bildirdi. 
     İsveç ziyaretinden sonra yurda dönen Gül, Esenboğa havaalanında yaptığı açıklamada, İstanbul'daki patlamalara değinerek, şunları söyledi 
     ''Ramazan günü, kadir gecesinin geldiği gün masum vatandaşların karşı karşıya kaldığı bu olay lanetlenecek bir olaydır. Bunlar hiçbir zaman affedilmeyecektir. Türkiye organize şekilde terör saldırısı ile karşı karşıyadır. Ama Türkiye bildiği yolda devam edecektir, bunu herkesin bilmesi gerekir.'' Gül, İngiltere Dışişleri Bakanı Jack Straw'un bu akşam Türkiye'ye geleceğini de doğruladı. 
     Bu arada, Bakan Gül'ün yarın İstanbul'a geçerek, bu akşam Türkiye'ye gelmesi beklenen İngiltere Dışişleri Bakanı Straw ile biraraya gelmesi bekleniyor. Gül'ün Milli Güvenlik Kurulu toplantısına katılmak üzere daha sonra Ankara'ya döneceği öğrenildi. 
     Dışişleri Bakanı ve Başbakan Yardımcısı Abdullah Gül, bütün ülkeleri terörle mücadelede işbirliğine çağırarak, ''Hiç kimse kendini güvenli ve emniyetli hissetmemeli, terör herkesi her yerde vurabiliyor'' dedi. 
     İsveç ziyaretinin ardından yurda dönen Gül, Esenboğa havaalanında yaptığı açıklamada, birçok dışişleri bakanının kendisini arayarak üzüntülerini bildirdiğini, yardıma ihtiyaç olursa hazır olduklarını söylediklerini kaydetti. 
     ''Türkiye bildiği yolda devam edecektir, dünya barışı için bölgede ve ülkede barış için uğraşacaktır'' diyen Gül, terörle hiçbir yere varılamayacağını herkesin bilmesi gerektiğini söyledi. Gül, önünümüzdeki günlerde bu saldırıların arkasında kimlerin olduğunun, kimlerin kimleri kullandığının ortaya çıkarılarak, Türk adaletinin önüne getirileceğini belirtti. 
     Bakan Gül, İngiltere Dışişleri Bakanı Jack Straw'un bu gece İstanbul'a geleceğini doğrulayarak, kendisinin de yarın sabah İstanbul'a geçeceğini bildirdi. 
     Türkiye'nin Irak'taki koalisyona aktif olarak katılmamasına rağmen neden bu saldırılara maruz kaldığının sorulması üzerine Gül, şöyle konuştu 
     ''Bunun analizi muhakkak yapılacaktır. Türkiye aslında barışa hizmet etmek için uğraşmış, barışçı olmuştur. Bunun Irak'la bağlantısını kurmak mümkün değildir. Hedefler ortadadır ama tüm bunları Türkiye'ye karşı yapılmış kabul ediyoruz. İster sinagog, ister banka, ister konsolosluk olsun bunlar Türk toprakları üzerindedir. Dolayısıyla yapılan olayı Türkiye'ye karşı bir olay olarak görüyoruz.'' Gül, terörle mücadelede bütün ülkeleri işbirliğine çağırarak, ''Türkiye'nin diğer ülkelerle işbirliği ortadadır. Nasıl diğer ülkeler işbirliği içindeyse bütün ülkeler de aynı işbirliğini göstermelidir'' dedi. Gül, ''Hiç kimse kendini güvenli ve emniyetli hissetmemeli, terör herkesi her yerde vurabiliyor'' diye konuştu. 
     
</TEXT>
</DOC>
