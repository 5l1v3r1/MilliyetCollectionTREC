<DOC>
<DOCNO> 154485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/ekonomi/eko01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank Fon'dan çıkıyor 
</HEADLINE>
<TEXT>

Danıştay İdari Dava Daireleri Genel Kurulu'nun "Türkbank Fon bankası değildir" kararı verdiği öğrenildi. Kararla Fon'un bankaya atadığı yöneticilerin aldığı tüm kararlar tartışılır hale gelecek 
     TARIK YILMAZ 

     Yıllardır bir çözüme kavuşturulamayan Türk Ticaret Bankası'nda Türkbank işler arapsaçına döndü. Bankada örgütlü Munzam Sandık Vakfı'nın Danıştay İdari Dava Daireleri Genel Kurulu'na yaptığı "Türkbank, Tasarruf Mevduatı Sigorta Fonu'nun TMSF el koyduğu bir banka değildir" itirazının Kurul tarafından haklı bulunduğu öğrenildi. Bu kararla, bankada Fon tarafından atanan yönetimlerin aldığı kararlar hukuken tartışılır hale gelecek. 
     TMSF'nin 15 Haziran 2001'de aldığı "Türkbank'ın 1 Temmuz 2001'den itibaren kapatılacağı" yönündeki kararının ardından başlayan hukuk savaşı içinden çıkılmaz bir hal aldı. Sandığın, Türkbank'ın Fon'un el koyduğu bir banka olmadığı, olsa olsa bankanın ticari bir ortağı olduğu yönündeki itirazlarına ilişkin kararda son noktayı Danıştay İdari Dava Daireleri Genel Kurulu koyuyor. Edinilen bilgiye göre, hafta içinde imzaların tamamlanmasının beklendiği kararla, Türkbank Fon'un el koyduğu bir banka olmaktan çıkacak. 
     Hukukçular, bu kararın birkaç açıdan önem taşıdığını belirtiyor. İlk önemi, TMSF'nin, "Fon Bankaları Ortak Yönetim Kurulu" adı altında bankaya atadığı yöneticilerin aldığı kararların hukuki geçerliliğini tartışmalı hale getirmesinden kaynaklanıyor. Bu durumda, genel kurulda alınan tasfiye kararından, banka kaynaklarının diğer Fon bankalarına aktarılmasına kadar birçok konuda alınan karar hukuken sakat hale gelecek. Bu konuda küçük ortak Munzam Sandığın açtığı sayısız dava var ve bu karar davalarda Fon'un aleyhine bir durum doğuracak. 
     
     AİHM'ye örnek olacak 
     Kararın bir diğer önemi, sandığın Avrupa İnsan Hakları Mahkemesi'nde görülen davasına delil yaratacak olması... Gelecek yıl karara bağlanması beklenen davada çalışanlar devletten 600 milyon dolar tazminat istiyor. 
     Kurul kararının bir diğer önemi ise bankanın Danıştay 10. Dairesi'nde görüşülen 15 Haziran 2001 tarihli kapatma kararına temel oluşturması. Edinilen bilgiye göre, söz konusu karar, imzaları tamamlandıktan sonra Danıştay 10. Dairesi'ne gönderilecek. Halen kapatma kararını esastan görüşen 10. Daire'nin, bu kararı aldıktan kısa bir süre sonra davayı tamamlaması bekleniyor. Çok önemli olan bu karar bankanın geleceğini belirleyecek. 
     

</TEXT>
</DOC>
