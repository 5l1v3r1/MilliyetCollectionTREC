<DOC>
<DOCNO> 164171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo07.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Okan'ı bırakmak istemiyor 
</HEADLINE>
<TEXT>

     Bursaspor'un dün yapılan, ancak yeterli çoğunluk sağlanamadığı için 25 Haziran'a ertelenen kongresinde başkan adayı olan Fikret Üstenci, gol kralı Okan'a, ''Kaptan, geminin başına dön'' çağrısında bulundu. 
     Üstenci, kongrede seçilmeleri halinde Bursasporlu taraftarlara yakışır kadro oluşturma çabası içinde olduklarını, bunun için de Okan Yılmaz'ın yeşil-beyazlı takımda kalabilmesi konusunda yoğun şekilde çalıştıklarını söyledi. 
     Teknik direktörlük için prensip anlaşmasına vardıkları Hagi'nin de Okan'ın takımda kalmasını istediğini belirten Üstenci, genç futbolcunun menajeri Ali Ekber Güven ile görüştüklerini, ancak henüz anlaşma sağlayamadıklarını anlattı. 
     Gol kralı futbolcunun takımda kalması için transfer limitlerinin üzerine çıktıklarını ifade eden Üstenci, ''Okan çok önemli bir futbolcu. Gelecek sezon ona ihtiyacımız var. Biz yapabileceğimiz en iyi öneriyi yaptık. Bundan sonra karar Okan'ın. Ona Kaptan geminin başına dön çağrısı yapıyorum'' dedi. 
     
</TEXT>
</DOC>
