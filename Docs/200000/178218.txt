<DOC>
<DOCNO> 178218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko23.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz görüşmeleri için Rus Heyeti geldi... 
</HEADLINE>
<TEXT>

     Botaş ile Rus Gazexport şirketi arasında fiyat anlaşmazlığı sonucu tahkime kadar giden ilişkiler, önceki hafta anlaşma zemininin oluşması sonucu tahkimin dondurulmasıyla yumuşarken, bugün Rusya'dan gelen heyet Botaş temsilcileriyle teknik detaylar üzerinde görüşmeye başladı. 
     Rus gaz pazarlama şirketi Gazexport'un Mavi Akım Anlaşması'nda fiyat oluşum formülünün yanlış yazıldığını öne sürerek, Botaş'ın daha yüksek fiyat ödemesini istemisi üzerine çıkan anlaşmazlığın, teknik heyetlerin çalışmaları sonucunda giderilmesi hedefleniyor. 
     Rus gaz üretim şirketi Gazprom'un pazarlama şirketi Gazexport, Türkiye'ye sattığı doğalgazın uluslararası petrol fiyatlarına paralel artan veya azalan fiyat yapısını öngören formülün esas alınmasını istiyor. 
     Botaş'ın yüksek fiyattan gaz almasını istemesi üzerine çıkan anlaşmazlığın, yapılacak teknik çalışmalar sonucunda çözümlenmesi hedefleniyor. 
     Gazprom şirketi, diğer bütün anlaşmalardaki formülün aynı olduğunu, yalnız bu anlaşmada formülün farklı olduğunu belirterek, bunun bir yazım hatası olduğunu ve diğerleriyle aynı olması gerektiğini öne sürüyor. 
     Botaş'ın savı ise formülün mantıksız sonuçlar vermemesine paralel, uluslararası fiyatlar aşırı yükseldiğinde, daha düşük fiyat oluşumuyla Botaş'ın aşırı etkilenmemesini sağlıyor. 
     Aynı şekilde, uluslararası fiyatların dibe vurduğu zamanlarda ise fiyatları biraz daha yüksek tutarak Rus gaz şirketini koruyan formül, Botaş'a göre oldukça mantıklı. 
     Gazprom'un iddia ettiği gibi formülün değişmesi durumunda Türkiye'ye milyarlarca doları bulan ek bir fatura çıkması gündeme gelirken, geçtiğimiz günlerde varılan mutabakatla tahkim sürecinin dondurulması, Bulgaristan üzerinden iki ve Mavi Akım Projesi olmak üzere üç ayrı anlaşmada, Avrupa ülkelerinin ortalama gaz alım fiyatı dikkate alınarak belirlenecek tek fiyat üzerinden tadilat yapılması hususlarında mutabakat sağlanmıştı. 
     Anlaşmaların tadili sonucu Türkiye'nin 25 yılda toplam 17 milyar dolar daha az fatura ödeyeceği belirtiliyor. 
     
</TEXT>
</DOC>
