<DOC>
<DOCNO> 173759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo13.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'u ilk maç stresi sardı... 
</HEADLINE>
<TEXT>

     Birinci Süper Futbol Ligi'nin yeni takımı Konyaspor'da, bu hafta kendi evinde oynayacağı Trabzonspor maçının stresi yaşanıyor. 
     Konyaspor Teknik Direktörü Hüsnü Özkara, Tatlıcak tesislerinde günde çift antrenmanla Trabzonspor maçına hazırlanan takımında yeni transfer kaleci Allum Bucker'in de antrenmanlara katılmasıyla sorunları kısmen giderdiklerini bildirdi. 
     Orta sahada hızlı bir oyuncu ile stoper arayışlarını sürdürdüklerini belirten Özkara, ''Eksiklerimiz var. Ama ben hiçbir zaman eksikleri mazeret olarak göstermedim. Elimdeki kadro ile Trabzonspor maçına çıkıp, bütün gücümüzü ortaya koyacağız'' dedi. 
     Özkara, takımdaki en önemli sorunlardan birinin ilk maç stresi olduğunu vurgulayarak, şöyle devam etti 
     ''10 yıl aradan sonra Birinci Süper Lig'e çıkan Konyaspor'da tüm camia Trabzonspor maçına kilitlendi. İlk maçlar çok önemlidir. Bizim içinse daha da önemli. Trabzonspor güçlü, kendini kanıtlamış bir takım. Hazırlık maçlarında da çok iyi performans sergiledi. Lige kendi evimizde Trabzonspor gibi güçlü bir takımla oynayarak başlamamız ve bizden mutlak başarı bekleyen bir taraftar kitlesinin olması doğal olarak strese yol açtı. Ancak, bu sorunu gidermek için futbolcularımıza psikolojik telkinde bulunuyorum. Sürekli olarak maçın 90 dakika olduğunu, bu maçın Trabzonspor için de büyük önem taşıdığını ve karşılaşmanın sonuna kadar mücadeleyi bırakmamaları gerektiğini anlatıyorum.'' Özkara, yaptıkları yoğun çalışmaların meyvesini ilk maçta alacaklarını, her şeyden çok Konyaspor seyircisini memnun etmeyi düşündüklerini sözlerine ekledi. 
     
</TEXT>
</DOC>
