<DOC>
<DOCNO> 150668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun05.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ile ilgili ilk ihale Bechtel'in... 
</HEADLINE>
<TEXT>

     Irak'ın yeniden inşasıyla ilgili ilk ihaleyi Amerikan Bechtel firması kazandı. 
     Firmanın, Irak'ın enerji, su ve kanalizasyon sistemlerinin onarılmasını öngören ihaleyi 680 milyon dolara aldığı açıklandı. 
     İhalenin, kısa adı USAİD olan ''ABD Uluslararası Kalkınma Ajansı'' tarafından verildiği bildirildi. Bush yönetimi, güvenlik gerekçesini öne sürerek ihaleyi tüm kuruluşlara açmayarak sınırlı sayıda firmalar arasında dağıtılmasına izin vermişti. Bu husus, bazı Kongre üyelerinin eleştirilerine yol açtı. 
     
     YÖNETİMLE YAKIN İLİŞKİDE 
     Bechtel firması, bazı eski üst düzey görevlilere iş vermesiyle tanınıyor. Bunlar arasında eski dışişleri bakanlarından George Shultz ile eski savunma bakanı Caspar Weinberger de bulunuyor. Şirketin çeşitli politikacıların seçim kampanyalarına da 277.000 dolar katkı yaptığı ifade edildi. Son seçimde yapılan katkıların yüzde 57'sinin Demokrat adaylara, yüzde 43'ünün ise Cumhuriyetçi adaylara gittiği kaydedildi. 
     Kaynaklar, enerji-su-kanalizasyon şebekesi onarımının yanı sıra Um Kasr limanı modernizasyonunun da yine Bechtel tarafından yapılacağını belirttiler. Hastane, okul, devlet daireleri, sulama kanalları ve ulaşım ağlarının yapımında da rol alacak olan Bechtel'in bazı işleri taşeron firmalara verebileceği ifade edildi. 
     Irak'ın onarımı işinin kime verileceği konusu ABD ile Avrupa ülkelerinin, hatta koalisyon ortakları olan ABD ile İngiltere'nin bile arasını açmış bulunuyor. 
     





</TEXT>
</DOC>
