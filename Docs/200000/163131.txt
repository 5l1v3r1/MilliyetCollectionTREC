<DOC>
<DOCNO> 163131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yasam/yas04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarmaş dolaş' dans cinayeti 
</HEADLINE>
<TEXT>

Kadıköy'de, liselilerin mezuniyet gecesinde hoşlandığı kızla başka biri dans edince sinirlenerek kavga çıkaran İsmail Emrah Ertin hayatını kaybetti 
     İSTANBUL Milliyet 

     Kadıköy'de, mezuniyetlerini kutlamak isteyen lise öğrencilerinin barda düzenlediği gecede kız yüzünden çıkan kavgada İsmail Emrah Ertin 18 boğazından bıçaklanarak hayatını kaybetti. Cinayet zanlısı olarak gözaltına alınan üç gencin ise yarın ÖSS'ye girmeye hazırlandığı öğrenildi. Dilek Sabancı Anadolu Ticaret Meslek Lisesi'nden bir grup öğrenci, mezuniyetlerini kutlamak için Caddebostan'daki Botanic Bar'da 16 kişinin katıldığı gece düzenledi. İddiaya göre, açık lise öğrencisi İsmail Emrah Ertin 19 , Ç.E. 17 isimli kızdan hoşlanıyordu. Ertin, Ç.E.'nin Fevzi Baltacıoğlu 19 ile dans etmesine sinirlendi. Ertin'in yanına giderek, "Niye bu kadar yakından, sarmaş dolaş dans ediyorsun " dedi. Bunun üzerine iki genç arasında kavga çıktı. Gençler, bar görevlileri ve diğer müşteriler tarafından dışarı çıkarıldı. Ardından Ertin ve Baltacıoğlu'nun arkadaşlarının da katılmasıyla büyüyen kavgaya çevrede bulunan vatandaşlar müdahale etti. İki grup güçlükle birbirlerinden uzaklaştırıldı. 
     Kısa süre sonra yeniden başlayan kavgada, Baltacıoğlu'nun arkadaşlarının bulunduğu gruptan biri, Ertin'e doğru koşarak elindeki bıçağı rastgele savurdu. Ertin, boğazından aldığı bıçak darbeleriyle yere yığıldı. Ambulansla Haydarpaşa Numune Hastanesi'ne kaldırılan genç kurtarılamadı. 
     Bu arada kavgayı ayırmak isterken başından yaralanan polis memuru Burhan Çelik'in de geceye Ertin ve lisenin öğrencilerinden D.Ş. 17 ile birlikte geldiği öne sürüldü. 
     Okulun Müdürü Dursun Demirel, gecenin kendileriyle bir bağlantısı olmadığını belirterek, "Öğrencinin bara gitmesine nasıl izin verebiliriz. Mezuniyet töreni geçen cuma okulda Sakıp Sabancı'nın katılımıyla yapıldı" dedi. 
     
     Yanına kalmaz 
     Uğruna cinayetin işlendiği Ç.E. ifadesinde, "Kalabalık bir grup dans ediyorduk. Dans ederken, bir anda Emrah yerinden kalkıp yanımıza geldi, Fevzi'ye, 'Kıza sarkıntılık mı ediyorsun ' diye sataştı. Bu Fevzi'nin çok ağırına gitti. Bir ara dışarı çıktı. Biz onu yatıştırmaya çalıştık. Fevzi, 'Emrah'ın yaptığı karşılıksız kalmaz' diye konuştu. Çıkışta da Fevzi arkadaşlarını çağırdı. Çıkışta yine aralarında ağız dalaşı çıktı. Sonra birbirlerine girdiler" diye konuştu. 
     

</TEXT>
</DOC>
