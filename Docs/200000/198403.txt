<DOC>
<DOCNO> 198403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko12.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepenk kapatan esnaf sayısı azalıyor... 
</HEADLINE>
<TEXT>

     Adana'da, geçen yılın 10 aylık döneminde işyerini kapatanların sayısı yeni kayıtlara göre fazla iken, bu yıl olumlu gelişme yaşanarak açılanların sayısında fazlalık gözlendi. 
     Adana Esnaf ve Sanatkarlar Odaları Birliği AESOB Başkanı Kazım Barışık, yaptığı açıklamada, birliğe 113 bin 700 esnaf ve sanatkarın kayıtlarının bulunduğunu söyledi. 
     Geçen yılın 10 aylık döneminde 2 bin 612 esnaf kepenk kapatırken, bin 869 yeni işyerinin açıldığını belirten Barışık, bu yılın aynı döneminde ise bin 569 işyeri kapanırken, bin 778 yeni işyerinin açıldığını bildirdi. 
     Barışık, geçen yılın 10 aylık döneminde açılan ve kapananlar arasında, kapanan işyerleri lehine eksi 743 olan farkın, 2003 yılında artı 209'a dönüştüğünü ifade ederek, şöyle konuştu 
     ''Bu da esnaf ve sanatkarımız açısından sevindirici bir gelişmedir. Esnaf-sanatkar camiamız açısından ekonomik hayatın durumunun en önemli belirtisi işyeri açanların sayısının kapatanların sayısından fazla olmasıdır. Hala birtakım sıkıntılara karşın, iyileşme sürecinde yavaş ilerlemekteyiz. Her şeyin bir anda düzeltilmesi beklenemez. Ancak, olumlu yönde iyiye gidişi de görmek gerekmektedir.'' Barışık, şu andaki en önemli sorunun alınan ve uygulanan önlemlerin tam olarak dar gelirliye yansımamasından kaynaklandığını kaydederek, ''Vatandaşımızın alım gücünün azaldığı bir ortamda esnaf ve sanatkarımızın piyasadan memnun olması da mümkün olmayacaktır'' dedi. 
     
</TEXT>
</DOC>
