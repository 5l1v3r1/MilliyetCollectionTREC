<DOC>
<DOCNO> 187375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/eko07.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkanların başkanı'na veda 
</HEADLINE>
<TEXT>

   EKONOMİ SERVİSİ 
   
   Türkiye'nin en eski sanayicilerinden, İstanbul Sanayi Odası İSO eski Yönetim Kurulu Başkanı Nurullah Gezgin, önceki gün konuşmasını yapmak üzere kürsüye son kez çıktı. TASİAD'ın Teneke Ambalaj Sanayicileri ve İşadamları Derneği toplantısına katılmak için, şirketi Hilal Ambalaj'dan saat 16.00'da ayrılan Gezgin, Hilton Oteli'ndeki toplantıda konuşmasını yaptıktan sonra, toplantıya kendisi ile birlikte katılan küçük kızı Banu Gezgin Özay ve şirket müdürlerinden Murat Fero'nun yanına dönerken fenalaştı. Amerikan Hastanesi'ne kaldırılan Gezgin'e kalp krizi teşhisi konuldu. Ancak tüm müdahalelere rağmen kurtulamayarak saat 19.30'da vefat etti. 
   Gezgin, 14 yılı 'Başkan' olmak üzere, toplam 22 yıl İSO Yönetim Kurulu'nda en uzun süreli görev yapan üyeydi. 1980'lerdeki başkanlığı sırasında yönetim kurulu üyeleri arasında dönemin TÜSİAD Başkanı Ömer Dinçkök, TOBB Başkanı Ali Coşkun ve İKV Başkanı Jak Kamhi de olduğu için Gezgin'e 'başkanların başkanı' deniyordu. Gezgin, geçen yıl İSO Yönetim Kurulu Üyeliği'nden ayrılmış ve 'Onur Üyesi' seçilmişti. 
   İSO Meclis Başkanı Hüsamettin Kavi, sanayinin duayenlerinden Nurullah Gezgin'in vefatıyla ilgili olarak yaptığı açıklamada, "İSO'nun 50 yıllık geçmişine damgasını vuran başkanlardan birini kaybettik" dedi. 
   
   Kayınpederinden fabrika aldı 
   Gezgin, İSO dergisinin haziran sayısındaki röportajında, sanayiciliğe girişini anlatmıştı. Dergide yer alan bilgilere göre, Gezgin, 1961'de kayınpederinden devraldığı faal olmayan Fatek isimli ambalaj firması ile İSO'ya kayıt oldu. Bir arkadaşının önerisi üzerine Marmara Adası'nda çalışmayan bir balık konserve fabrikasının makinelerini alarak 1 milyon lira sermaye ile Hilal Ambalaj'ı kurdu. Daha sonra da başarılı yatırımlarla Hilal Grubu ortaya çıktı. 
   
   Tersane işçisi, muhasebeci    İktisadi Kalkınma Vakfı İKV eski Başkanı Meral Gezgin Eriş'in babası olan Nurullah Gezgin, İstanbul'da 1927'de doğdu. Lisedeyken İstinye Tersanesi'nde çalıştı. Hukuk Fakültesi'nde okurken de birçok firmanın muhasebesini tuttu. Bir süre avukatlık yaptıktan sonra 1966'da Hilal Ambalaj'ı kurdu ve Türk ambalaj sanayiinin en büyük gruplarından birinin sahibi oldu. 
   
   
</TEXT>
</DOC>
