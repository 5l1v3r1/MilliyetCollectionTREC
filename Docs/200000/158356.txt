<DOC>
<DOCNO> 158356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/guncel/gun12.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'SARS virüsü uzaydan geldi' 
</HEADLINE>
<TEXT>

Virüsün kökeninin insanlar olmadığını belirten bilim adamları, SARS'ın atmosferi aşıp yeryüzüne ulaştığını öne sürdü 
     DIŞ HABERLER SERVİSİ 

     Bir grup İngiliz bilim adamı, SARS hastalığına yol açan virüsün dünyaya uzaydan gelmiş olabileceğini iddia etti. Bu görüşe karşı çıkanlar ise iddiayı "uçuk" olarak niteledi. 
     Yaşamın yeryüzüne uzaydan taşındığını savunan Galler'deki Cardiff Astrobiyoloji Merkezi Müdürü Prof. Chandra Wickramasinghe, "SARS, Çin'de aniden ortaya çıktı. SARS virüsü hayvanlarda görülen benzer virüslere göre farklı bir genetik dizilime sahip. Tam kökeni bilinmiyor. Bu faktörler SARS'ın uzaydan gelmiş olma fikrini akla getiriyor" görüşünü savundu. 
     Teziyle herkesi şaşırtan Wickramasinghe tıp dergisi, "The Lancet"te yayımlanan yazısında, kendisinin de aralarında bulunduğu bir grup bilim adamının, SARS'ın kaynağının uzay olabileceği görüşünü dile getirdi. 
     
     Atmosferden Himalaya'ya 
     Sheffield Üniversitesi'nden Moleküler Biyolog Dr. Milton Mainwright da, virüsün kökeninin insanlar olduğu izlenimi edinmediğini belirterek, "Virüsün nereden geldiği konusu h l tartışmalı ve yanıt bekleyen çok soru var" dedi. 
     İki bilim adamına göre, hastalığın ilk Çin'de görülmesi de anlamlı. Çünkü hastalığın ilk görüldüğü bölge Himalaya Dağları'nın doğu kısmına yakın. Bu dağlık bölge, atmosferin stratosfer tabakasının en zayıf olduğu bölge. Bu nedenle virüs, atmosferi kolayca aşarak yeryüzüne ulaşabilir. 
     
Şeker hastalarına müjde.. Kök hücrelerinden insülin elde edildi      DIŞ HABERLER SERVİSİ 

     İsrailli bilim adamları, fare embriyosunun kök hücrelerinden insülin elde ederek, şeker hastalarına umut oldu. 
     Tel Aviv Üniversitesi'nden Prof. Şimon Efrat başkanlığındaki ekip, fare embriyosunun karaciğerinden aldığı kök hücreleri genetik değişime uğratarak kullandı. Ekip, kök hücrelerine bir gen ekleyerek değişim gerçekleştirmesi sonucu insülin elde etmeyi başardı. Daha sonra insülin üreten hücreler diyabet farelere nakledildi. Hasta farelerin birkaç ay süreyle kan şekerinin normal seviyede seyrettiği gözlendi. Bunun insanlarda kullanılmasının, vücudun bu hücreleri kabul etmesini sağlamanın yolunun bulunmasının birkaç yıl alabileceği ifade edildi. 
     

</TEXT>
</DOC>
