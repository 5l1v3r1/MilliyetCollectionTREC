<DOC>
<DOCNO> 181109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur18.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli öksüz kaldı... "Geç kavuştuk, erken ayrıldık" 
</HEADLINE>
<TEXT>

     Denizli Valisi Recep Yazıcıoğlu'nun ölümü kentte büyük üzüntü yarattı. 
     Yazıcıoğlu'nun makineye bağlı olarak süren yaşamı nedeniyle küçük de olsa umutlarını koruyan Denizlililer, son ana kadar bir mucizenin gerçekleşmesini bekledi. Ancak beklenen mucize gerçekleşmedi ve Yazıcıoğlu vefat etti. 
     Yazıcıoğlu'nun vefatıyla birlikte Denizli Valiliği yasa bürünürken, vilayet girişinde açılan taziye defterine vatandaşlar Vali Yazıcıoğlu'na ilişkin görüşlerini aktarıyorlar. Taziye defterine yazan vatandaşlardan bazıları şu ifadelere yer verdiler 
     ''Böyle zıpkın gibi bir Valiyi Denizli bir daha zor bulur'', ''Bir gün bir Vali devleti, bürokrasiyi eleştirecek deselerdi, olumsuzluklarını ortaya koyacak deselerdi buna inanmazdım'', ''Halkın ve hakkın Valisiydi ve adam gibi adamdı...'' Bu arada Denizli Vali Vekili Mehmet Büyüktaş'ı ziyaret eden Tokat Belediye Başkanı Nizamettin Aydın, Tokat'ta da valilik yapan Yazıcoğlu'nu kaybetmenin üzüntüsünü yaşadığını belirterek ''Yattığı yer cennet olsun'' dedi. 
     Aydın'la birlikte ziyarette bulunan Denizli Belediye Başkanı Ali Aygören de son ana kadar umutlarını koruduğunu ve bir mucizenin gerçekleşmesini beklediğini ifade ederek, ''Denizli öksüz kaldı. Geç kavuştuk. Erken ayrıldık'' diye konuştu. 
     
</TEXT>
</DOC>
