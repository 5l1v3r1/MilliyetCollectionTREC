<DOC>
<DOCNO> 157649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo06.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşenler, düşecekler... Süper Lig'in altı kaynıyor... 
</HEADLINE>
<TEXT>

     Elazığspor Kulüp Başkanı Baki Aydın, ligin alt sıralarının yine karıştığını belirterek, geçen hafta rakiplerinin aldıkları sonuçlara şaşırdıklarını ve bu sonuçları beklemediklerini söyledi. 
     Aydın, sezonun bitmesine iki hafta kala, kalan iki maçlarını da alarak yollarına devam etmek istediklerini bildirerek, son haftaya kadar ligde kalma mücadelesi veren 5 takımın yarışının devam edeceğini ifade etti. 
     Aydın, şunları söyledi 
     ''Ligin alt sıralara yine çok karıştı. Koacelispor karşısında aldığımız sonuç bizi sevindirdi ancak rakiplerimizin aldıkları sonuçları beklemiyorduk. Bursaspor'un Altay ile berabere kalması bizi rahatlatacaktı. Ancak tüm rakiplerimiz önemli sonuçlar aldı. 
     Kocaelispor ve Göztepe'nin matematiksel olarak düşmesi kesinleşti. Ancak, Adanaspor, Diyarbakırspor, Bursaspor, Altay ve Elazığspor için çok önemli son iki haftaya girdik. Biz son iki haftada istediğimiz sonuçları alarak, rakiplerimizin alacağı sonuçları bekleyeceğiz. Ligde kalma umudumuzu sürdürüyoruz.'' Hafta sonu kendi sahalarında İstanbulspor ile yapacakları maçın hazırlıklarına başladıklarını ifade eden Aydın, Elazığspor'un bu yıl ligde kalacağına inancının devam ettiğini sözlerine ekledi. 
     
</TEXT>
</DOC>
