<DOC>
<DOCNO> 150067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/ekonomi/eko03.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım için kesin karar henüz yok 
</HEADLINE>
<TEXT>

ABD Dışişleri Bakanı Powell, Türkiye'ye yardım konusunda kararını verirken, Irak'ta işbirliğinin yanısıra Ankara'nın gereksinimlerini de gözönünde tutacağını söyledi 
     YASEMİN ÇONGAR Washington 

     Washington, Türkiye'ye yapacağı yardımı, Ankara'nın Kuzey Irak konusundaki hareket biçimi ile ekonomi politikalarını yönlendirebilmek açısından bir "koz" olarak görüyor. Bush yönetiminin, Türkiye'ye vermeyi öngördüğü 1 milyar dolar hibe ya da 8,5 milyar dolara kadar kredi , ABD Kongresi tarafından, Türk askerinin K. Irak'a müdahale etmemesi ve Irak'ta Türk - Amerikan işbirliğinin devamı koşullarına bağlandıktan sonra, Kongre'nin bu konuda "takdir hakkı" tanıdığı ABD Dışişleri Bakanı Colin Powell da, "Henüz kararımı vermedim" diyerek, yardımın gelişmelere göre şekilleneceğini bildirdi. 
     Washington'daki yabancı gazetecilere yönelik basın toplantısında, Bush'un ek savaş bütçesini imzalaması ardından, Türkiye'ye mali yardım için "hemen yeşil ışık mı yakacağı, yoksa Türkiye'nin Irak'taki işbirliğinin nasıl gelişeceğini görmeyi mi bekleyeceği" yönündeki bir soruyu yanıtlayan Powell, "Bu konuda henüz karar vermedim. Kararı sadece Türkiye'nin işbirliğine değil, paranın verileceği zamanki ihtiyaçlarına da bakarak belirleyeceğiz" dedi. 
     Powell, bu süreçte karar verirken "ABD Hazinesi'ndeki çalışma arkadaşlarına ve uluslararası finans kuruluşlarına" da danışacağını bildirdi. Powell'ın bu sözleri, Amerikan kaynaklarınca, kredi dilimlerinin ve vadesinin belirlenmesi aşamasında, Türkiye'nin ekonomi politikalarının gözönüne alınacağı ve bu konuda IMF'den de görüş isteneceği şeklinde yorumlandı. 
     
     "Sıkıntılar geçmişte kaldı" 
     Powell sağlayacakları kaynağın, "Türkiye'nin ekonomisini geliştirmesi amaçlı" olacağını vurguladı ve Irak'taki işbirliğinin son dönemde olumlu geliştiğine dikkat çekti. 
     Powell, "Son haftalarda Irak konusundaki işbirliğimiz oldukça tatmin edicidir. Karar verirken bunu da hesaba katacağım. Ancak size şu anda, bu mali kaynak konusunda ne karar vereceğimi söyleyebilecek durumda değilim" dedi. 
     TBMM'nin ABD askerlerine geçit vermeyen kararından da söz eden ABD Dışişleri Bakanı, "Bu karardan çok büyük hayalkırıklığı duyduğumuz sır değil. Bu gerçek bir hayal kırıklığıydı, ancak artık tarih oldu. Şimdi ileriye doğru hareket ediyoruz" dedi. 
     
     


SİYASET 



















</TEXT>
</DOC>
