<DOC>
<DOCNO> 150304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/dunya/adun.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Yunan Başbakanı'yla buluşmayı kabul eden KKTC muhalefetini eleştirdi 
</HEADLINE>
<TEXT>
Simitis'e gitmek bir mide sorunu 
Yunanistan Başbakanı, Güney Kıbrıs'a davet ettiği KKTC'li parti liderlerine, Rumların Türklere yönelik sosyal ve ekonomik paketle, pasaport kolaylığı gibi projeleri anlatacak 
     HABER MERKEZİ 

     Milliyet'in 13 Mart'ta "AB'nin gizli Kıbrıs planı" başlığıyla manşetinden duyurduğu program çerçevesinde Yunanistan Başbakanı Kostas Simitis'in attığı ilk somut adım KKTC'de tartışma yarattı. Simitis, KKTC partilerini "AB Dönem Başkanı" sıfatıyla ilk ziyaretini yapacağı Güney Kıbrıs'ta görüşmeye davet etti. Rauf Denktaş, muhalefet partilerinin olumlu yanıt verdiği daveti kabul etmenin "bir mide meselesi" olduğunu söyledi. 
     Simitis'in yarın gerçekleştireceği ziyaret için KKTC partilerine çıkarılan davet, "Güney Kıbrıs'ın açıklamayı planladığı 'Kıbrıslı Türkler'e yönelik sosyal ve ekonomik açılımlar' paketi hakkında görüş almak, geçiş ve pasaport kolaylığı gibi projeleri anlatmak" gerekçesiyle hazırlandı. Güney Kıbrıs'ın AB'ye tam üye olacağı 1 Mayıs 2004'e kadar adadaki sorunun nasıl çözülebileceği konusunda görüş almak da davetin gerekçeleri arasında yer aldı. 
     
     Muhalefet katılıyor 
     Bir Yunan Başbakanı'nın KKTC'li partiler ile ilk buluşmasını sağlayacak davete muhalefetteki Cumhuriyetçi Türk Partisi Başkanı Mehmet Ali Talat ve Toplumcu Kurtuluş Partisi Başkanı Hüseyin Angolemli'nin katılmalarının kesinleştiği haberleri yalanlanmadı. İktidardaki koalisyonu oluşturan Ulusal Birlik Partisi ile Demokrat Parti ise Simitis'in davetini reddetti. 
     
     İhanet iması 
     Denktaş, dün Bursa'da soruları yanıtlarken Simitis'in daveti için "Yunanistan KKTC'yi zaten 40 yıldır by - pass ediyor" yanıtını verdi. Simitis'in Kıbrıs ziyareti için tüm parti liderlerine davet yapıldığını vurgulayan Denktaş, şöyle konuştu 
     "Hangi parti liderlerine Rumlar'a göre, 'kuzeyde işgal altında yaşayan vatandaşlarının oluşturduğu partilerin liderlerine.' Bizi böyle gören insanların davetine koşa koşa icabet etmek mide meselesidir. İktidar değil sadece muhalefet partileri katılıyor. Muhalefet, biraz da kendilerine, cumhuriyetlerine önem verseler ve devletlerine saygılı olsalar, kendilerine işgal altında yaşayan insanlar diyen tarafın maksatlı siyasi davetine icabet etmezler. Nezaketle gerçekleri bildirirler, davaya hizmet etmiş olurlar. Katılmakla ne kazanacaklarını kendileri bilir." 
     
     


DÜNYA 















</TEXT>
</DOC>
