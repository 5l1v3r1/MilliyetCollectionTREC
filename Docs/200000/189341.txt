<DOC>
<DOCNO> 189341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo19.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal memnun Sporting Lizbon bize benzer futbol oynuyor 
</HEADLINE>
<TEXT>

     Futbolda UEFA Kupası 2. turunda Portekiz'in Sporting Club Lizbon takımıyla eşleşen Gençlerbirliği, kuradan memnun. 
     Teknik direktör Ersun Yanal yaptığı açıklamada, Portekiz futbolunun Türk futbolu gibi yükselen bir değer olduğunu belirterek, ''Son yıllarda gerek dünyada gerekse Avrupa'da takım bazında her iki ülke futbolu da büyük aşamalar kaydetti. Bu bakımdan futbol olarak birbirine benziyorlar. Tıpkı Türk Milli Takımı gibi takım bazında da yaratıcı özelliğe sahip oyunculardan kurulu bir takım. Elimizden geleni yapacağız'' diye konuştu. 
     Yanal, Sporting Club Lizbon takımını çok iyi tanımadıklarını ifade ederek, şöyle konuştu 
     ''Takımı çok iyi tanımıyoruz. Onun için hemen Sporting Lizbon'un oyuncularını tek tek analiz etmemiz gerekiyor. Malmö'yü eleyen bir takımla eşleştik. Çıkan takımın güçlü olacağını biliyorduk. Bundan sonra zaten zayıf rakip yok. Kendi sahamızda gol yemeden alacağımız bir galibiyet, bizi bir üst tura çıkarabilir.'' 
     
     CAVCAV KİM ÇIKARSA ÇIKSIN, FARKETMEZ 

     Kulüp Başkanı İlhan Cavcav, UEFA Kupası 2. turunda Portekiz'in Sporting Club Lizbon takımıyla eşlemelerinden dolayı memnun olduklarını söyledi. 
     İlhan Cavcav, Sporting Club Lizbon maçında futbolcularına güvendiğini ve 3. tura çıkan takımın da Gençlerbirliği olacağına yürekten inandığını belirterek, şöyle konuştu 
     ''Portekiz ekibiyle eşleşmemiz ve ilk maçın kendi sahamızda olması bizim için bir avantaj. Ben takımıma güveniyorum. Ankara'da yapacağımız ilk maçta gerekli seyirci desteğini de arkamıza alırsak turu geçecek skoru elde edeceğimizen şüphem yok. Artık hangi takım çıkarsa çıksın farketmiyor. Bundan sonraki hedefimiz bu ve bundan sonraki turları geçmek.'' 
     
     KAPTAN ÜMİT ''ELEMEK İÇİN OYNAYACAĞIZ'' 

     Takım kaptanı Ümit Bozkurt da Sporting Club Lizbon'un güçlü bir takım olduğunu vurgulayarak, ''Elemek için oynayacağız. İlk maçta gol yemeden galip gelirsek turu atlarız. Şanslarımız eşit'' ifadelerini kullandı. 

     
</TEXT>
</DOC>
