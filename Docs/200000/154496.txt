<DOC>
<DOCNO> 154496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/guncel/gun01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Çeltiksuyu faciası da kapıda 
</HEADLINE>
<TEXT>

Van'ın Muradiye ilçesi de bir "YİBO faciası"na gebe... Çocuklar, duvarlarında 5 - 10 santimlik çatlaklar olan okulda korku içinde 
     SEBAHATTİN YILMAZ MUSTAFA BAĞDİKEN DHA 

     Van'ın Muradiye ilçesinde şu sıralar hiç deprem olmadı ama 527 öğrencinin öğrenim gördüğü Muradiye Yatılı İlköğretim Bölge Okulu'nun YİBO zemininde çökmeler, duvarlarında da 5 - 10 santimlik çatlaklar oluştu. 1994'te açılan yatakhane ve derslikli dört katlı YİBO binasının her an çökebileceğine dikkat çeken Okul Aile Birliği Başkanı Hasan Keyfi Emrah, öğrencilerin okula gitmek istemediğini belirterek önlem almasını istedi. 
     
     'BAŞSAĞLIĞI DİLEMESİNLER' 
     Okulun bir kez göstermelik onarımdan geçirildiğini ifade eden Emrah, "Bu okul en küçük bir sarsıntıda çökecek ve çocuklarımıza mezar olacak. O zaman bunun hesabını kim verecek Okul yerlebir olduktan sonra kimse gelip başsağlığı dilemesin" diye konuştu. 
     Muradiye YİBO'da incelemede bulunan Vali Hikmet Tan ise, "Okulu yapan müteahhit firma hakkında gerekli inceleme başlatacağız. Teknik heyet tespitlere başlayacak" dedi. Doğu Anadolu Fay Hattı üzerinde bulunan birinci derecede deprem bölgesi olan Muradiye ve Çaldıran'da 24 Kasım 1976'da meydana gelen 7.2 büyüklüğündeki depremde 3840 kişi ölmüş, 497 kişi de yaralanmıştı. 
     

</TEXT>
</DOC>
