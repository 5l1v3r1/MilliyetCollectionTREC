<DOC>
<DOCNO> 188035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur23.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Erem Hükümet kadroları tasfiye ediyor... 
</HEADLINE>
<TEXT>

     Marmara Üniversitesi MÜ Rektörü Prof. Dr. Tunç Erem, yeni YÖK Yasa Taslağı'nın beklentiler doğrultusunda bir özerklik sağlayamadığı gibi yükseköğretim kurumlarını siyasi erkin kontrolüne bıraktığını savunarak, ''Bu yasa cumhuriyet tarihinde ilk defa tanık olduğumuz bir yöntemle, mevcut kadroları tasfiye etmekte, adeta siyasi bir kadrolaşma getirmektedir'' dedi. 
     Üniversitenin yeni eğitim öğretim yılı açılış töreninde konuşan Prof. Dr. Erem, yükseköğretimin geleceğinin tartışıldığı tarihi bir süreçten geçtiklerini söyledi. 
     AB'ye üyeliği hedef seçen Türkiye'nin çağdaş, ilerici, eşitlikçi ve özgür bilim anlayışına yer veren bir yükseköğretim sistemine sahip olması gerektiğini vurgulayan Prof. Dr. Erem, bu nedenle 2547 Sayılı Yasa'da bazı düzenlemelerin yapılabileceğini söyledi. 
     Prof. Dr. Erem, ''Ancak, yasa tasarısının hazırlanması için mevcut yükseköğretim kurumlarından faydalanmak yerine, bu işi tamamen siyasi iradenin tasarrufuna bırakmak Kopenhag Kriterleri temelinde hukukun üstünlüğü ilkesiyle açıkça çelişmektedir'' diye konuştu. 
     Türkiye Cumhuriyeti'nin temel değerlerinin, aynı zamanda AB üyesi ülkelerin de ortak değerleri olduğunu anlatan Prof. Dr. Erem, Batı standartlarında çağdaş, laik, katılımcı, hukukun üstünlüğüne yer veren, devletin siyasi yapısından özerk ve Batılı anlamda fırsat eşitliği sağlayan bir yükseköğretim sisteminin oluşturulması gerektiğini belirterek, şunları söyledi 
     ''Buna rağmen yeni YÖK Yasa Taslağı, beklentiler doğrultusunda bir özerklik sağlayamadığı gibi, yükseköğretim kurumlarını siyasi erkin kontrolüne bırakmaktadır. Bu yasa cumhuriyet tarihinde ilk defa tanık olduğumuz bir yöntemle, mevcut kadroları tasfiye etmekte, adeta siyasi bir kadrolaşma getirmektedir. Böyle bir tasarının kanunlaşması halinde, AB sürecinde yeni engellerle karşılaşılması kaçınılmaz olacak AB'nin 2003 Türkiye İlerleme Raporu'nda ise onarılmaz yaralar almamıza sebep olabilecektir.'' Öğrenciler adına konuşan MÜ Öğrenci Konseyi Başkanı Oya Öztan da, yeni YÖK Yasa Taslağı'nı ''üzülerek ve dehşet içinde'' izlediklerini belirterek, ''Üniversiteler, bilim üreten fabrikalardır. Asla politize edilmemelidirler'' dedi. 
     
     ECEVİT'E SÜRPRİZ HEDİYE 
     Bu arada, törene katılan DSP Genel Başkanı Bülent Ecevit'e, Prof. Dr. Erem 1939-1940 eğitim öğretim yılına ait bir not defteri verdi. 
     Prof. Dr. Erem, şunları söyledi 
     ''Boğaziçi Üniversitesi'nden bir profesör arkadaşım bana eski bir masanın altında bulduğu bir not defteri getirdi. Bu defter, babam Prof. Dr. Turgut Erem'in, Robert Koleji'nde yurttaşlık bilgisi dersinde kullandığı, aralarında Bülent Ecevit'in de bulunduğu öğrencilerine ait notların yer aldığı defterdi. Bu defter sayesinde sayın Ecevit'in çok iyi bir öğrenci olduğunu gördüm. 10 alan iki öğrenciden biriymiş.'' Ecevit de, Prof. Dr. Erem'in çok sevdiği ve saydığı bir hocası olduğunu dile getirdi. 
     Törende, üniversite adına, KKTC Cumhurbaşkanı Denktaş, Ecevit'e çini tabak verdi. 1974'ün kendileri için doğumgünü olduğunu kaydeden Denktaş, ''Yaşım sorulduğunda 29 diyorum. Sayın Ecevit ve Türk ulusu sayesinde yeniden doğduk'' dedi. 
     Törene, İstanbul Valisi Muammer Güler, Yıldız Teknik Üniversitesi Rektörü ve Üniversitelerarası Kurul Başkanı Prof. Dr. Ayhan Alkış, Bülent Ecevit'in eşi Rahşan Ecevit ile çok sayıda davetli katıldı. 
     
</TEXT>
</DOC>
