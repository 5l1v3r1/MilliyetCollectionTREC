<DOC>
<DOCNO> 161700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo11.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Hakan Şükür'ü istiyor.. 
</HEADLINE>
<TEXT>

     Bursaspor'da, 17 Haziran'da yapılacak olağanüstü kongrede aday olabileceğini açıklayan Fikret Üstenci'nin listesinde de yer alması beklenen kulüp teknik asbaşkanı Nurettin Karayaka, ''Hakan Şükür'ün huzurlu olacağı tek yer Bursa'dır'' dedi. 
     Nurettin Karayaka, Hagi ile görüşmek üzere Romanya'ya giden Fikret Üstenci, Erkan Körüstan ve Yunus Egemenoğlu ile toplantı yapmadıklarını, o nedenle Hakan Şükür ile ilgili konuşmak için erken olduğunu söyledi. 
     Takımın başına getirmeyi düşündükleri Gheorge Hagi'nin raporu doğrultusunda transfer yapacaklarını ifade eden Karayaka, ''Hakan, kalitesini ispatlamış, her takımın isteyeceği düzeyde bir futbolcu. Ben şahsen Hakan'ın yeniden yeşil-beyazlı formayı giymesini isterim'' diye konuştu. 
     Karayaka, Bursaspor'da köklü değişiklikler olduğunu, daha önce kimsenin geleceğini düşünemeyeceği Hagi'nin dahi bir anda Bursaspor'a teknik adam olarak gelmeyi kabul ettiğini anlatarak, şunları söyledi 
     ''Artık güçlü bir takım oluşturacak noktaya gelindi. Hakan tartışılmayacak bir tranfser, takıma güç katacağı gibi tribünleri de doldurur. Hakan Şükür ile görüşmedik ama görüşen arkadaşlarımız var. Hagi de kabul ederse, Hakan Şükür her an Bursasporlu olabilir.'' 

     
</TEXT>
</DOC>
