<DOC>
<DOCNO> 178550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur47.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartlarıyla 500 milyar dolandıran 8 kişi yakalandı... 
</HEADLINE>
<TEXT>

     İstanbul'da iş için kendilerine başvuran kişilerin kimlik bilgilerini kullanarak çıkarttıkları kredi kartlarıyla dolandırıcılık yaptıkları öne sürülen 8 kişi yakalandı. 
     Asayiş Şube Müdürlüğü'nden alınan bilgiye göre, Yankesicilik ve Dolandırıcılık Büro Amirliği ekiplerince Beyoğlu'nda bir şirkete düzenlenen baskın sonucu, sahte mühürler, kredi kartları ve çok sayıda sahte kimlik ele geçirildi. 
     Olayla ilgili, şebekenin elebaşı konumunda bulunan Mehmet Özel'in de aralarında olduğu 8 kişi gözaltına alındı. 
     Sorguları yapılan bu kişilerin, çeşitli yerlerde paravan şirketler kurdukları, gazete ilanıyla işçi arandığını duyurdukları, başvuruda bulunan kişilerin kimliklerinin fotokopilerini çekerek, üzerlerine kendi fotoğraflarını yapıştırmak suretiyle sahte kimlikler ürettikleri ve bunlarla bankalara başvurarak, kredi kartları aldıkları anlaşıldı. 
     Zanlıların, daha sonra da bu kredi kartlarıyla yaklaşık 500 milyar lira tutarında bankalardan nakit para çektikleri ve alışveriş yaptıkları belirlendi. 
     
</TEXT>
</DOC>
