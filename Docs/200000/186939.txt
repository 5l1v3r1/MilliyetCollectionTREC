<DOC>
<DOCNO> 186939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/tv/ekran.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İki efsanenin portresi 
</HEADLINE>
<TEXT>

   Dr. Nejat Eczacıbaşı'nı anlatan "Bir Yaşam İksiri" belgeseli Kanal D'de Haydar Aliyev konulu "Perspektif" ise CNN TÜRK'te ekrana gelecek 
      Dr. Nejat F. Eczacıbaşı, ölümünün onuncu yıldönümünde Can Dündar'ın belgeseliyle anılıyor. Kanal D'de ekrana gelecek "Bir Yaşam İksiri"nde Eczacıbaşı'nın yaşam öyküsü anlatılıyor. 
   Buradan hareketle Türkiye'nin sanayileşme sürecine, ekonomik ve sosyal dönüşümüne değinen belgesel, Eczacıbaşı'nın sanat, spor ve eğitime katkılarından bahsediyor. "Bir Yaşam İksiri"nde konuyla ilgili Asım Kocabıyık, Feyyaz Berker, Rahmi Koç, Şakir Eczacıbaşı, Güngör Uras, Sakıp Sabancı, Çetin Altan, Cengiz Göllü ve Evin İlyasoğlu gibi birçok ismin anıları ve görüşlerini de izleyebilirsiniz. 
   KANAL D 23.15 
   
   
   Moskova'dan Bakü'ye Haydar Aliyev    "PERSPEKTİF"in bugünkü konusu Haydar Aliyev. Komünist siyasetin ortasında sivrilen ve Azerbaycan Cumhurbaşkanlığı'na kadar yükselen Aliyev, bugün ülkesinden uzakta sağlık sorunlarıyla mücadele ediyor. Dönüm noktalarıyla Aliyev'in hayatını anlatan "Perspektif"i Cengiz Özkarabekir hazırladı. 
   CNN TÜRK 22.05 
   
   
   Sırlar çözülüyor    Balat'ta yaşanan bir aşk öyküsünü yan olaylarla anlatan "Estağfurullah Yokuşu"nun kalabalık bir oyuncu kadrosu var. Bu bölümde Kadavra, kızının gönlünü almak için annesi ile Gazel'e her ay para yardımı yapacağını söyler. Günseli'nin Arif Usta'yı görmek için Balat'a gelmesi, Ülfet ile Bonbon'un öpüşürken Arif Usta'ya yakalanması, Ülfet'in intihar girişimi bu bölümün diğer olayları. 
   KANAL D 21.20 
   
   
   8-0'dan bugüne    Mİllİ Takım, cumartesi günü Avrupa Şampiyonası grup elemesinde en önemli sınavını verecek. İlker Yasin'in futbol tartışma programı "3. Devre" de gündemdeki İngiltere maçını masaya yatırıyor. Canlı yayına Şenes Erzik'in yanı sıra 8 - 0'lık mağlubiyette teknik direktör olan Mustafa Denizli konuk oluyor. 
   KANAL D 00.50 
   
   
</TEXT>
</DOC>
