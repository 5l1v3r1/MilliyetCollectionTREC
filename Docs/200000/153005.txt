<DOC>
<DOCNO> 153005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko32.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Sözcüsü Çiçek Çiftçi için mazot yardımı imzaya açıldı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, tarımsal faaliyetlerde kullanılan mazot için çiftçilere destekleme ödemesine ilişkin Bakanlar Kurulu kararının imzaya açıldığını bildirdi. 
     Bakan Çiçek, Bakanlar Kurulu toplantısı sonrası yaptığı açıklamada, ''Kararın uygulanmasıyla 2 milyon 180 bin çiftçi, dekar başına 8 litre mazotun parasal karşılığı olarak 11 milyon 237 bin lira alacaktır'' dedi. 
     Çiçek, bu çerçevede çiftçilere toplam 671 trilyon lira destek sağlanmış olunacağını vurguladı. 
     Gazetecilerin, ''bu destek için kaynak var mı '' şeklindeki sorusuna Çiçek, ''kaynağı olmayan şeyi açıklamayız'' yanıtını verdi. 
     Adalet Bakanı Çiçek, Bakanlar Kurulu'nda, Sosyal Yardımlaşma ve Dayanışma Fonu'nun faaliyetlerine ilişkin olarak Devlet Bakanı Beşir Atalay'ın bilgi sunduğunu da söyledi. 
     
     GÜMRÜK BİRLİĞİ 
     Gümrük Birliği ile uygulamada yaşanan sıkıntılara da değinen Bakan Çiçek, hem Avrupa Birliği'nde hem de Türkiye'den kaynaklanan sorunların yaşandığını dile getirdi. 
     Türkiye tarafı olarak konuyla ilgili görüş ve önerileri hazırladıklarını anlatan Bakan Çiçek, Türkiye'nin mali işbiriliği konularında fonlardan daha fazla yararlanması konusunda çalışmalar başlatıldığını vurguladı. 
     Bakan Çiçek, Türkiye'ye hibe olarak 2004 yılında 250 milyon euro, 2005'te 300 milyon euro, 2006'da ise 500 milyon euro öngörüldüğünü, fakat Türkiye için bu miktarın az olduğunu ifade ettiklerini kaydetti. 
     
     TELEKOM'UN ÖZELLEŞTİRİLMESİ 
     Telekom'un özelleştirilmesine ilişkin kararın imzaya açıldığını bildiren Bakan Çiçek, kendisinin de bu karara imza attığını söyledi. 
     Bir gazetecinin, ''Telekom'un özelleştirilmesi 30 Nisan'a yetişir mi '' sorusuna Çiçek, ''imzaya açıldı. Bu, şekil açısından önemlidir. O da tamamlanır'' yanıtını verdi. 
     ''Avrupa Birliği'ne ekonomik açıdan hazırmıyız '' şeklindeki soru üzerine de Çiçek, Avrupa Birliği konusunda siyasi kritelerin öne çıktığını, ancak ekonomik konularda ne yapılması gerekiyorsa bununla ilgili çalışmaların yapıldığını kaydetti. 
     Çiçek, IMF ve Dünya Bankası çerçevesinde dile getirilen konuların, Avrupa Birliği açısından dile getirilenlerle farklı olmadığını da ifade etti. 
     




</TEXT>
</DOC>
