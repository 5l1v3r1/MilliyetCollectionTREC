<DOC>
<DOCNO> 189393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur41.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Parlamentoda Muhalefet yok gibi 
</HEADLINE>
<TEXT>

     Saadet Partisi SP Genel Başkan Yardımcısı Şevket Kazan, ''Parlamentoda muhalefet partisi var ama muhalefet yok gibi'' dedi. 
     Parti çalışmaları için geldiği Sinop'ta il ve ilçe yöneticileriyle biraraya gelen Kazan, çalışmaları hakkında açıklamalarda bulundu. 
     Yerel seçimler için teşkilat olarak gerekli hazırlığı yaptıklarını anlatan Kazan, adaylarla ilgili görüş alışverişinde bulunduklarını söyledi. 
     Hükümetin başarısız olduğunu, buna rağmen CHP'nin yeterli muhalefet yapmadığını savunan Kazan, ''Parlamentoda muhalefet partisi var ama muhalefet yok gibi. CHP'nin bu görüntüsü elbette yerel seçimlerde ister istemez kendilerine oy kaybettirecektir'' diye konuştu. 
     Kazan, ülkenin sorunlarının ancak ''mili görüş'' yanlısı politikalarla çözülebileceğini, yapılan anketlerde de bunun açıkça görüldüğünü öne sürdü. 
     
</TEXT>
</DOC>
