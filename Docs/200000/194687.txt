<DOC>
<DOCNO> 194687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/siyaset/siy02.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi programda namaza AKP tepkisi 
</HEADLINE>
<TEXT>

   Dışişleri'nin, Avrupa gezisine çıkan komisyon için hazırladığı programa namazı eklemesi eleştirildi. AKP'li heyet başkanı, "Namaz kişiye özeldir. Programın parçası olamaz" dedi 
      Saliha Çolak 

   
   TBMM Yurtdışındaki Vatandaşların Sorunlarını Araştırma Komisyonu'nu Avrupa'nın çeşitli kentlerinde ağırlayan Dışişleri, AKP'nin iktidarda olduğunu dikkate alarak namazı da resmi programa alınca tartışma yaşandı. 
   
   AKP'liler şaşırdı 
   Dışişleri Bakanlığı bürokratlarının hazırladığı resmi programda namaza yer verilmesi, 1 - 7 Kasım günlerinde Londra, Rotterdam, Brüksel, Paris ve Lyon'u kapsayan ve aralarında Milli Görüş Teşkilatı'nın olduğu temsilcilerle görüşmeler yapan heyetteki AKP'lileri bile şaşırtırken, heyete başkanlık yapan eski Diyanet İşleri Başkanı olan AKP'li Prof. Dr. Said Yazıcıoğlu da uygulamaya karşı çıktı. 
   
   Yazıcıoğlu'ndan tepki 
   Trafik kazasında yaşamını yitiren 'Halkın Valisi' olarak bilinen Denizli Valisi Recep Yazıcıoğlu'nun ağabeyi olan Said Yazıcıoğlu, Avrupa gezisi sırasında Brüksel'de karşılaştıkları olayı ve tepkilerini şöyle aktardı 
   "Brüksel'de resmi programda namazı görünce tepki gösterdim. Resmi programda namaz olur mu Namaz özel bir şey, tamamen kişiye özel bir ibadet. Ben ibadetimi gizlemem, herkes görebilir. Ama bütün işimi bitirir, sonra da gider ibadetimi yaparım. Buna da isteyen gelir, isteyen gelmez. Sanki resmi programın bir parçasıymış, herkes uymaya mecburmuş gibi namaz diye bir resmi program olmaz. Arkadaşları uyardık, 'Programa böyle şeyler yazılmaz' diye. Genç görevlilerin hatası olmuş." 
   
   
   
   
</TEXT>
</DOC>
