<DOC>
<DOCNO> 150014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo23.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saç modeli Lukunku'nun uğuru... 
</HEADLINE>
<TEXT>

     Galatasaray'ın Kongo asıllı Fransız futbolcusu Ali Lukunku, saçlarına uyguladığı yeni modelin kendisine uğur getirdiğine inandığını söyledi. 
     Altay maçında ligdeki ilk golünü atan Lukunku, Florya Metin Oktay Tesisleri'nde düzenlediği basın toplantısında, Anderlecht'de oynarken şu andaki saç modelini kullandığını belirterek, ''Belki çocukça olacak ama bu saç modelinin bana uğur getirdiğine inanıyorum'' dedi. 
     Lukunku, Altay maçında attığı golden sonra yaşanan sevinci gördüğünü ve bunun kendisine ekstra bir motive sağladığını vurguladı. 
     Son 2 yılda oynadığı takımlarda 22 maçta 16 gol attığını, gelmeden önceki kulübünde de 12 maçta 7 gol kaydettiğini anlatan Lukunku, Türkiye'de belirli bir süre uyum dönemi geçirdiğini söyledi. 
     Lukunku, yabancı ve dilini bilmediği bir ülkeye geldiğini anlatırken, kendisine yardımcı olan kulüp başkanı, teknik heyet ve futbolcu arkadaşlarına teşekkür etti. 

     
</TEXT>
</DOC>
