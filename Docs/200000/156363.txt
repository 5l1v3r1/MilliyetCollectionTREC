<DOC>
<DOCNO> 156363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun30.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Başpsikopos ''Türk kültürü, Avrupa kültürü ile bağdaşmıyor'' 
</HEADLINE>
<TEXT>

     Yunanistan Kilisesi Başpiskoposu Hristodulos, ''Türk kültürünün Avrupa kültürü ile bağdaşmadığı için Türkiye'nin AB üyesi olmasına karşı çıktığını'' belirtti. 
     Atina'da yayımlanan günlük ekonomi gazetesi İmerisia, Başpiskopos Hristodulos'un Kilise radyosunda yaptığı konuşmaya dayandırdığı haberinde, ülkenin en yüksek dini makamının, KKTC Cumhurbaşkanı Rauf Denktaş'a da BM Genel Sekreteri Kofi Annan'ın sunduğu planı reddettiği için ''teşekkür borçlu olduklarını'' söylediğini yazdı. 
     Başpiskoposun, ''Avrupa kültürüne Hıristiyanlığın şekil verdiğini'' belirttiğini kaydeden İmerisia, haberinde, ''Başpiskopos, ayrıca 'Türkleri küçümsemiyoruz, bütün halkları tanıyor ve değer veriyoruz, ancak Türk kültürü Avrupa kültürü ile bağdaşmıyor' dedi'' ifadesini kullandı. 
     İmerisia, radyo konuşmasında Annan planına itirazını da dile getiren Başpiskoposun, ''Denktaş bizi kurtardı. Hasmından hiç beklemediğin bir anda yardım gördüğün oldu mu Kıbrıs Cumhuriyeti, AB içindeki güçlü konumu sayesinde federasyon yerine tek devletin varolmasını istemektedir'' dediğini de yazdı. 
     Bu arada, bugün yaptığı basın toplantısında Başpiskoposun açıklamalarını konu alan soruları yanıtlamaktan kaçınan Yunanistan Hükümet Sözcüsü Hristos Protopapas, ''Bu konuda yorum yapmak istemiyorum. Biz müzakereler yoluyla Annan planı temelinde çözüm istiyoruz'' dedi. 
     

     
</TEXT>
</DOC>
