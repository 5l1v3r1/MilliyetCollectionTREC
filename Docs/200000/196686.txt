<DOC>
<DOCNO> 196686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/ekonomi/eko02.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden beyaz bayraklılara ERK çatısı 
</HEADLINE>
<TEXT>

   Petrol Ofisi, beyaz bayraklı olarak bilinen bağımsız istasyonları ERK markası altında toplamayı amaçlıyor 
      EKONOMİ SERVİSİ 
   
   Türkiye'de beyaz bayraklı olan ve herhangi bir dağıtım şirketiyle anlaşması olmayan bağımsız istasyonları kendi çatısı altında toplamak isteyen Petrol Ofisi PO , ERK markasıyla piyasaya girdi. ERK Petrol Yatırımları AŞ, ilk bayisini Bolu Dağı'ndaki Köroğlu Tesisleri'nde açtı. 
   Petrol Ofisi Akaryakıt Pazarlama Direktörü Eşref Ünsal ve ERK Proje Müdürü Aslan Değirmenci'nin düzenlediği bir toplantıyla ERK markası kamuoyuna tanıtıldı. 
   ERK Proje Müdürü Aslan Değirmenci yeni Petrol Yasası'nın "beyaz bayraklı" tabir edilen ve sayıları 2 bine yakın marka bağımsız akaryakıt istasyonlarının faaliyetlerini sürdürebilmeleri için mutlaka bir akaryakıt dağıtım şirketinden bayilik almaları ve bir şirketin amblemi altında hizmet vermeleri zorunluluğunu getirdiğini anımsattı. 
   
   2005'te 800 bayii 
   Değirmenci, ERK'in yeni yasayla birlikte gelecek düzenlemeler ışığında akaryakıt dağıtım sektörünün daha sağlıklı bir yapıda tüketiciye hizmet götürmesi ihtiyacıyla kurulduğunu, istasyon sayısını 2003 sonuna kadar 100'e, 2004'te 300'e, 2005'te de 800'e çıkarmayı hedeflediklerini söyledi. PO'ya bağlı 3 bin 850 istasyondan bir kısmının ERK'e dönüştürüleceğini söyleyen Değirmenci, bu süreç sonucunda hedefledikleri pazar payının yüzde 2.5 olduğunu kaydetti. 
   Ünsal da, PO'nun pazar payının kendisinden sonra gelen iki şirketin toplamından büyük olduğunu belirterek "PO uluslararası arenada boy gösterebilecek güçlü bir markadır" dedi. 
   
   
</TEXT>
</DOC>
