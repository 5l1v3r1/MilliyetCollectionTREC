<DOC>
<DOCNO> 193706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun05.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Derin Deniz Volkanları" seyirciyi okyanusun dibine götürüyor... 
</HEADLINE>
<TEXT>

     Türkiye ve tüm dünyada gösterime giren Matrix filmini konuşurken, en gelişmiş sinema sistemi olarak kabul edilen Imax'in son teknolojiyle çekilen filmi de sessiz sedasız meraklılarıyla buluşuyor. 
     ''Titanic'' ve ''Terminator'' filmlerinin yapımcısı James Cameron'un yapımcılığını üstlendiği ve belgesel filmlerin yetenekli yönetmeni Stephen Low tarafından yönetilen ''Derin Deniz Volkanları'' adlı filmin New York galası Amerikan Doğa Tarihi Müzesi'nde yapıldı. 
     Imax sisteminin son harikası olarak değerlendirilen film, seyircileri okyanusun 4 bin metre derinliğinde, santimetrekareye binlerce ton basıncın düştüğü, sıcaklığın 400 dereceye ulaştığı ve zehirli kimyasalların varolduğu kapkaranlık bir ortamda yaşayan inanılmaz canlılarla buluşturuyor. 
     Alvin adlı yüksek teknolojiyle üretilmiş mini denizaltıyla çekilen 44 dakikalık film, sinemaseverlere yüksek çözünürlük sağlayan sistemi sayesinde okyanusların dibindeki ''peribacaları''nın büyüleyici dünyasını taşıyor. 
     Kurşunun dahi erimesine yetecek bir sıcaklıkta ve hidrojen sülfat gibi zehirli kimyasalların bulunduğu ve güneş ışığının zerresinin dahi bulunmadığı karanlıkta bacalara kümelenmiş yüzbinlerce deniz kurdu, beyaz pavurya ve deniz böceklerini görmek seyircilere şaşkınlık veriyor. 
     Dünya galası geçen ay yapılan filmin yönetmeni Stephen Low, A.A muhabirine yaptığı açıklamada, filmi 3 yıl süren zahmetli bir çalışmadan sonra tamamladıklarını belirterek, Atlas Okyanusu ve Büyük Okyanus'un tabanındaki aktif volkanik bölgelerde çekim yapmak için 20'den fazla dalış yaptıklarını anlattı. 
     Derin deniz çekimlerinin çok zahmetli ve tehlikeli bir iş olduğunu ifade eden Low, film için şimdiye dek 8 milyon dolar harcama yapıldığını kaydetti. 
     Low, kendi adına kurduğu şirket aracılığıyla filmin dağıtımını yaptıklarını belirterek, ''Derin Deniz Volkanları''nın yakında Türkiye'de de gösterime gireceğini bildirdi. 
     Stephen Low, ilk olarak 1991'de Titanik gemisinin enkazının görüntülendiği ''Titanica'' adlı Imax filmini çekerek adından söz ettirmişti. 
     Filmle ilgili ayrıntılı bilgi ve görüntüler ''www.volcanoesofthedeepsea.com'' internet adresinden alınabilir. 
     
     IMAX SİSTEMİ NEDİR 
     Imax'in kullandığı teknoloji, sadece Toronto merkezli Imax firmasınca üretilip, en az 30 metre uzunluğunda özel perdesi ve sistemi bulunan sinema salonlarında gösterilebiliyor. 
     Bu teknolojide, sinema endüstrisinde yaygın olarak kullanılan 35 milimetre mm yerine 70mm kullanılıyor. Ancak, bu pahalı prodüksiyonlarda standart 5 perforeli 70mm filmlerden değil, 15 perforeli olanından kullanılıyor. 
     Filmlerin çekiminde kullanılan kameralar, Imax 15 70 filme uygun olarak tasarlanan ve filmin hacmi ile ağırlığından dolayı normalden daha büyük ve ağır oluyor. Kameraların en önemli özelliklerinden biri de, diğer kameralar gibi filmi düşey değil de yatay olarak pozlaması. 
     Imax projeksiyonlarında kullanılan lambalar o kadar güçlü ve yoğun ışık veriyor ki, bu ışığın aydan dahi görülebileceği iddia ediliyor. 
     
</TEXT>
</DOC>
