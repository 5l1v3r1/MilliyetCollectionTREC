<DOC>
<DOCNO> 180681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yasam/yas06.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyarlık 'takı' evden gasp edildi 
</HEADLINE>
<TEXT>

      ELVAN EZBER İstanbul 
   
   Etiler'de işkadını Zuhal Güçkan'ın evine çiçekçi görünümünde gelip, hizmetçi ve kapıcının el ve ayaklarını bağlayarak etkisiz hale getiren üç gaspçı, içerisinde yaklaşık 500 milyar liralık ziynet eşyası ve döviz bulunan kasayı alarak kaçtılar. Hizmetçi gaspçıların Rusça konuştuğunu söyledi. Alınan bilgiye göre, üç gaspçı önceki gün öğle saatleri Zuhal Güçkan'ın Etiler, Selviler Sokak'taki evine geldiler. Ellerinde bir buket çiçek bulunan üç kişi, hizmetçi Elena Dobu'ya, "Zuhal Güçkan'a bir hayranından çiçek gönderildiğini" söylediler. Üç kişi, hizmetçinin bahşiş için kapıyı açık bırakmasından faydalanarak içeri girdiler. 
   Daha sonra Dobu'nun el ve ayaklarını bağlayarak etkisiz hale getiren saldırganlar odalarda arama yaptılar. Gelen kişilerin uzun süre çıkmamasından şüphelenen ve içeri giren bina kapıcısı Orhan Doğan'ın da el ve ayaklarını bağlayan üç kişi, yaklaşık bir saat evde kaldı. 3 gaspçı buldukları kasayı açamayınca yanlarında getirdikleri bir çuvala koyarak götürdüler. Kasanın içerisinde yaklaşık 450 milyar lira değerinde ziynet eşyası ile değeri 50 milyar lira olan dolar ve sterlin bulunduğu belirtildi. 
   
   
</TEXT>
</DOC>
