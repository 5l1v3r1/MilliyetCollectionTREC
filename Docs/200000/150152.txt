<DOC>
<DOCNO> 150152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun13.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Zaferimizin yüzde 90'ı Türkiye'nin K.Irak'a girmemesi" 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, ''Türkiye'nin kuzey Irak'a girmemesinin, kendileri için zaferin yüzde 90'ını oluşturduğunu'' belirtti. 
     Barzani, İtalya'nın sol görüşlü La Repubblica gazetesine yaptığı açıklamada, ''Türkiye'nin Irak savaşına katılmamasının IKDP için ne kadar önemli olduğu'' sorusuna karşılık, ''En önemli faktör bu oldu. Bizim için zaferin yüzde 90'ı'' dedi. 
     ''ABD'nin verdiği sözlere inandıklarını ve şimdi federal bir Irak istediklerini'' kaydeden Barzani, dünyada hiçbir halkın işgal altında kalamayacağını, koalisyon güçlerinin uzun süre ülkede kalmaları halinde işgalci durumuna düşeceklerini belirtti. 
     Bu durumda koalisyon güçlerinin direnişi göze almaları gerektiğini ifade eden Barzani, ancak verdikleri sözü tutup, federal Irak'ın yapılanması yönünde hareket etmeleri halinde durumun farklı olacağını söyledi. 
     Barzani, İtalyan askerlerinin Irak'a gönderilmesi konusunda da, ''Eğer BM bünyesinde gelirlerse iyi. Ama burada onlara ihtiyaç yok. İstikrarsızlık yok. Diğer bölgelerde daha yararlı olabilirler'' diye konuştu. 
     





</TEXT>
</DOC>
