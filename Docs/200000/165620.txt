<DOC>
<DOCNO> 165620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko40.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Hükümetin eksiklerini tamamlaması gerekiyor" 
</HEADLINE>
<TEXT>

     Uluslararası Para Fonu IMF Dış İlişkiler Direktörü Tom Dawson, Türkiye'nin programının 5. gözden geçirme döneminin başarıyla tamamlanması için hükümetin eksik kalan noktaları sonuçlandırması gerektiğini belirterek, bu çerçevede IMF İcra Direktörleri Kurulu'nun Türkiye için ne zaman toplanacağının henüz belli olmadığını söyledi. 
     Dawson, Washington'daki IMF Merkezi'nde düzenlediği basın toplantısında, 5. gözden geçirme döneminin gecikmesiyle ilgili soruları yanıtlarken, ''Son zamanlarda bazı ilerlemeler oldu. Örneğin, İŞKUR Yasası'nın geçmesini memnuniyetle karşılıyoruz. Ancak 5. gözden geçirmenin tamamlanabilmesi için son niyet mektubunda belirtilen önlemlerin alınması gerekiyor. Dolayısıyla IMF İcra Direktörleri Kurulu'nun Türkiye toplantısının tarihi henüz belirlenmedi'' dedi. 
     Tom Dawson, 5. ve 6. gözden geçirmelerin birleştirilmesi ihtimalinin olup olmadığı yönündeki soruyu da ''Şu anda böyle bir şey söz konusu değil. Biz hala 5. gözden geçirmenin tamamlanmasını bekliyoruz'' diyerek yanıtladı. 
     Bazı hükümet yetkililerinin 2004 yılından sonra IMF programının devam etmeyebileceği yönündeki açıklamalarına ilişkin olarak da Dawson, ''2004 yılı sonuna kadar olan zaman IMF standartları için bile uzun bir süre. Dolayısıyla bu konuda şimdilik konuşmak zor. Türk yetkilileri ile temaslarımız sürecek. O tarihe kadar iki taraf için de kabul edilebilir bir çözüm bulunur'' dedi. 
     Dawson, ABD'nin Türkiye için öngördüğü krediye çevrilebilir hibe planı konusunda Amerikan Hazinesi ile temasta bulunup bulunmadıkları yolundaki soruya da ''ABD'nin bu yöndeki planlarından haberdarız. ABD yetkilileri ile birçok konuyu görüşüyoruz'' diyerek yanıt verdi ve ayrıntıya girmedi. 
     ABD yetkilileri daha önceki açıklamalarında krediye çevrilebilir hibe planının gerçekleşmesi için Türkiye'nin IMF destekli programa uyması koşulunun aranacağını belirtmişlerdi. 
     
</TEXT>
</DOC>
