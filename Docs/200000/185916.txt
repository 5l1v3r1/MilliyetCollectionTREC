<DOC>
<DOCNO> 185916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/spo02.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum gönül aldı 
</HEADLINE>
<TEXT>

   Fenerbahçe Teknik Direktörü, fazla forma şansı tanımadığı Hakan, İsmail, Ali Güneş, Erhan ve Rebrov'u tek tek odasına çağırdı, "Küsmeyin, zamanı gelince hepinize iş düşecek" dedi 
      
   'Heyecanı koruyun' 
   SARI-Lacivertliler'de şans bulamadıkları için küskünleri oynayan Hakan Bayraktar, İsmail Güldüren, Ali Güneş, Erhan Albayrak ve Rebrov'a, Daum destek verdi. Alman çalıştırıcı antrenmanlarda oldukça moralsiz çalışan oyuncularını tek tek odasına çağırarak, özel görüşmeler yaptı. Daum'un, kimseyi kafasından silmediğini söylediği ve heyecanın korunmasını istediği bildirildi. 
   
   'Asla pes etmeyin' 
   ALMAN hocanın, önümüzdeki dönemde herkese ihtiyaç duyduğunu vurguladığı da öğrenildi. Daum'un, "Çalışan herkes benim banko oyuncum olabilir. Asla pes etmeyin, sadece formayı kazanmak isteğinizi gösterin. Önümüzde çok uzun bir maraton ve birbirinden kritik maçlar var. Herkes gibi sizlerden de yararlanacağım. Bu takımda kimsenin ayrıcalığı yok" dediği iddia edildi. 
   
   Fenerbahçe'de Aurelio paniği Konya'ya gidiyor    FENERBAHÇE'NİN sezon başında bu yana bankoları arasında yer alan Aurelio'nun, Konyaspor sınavı öncesinde sakatlanması teknik kadronun moralini alt üst etti. Dizinde ödem tespit edilen Sambacı'nın hemen tedavi altına alındığı bildirildi. Takımla birlikte Konya'ya gidecek olan Aurelio'nun oynayıp oynamayacağı bugün yapılacak olan testten sonra netlik kazanacak. 
   
   Yıldızlar pusuda 
   GENÇLERBİRLİĞİ maçının ikinci yarısında oynuna girdikten sonra başarılı bir performans ortaya koyan Yusuf ile maçın tek golüne imza atan Serhat ilk on bir yolu gözlüyor. İdmanlardaki performanslarıyla da Daum'un gözüne giren ikili için karar yapılacak son taktik çalışmasında belli olacak. Serhat attığı golle stresini yendiğini ve formayı giymeye hazır olduğunu söyledi. 
   
   Başbakan'dan 
   hediye gemi 
   BAŞBAKAN Recep Tayyip Erdoğan, AKP'li milletvekilleri tarafından kendisi için özel yaptırılan Sarı - Lacivertli renklerdeki maket gemiyi Başkan Aziz Yıldırım'a hediye etti. Üzerinde "Şampiyon Fenerbahçe" yazan, 1.5 metre uzunluğunda ve 1 metre genişliğindeki geminin kulübün müzesine kaldırıldığı bildirildi. Yıldırım, jesti nedeniyle Erdoğan'a teşekkür etti. 
   
   Fenerbahçe günlüğü    Taraftar çıkarması 
   FENERBAHÇELİ taraftarların Konyaspor maçına büyük ilgi gösterdiği bildirildi. Sarı - Lacivertliler'in kendi aralarında seyahat organizasyonları yaptığı ancak kısıtlı bilet nedeniyle sorun yaşandığı vurgulandı. 
   
   Konya seferi 
   FENERBAHÇE bugün özel uçakla Konya'ya gidecek. Son antrenmanını bu sabah Samandıra Tesisleri'nde yapacak olan Sarı - Lacivertliler, 16.35'te Sabiha Gökçen Havaalanı'ndan zorlu 90 dakika için Konya'ya hareket edecek. 
   
   'Sakin olun' 
   SARI - Lacivertli takımda forma rekabetinin artması antrenmandaki sertlik dozajını da yükseltti. Futbolcularının kendilerini gösterebilmek için zaman zaman sertliğe başvurması Daum'u kızdırdı. Alman hoca oyuncularını uyardı. 
   
   Tavan yaptılar 
   SPORTİF A.Ş.'den Sorumlu Yönetici Murat Özaydınlı, ürün satışlarının beklenenden daha iyi bir rakama ulaştığını açıkladı. Özaydınlı, "Sipariş yetiştirmekte zorlanıyoruz. Ürün satışlarında bir numarayız" diye konuştu. 
   
      Fileye sponsor    Fotoğraf Yusuf Dursun 

   FENERBAHÇE erkek ve bayan voleybol takımlarına sponsor olan Aras Kargo ve Franke firmalarıyla sözleşme imzaladı. Törene firmaların temsilcileri ile yönetici Hakan Dinçay katıldı. Dinçay, "Sponsorlarımızın desteğiyle hedefimize ulaşacağız" dedi. 
   
   Çifte imza 
   BAYANLAR Basketbol Ligi'nde şampiyonluk hesapları yapan Fenerbahçe, kadrosunu ABD'li Summer Erb ve Bethany Donaphin ile takviye etti. Şube Sorumlusu Işık Eyigüngör, Türkiye içinden de önemli isimler aldıklarını ve çok güçlendiklerini söyledi. 
   
   
</TEXT>
</DOC>
