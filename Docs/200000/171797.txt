<DOC>
<DOCNO> 171797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/soneko03.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, Adabank yönetimini değiştirdi... 
</HEADLINE>
<TEXT>

     Bankacılık Düzenleme ve Denetleme Kurumu BDDK Adabank yönetimini değiştirdi. 
     BDDK'dan yapılan yazılı açıklamada, BDDK'nın 03.07 2003 tarih ve 1085 sayılı kararı ile T. İmar Bankası T.A.Ş'nin bankacılık işlemleri yapma ve mevduat kabul etme yetkisinin kaldırıldığı hatırlatılarak, ''Aynı hakim sermayedar grubun diğer bankası Adabank A.Ş.'deki gelişmelerin yakından takibini teminen, Bankalar Kanunu'nun 14. maddesinin 1. fıkrası uyarınca BDDK'nın 25.07.2003 tarih ve 1102 sayılı kararı ile Kaya Zatitürk ile Ahmet Özer dışındaki banka yönetim kurulu üyeleri görevlerinden alınmış ve yerlerine gerekli atamalar yapılmıştır. Daha önce, anılan Kanunun 14. maddesi uyarınca BDDK tarafından Adabank A.Ş. yönetim kurulu üyeliklerine atanan Kaya Zatitürk, bankanın Yönetim Kurulu Başkanlığı, Ahmet Özer ise Genel Müdürlük görevlerine atanmıştır'' denildi. 
     Açıklamada, bankanın, BDDK'nın gözetim ve denetimi altında faaliyetlerini sürdürdüğü, bu bakımdan gerek tasarruf sahiplerinin gerekse yatırımcıların endişe duymalarını gerektirecek herhangi bir hususun bulunmadığı da kaydedildi. 
     
</TEXT>
</DOC>
