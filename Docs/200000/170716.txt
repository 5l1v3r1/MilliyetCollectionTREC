<DOC>
<DOCNO> 170716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko07.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuya ''sertifikalı'' bürokrat 
</HEADLINE>
<TEXT>

     Belediyeler ve il özel idareleri dahil devletin mali hizmetler birimlerinde çalışacak üst düzey personel için, Maliye Bakanlığı'ndan sertifika alma koşulu getiriliyor. 
     Devletin gelir ve giderlerinin daha iyi izlenmesi, her kuruşun yerli yerine harcanması, ihalelerde hata yapılmaması ve yolsuzluk-suiistimal olaylarıyla daha etkin mücadele edilebilmesi için mali hizmetlerle ilgili birimlerde özel eğitim almış personel çalıştırılacak. 
     Bu çerçevede, Kamu Mali Yönetim Yasa Taslağında da düzenlemeye gidildi. Taslağa konulan bir madde ile kamu idarelerinde mali hizmetler birimi başkanı veya müdürü, mali kontrol yetkilisi ve muhasebe yetkilisi olacak görevlilerin Maliye Bakanlığı'nca görevin niteliği dikkate alınarak mesleki konularda eğitime tabi tutulacağı hükme bağlandı. 
     İlgili düzenlemeye göre, bu eğitimi başarıyla tamamlayanlara sertifika verilecek, sertifika alamayanlar da kamu idarelerinin bu hizmetlerinde görevlendirilemeyecek. 
     Aynı şekilde devlette yeni dönemde oluşturulacak İç Denetim Koordinasyon Kurulu'nca kamuya iç denetçi olarak atanacaklar da aynı tür eğitime alınacak. Eğitim programı, iç denetçi adaylarına denetim, bütçe, mali kontrol, kamu ihale mevzuatı, muhasebe, personel mevzuatı, AB mevzuatı ve mesleki diğer konularda yeterli bilgi verilecek şekilde hazırlanacak. 
     Bu eğitimi başarıyla tamamlayanlara da sertifika verilecek. 
     
     IMF VE DÜNYA BANKASI DA EĞİTİM İSTEDİ 

     Maliye Bakanlığı yetkililerinden alınan bilgiye göre, kamu kuruluşlarının mali hizmetler sınıfında görev alacak üst düzey personel, Bakanlığın Maliye Yüksek Eğitim Merkezi Başkanlığı tarafından eğitilecek. 
     Başkan, müdür gibi birinci derecede görev yapanlara yönelik bu eğitimin süresi, Kamu Mali Yönetim Taslağının yasalaşmasının ardından belirlenecek. Yüksek Eğitim Merkezi, en üst düzeyden başlayarak, devletin mali birimlerinde çalışan tüm personele aşamalı olarak eğitim verecek. 
     IMF ve Dünya Bankası'nın da mali personelin özel eğitime alınmasını istediği, bu şekilde mali disiplinin çok daha etkin sağlanabileceği görüşünde olduğu belirtildi. 
     Maliye Bakanlığı yetkilileri de kamuda mali birimlere diğer yerlerde olduğu gibi belirli kriterlere göre atama yapıldığını, bu durumun da birçok sorunu beraberinde getirdiğini söylediler. 
     Maliyeciler, ''Yeni düzenleme uygulamaya girdiğinde, herhangi bir kamu kuruluşunun mali hizmetler biriminin başına ya da bir belediyenin Hesap İşleri Müdürlüğü'ne herhangi bir kişi getirilemeyecek. Buralarda yetişmiş, işi bilen insanlar görev yapacak'' dediler. 
     
</TEXT>
</DOC>
