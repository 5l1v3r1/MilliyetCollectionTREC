<DOC>
<DOCNO> 184172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur17.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP 8.5 milyarlık anlaşmayla dış politikamız ipotek altına alındı 
</HEADLINE>
<TEXT>

     CHP TBMM Grup Başkanvekili Oğuz Oyan, Türkiye'nin ABD ile imzaladığı 8,5 milyar dolarlık kredi anlaşmasının siyasi koşula bağlandığını belirterek, ''Bu anlaşmayla Türkiye'nin dış politikası hacir ve ipotek altına alınmıştır'' dedi. 
     CHP TBMM Grup Başkanvekilleri Oğuz Oyan ve Mustafa Özyürek, TBMM'de basın toplantısı düzenledi. 
     Oğuz Oyan, ABD ile imzalanan 8,5 milyar dolarlık kredi anlaşması ile ilgili olarak Hükümet'in, ''Irak koşuluna bağlı değil'' açıklamasında bulunduğunu, ancak metinde, ''Irak konusunda ABD ile işbirliği'' maddesinin bulunduğunu belirterek, ''Anlaşma gereği her kredi diliminin serbest bırakılmasında Pentagon'un izni şarttır. Bu açıkça siyasi ve askeri bir önkoşuldur'' dedi. 
     Türkiye Cumhuriyeti tarihinde ilk kez siyasi koşula bağlı bir kredi anlaşmasının imzalandığını kaydeden Oyan, ''Türkiye'nin dış politikası bu anlaşmayla hacir ve ipotek altına alınmıştır'' diye konuştu. 
     Kredi anlaşmasının TBMM Genel Kurulu'na geldiğinde aklıselim sahibi olan herkesin bu siyasi koşula karşı duracağını ifade eden Oyan, ''Bağımsızlığı bir kez elinizden kaçırırsanız çorap söküğü gibi arkası gelir'' dedi. 
     Türkiye'nin ABD'den ekonomik tazminat talep etme hakkının bulunduğunu, ancak bunun şartlarının belli olduğunu kaydeden Oyan, şunları söyledi 
     ''Hükümet'in aczine bakın ki Türkiye'nin ABD'ye hava koridorunu açma karşılığında alacağı bu kredi yeni koşullar eklenerek imzalanmıştır. Kişilikli bir dış politika ekonomik zararın tazminini siyasi koşullara bağlamaksızın gerçekleştirmektir. Yapılan bu kredi anlaşması Türkiye'nin giderek mütareke dönemine döndüğünün resmidir.'' Oyan, Türkiye'nin BM komutasına girmeden Irak'a asker göndermemesi gerektiğini belirterek, Irak'taki bazı kamu kuruluşlarının yabancı şirketlere satılmasını da eleştirdi. Oyan, ''Böyle bir durum Türkiye'yi yüceltmez. Türkiye bunlara ortak olmamalıdır'' dedi. 
     
     YÖK 
     Oğuz Oyan, Hükümet'in YÖK konusundaki çalışmalarını parti olarak yakından izlediklerini söyledi. YÖK ile ilgili olarak Hükümet'in bugüne kadar ortaya koyduğu tavrın sorunu çözmekten uzak olduğunu belirten Oyan, ''Hükümet bu konuda sorunu çözmekten daha çok sorun yaratmaktadır. Onun için bizce bu konuya hiç dokunmamalıdır'' diye konuştu. 
     Mustafa Özyürek de konuyla ilgili olarak, YÖK taslağı konusunda Hükümet ve üniversiteler arasında uzlaşma sağlandığına dair haberlerin basında yer aldığını hatırlatarak, ''Bu gelişmelere rağmen biz üniversite yetkililerini daha dikkatli olmaya çağırıyoruz. Çünkü AKP ile uzlaşmak zor iştir. Geceyarısı gelen önergelerle hangi yasaların ne hale getirildiğini biliyoruz'' dedi. 
     
</TEXT>
</DOC>
