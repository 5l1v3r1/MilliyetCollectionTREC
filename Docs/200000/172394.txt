<DOC>
<DOCNO> 172394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur10.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan milletvekili rahat etsin diye kemeri çözmüş... 
</HEADLINE>
<TEXT>

     Konya-Ankara karayolunda bu sabah trafik kazası geçiren CHP Adana Milletvekili Tacidar Seyhan, kaza sırasında ön koltukta bulunan oğlu Engin'in emniyet kemerini rahat etmesi için çözdüğünü belirterek, ''Hayatım boyunca telafi edilemeyecek bir hata yaptım, oğlumu kaybettim'' dedi. 
     Seyhan, kazanın ardından kaldırıldıkları Trafik Hastanesi'nde gazetecilere yaptığı açıklamada, Side'de tatilde bulunan ailesini alarak, bu sabah Ankara'ya döndüklerini söyledi. Konya yolunu ulaşımı kolay ve düzgün bir yol olduğu için tercih ettiklerini belirten Seyhan, ancak 3 şeritli rampayı çıkarken ikinci şeritteki kamyonu fark edemediğini ve kamyona arkadan çarptığını anlattı. 
     Kaza sırasında rampayı rahat çıkabilmek için 110 kilometre hız yaptığını ve önde bulunan kamyonun ışıklarının olmadığını söyleyen Seyhan, ''Kamyonu ancak çarptıktan sonra fark ettim'' dedi. 
     Kaza olmadan önce, oğlu Engin'in ön koltukta uyuduğunu bildiren Seyhan, şöyle devam etti 
     ''Rahat etsin diye emniyet kemerini çözdüm. Kamyona arkadan çarpınca oğlum kafasını çarptı ve kafasından kanlar aktığını gördüm. Çok ağır bir yara almıştı. Arkada oturan kızımda bir şey yoktu. Eşimin kaşının üzerinde bir yara vardı ve kolu kırılmıştı. Kazadan sonra araçtan indim, camı kırarak, oğlumu ellerimle araçtan çıkardım. Ambulans istedim, Ankara'ya hareket ettik. Gölbaşı'na geldiğimizde yapacak bir şey yoktu. Ambulansın 30 dakika önce ya da sonra gelmesi bir şeyi değiştiremezdi, çünkü yarası çok ağırdı. Dürüst, nitelikli, çalışkan bir çocuktu. Çankaya Lisesi son sınıf öğrencisiydi ve bu yıl üniversite için dershaneye kaydettirecektim. Şimdiye kadar her şey çok iyi gidiyordu. Fakat, hayatım boyunca telafi edilemeyecek bir hata yaptım ve oğlumu kaybettim. Geriye kalanları kazanmaya çalışacağım.'' Öte yandan, halen acil serviste bulunan Tacidar Seyhan'ı, CHP Genel Sekreteri Önder Sav, Genel Sekreter Yardımcısı Algan Hacaloğlu ve bazı CHP milletvekilleri ziyaret ederek, başsağlığı dilediler. 
     
</TEXT>
</DOC>
