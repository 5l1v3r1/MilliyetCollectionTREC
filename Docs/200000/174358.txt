<DOC>
<DOCNO> 174358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/ekonomi/eko03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Günde 2 milyon dolar tasarruf sağlandı 
</HEADLINE>
<TEXT>

   Enerji Bakanı Hilmi Güler Bulgaristan, mobil santraller ve Mavi Akım sözleşmelerinde revizyon yapılarak Türkiye'nin ödediği enerji faturasında indirim sağlandığını söyledi 
      SERPİL YILMAZ 
   
   Enerji Bakanı Hilmi Güler'in santrallerin devlete yüklediği faturanın yükünü azaltmak "geri alma" çalışması başlattığını yazmıştım, "Evet" dedi ve enerji faturasında günde 2 milyon dolar tasarruf sağlayan gelişmeleri anlattı. 
   Güler'e TBMM Yolsuzluk Araştırma Komisyonu raporlarından ne beklediğini soruyorum. "Savcılığa verdik, sistematik yapılmış çoğu kararlar Meclis'e onaylatılmış" diyor. 
   Gama - Gazprom ve Botaş ortaklığı ile kurulan Turusgaz şirketi kanalıyla yılda 8 milyar metreküp ilave doğalgaz alımına dikkat çekiyorum. 
   Güler, Turusgaz'dan Ruslar'ın da rahatsız olduğunu belirtiyor ve 1'er yıllık yapılan sözleşmenin iptal edilme şansı olduğunu belirtiyor. 
   
   14 milyar metreküp 
   Rus doğalgaz ihraç şirketi Gazexport ile Botaş arasında "al ya da öde" sistemi ve miktar, fiyat revizyonu görüşmeleri başladı. 
   Güler, "Davul zurna çalarak bu görüşmelerde neler elde ettiğimizi duyurmak istemiyorum. Ruslar ile iyi niyetle masaya oturduk, onların da kabul ettiği gerçeklerden yola çıkarak iyileştirmeler yapıyoruz" diyor. 
   Gazprom'un üst düzey yönetimi Türkiye'ye geldiğinde "Avrupa'dan pahalı almayacaksınız" sözü verdiklerini yazmıştım, Güler devam ediyor... "Amacımız Rusya'dan alınan üç ayrı sözleşmeyi teke indirmek." 
   Böyle bir durumda Turusgaz'dan alınan ve Mayıs 2003 itibariyle 388 milyon dolar fazla ödemeye yol açan fiyat formülü de revize edilecek demektir. 
   Ayrıca Ukrayna ve Bulgaristan üzerinden gelen ve "Batı hattı" olarak tarif edilen doğalgaz sözleşmesinin içerdiği 6 milyar metreküp ile Turusgaz'dan alınan 8 milyar metreküp doğalgazın "bir anlaşma çerçevesinde" 14 milyar metreküp olarak işlem göreceğini de belirtiyor. 
   
   Yerli kaynağa döndük 
   Güler, iktidara geldiklerinden beri yürütülen gaz ve elektrik müzakerelerinde yapılan iyileştirmelerle bugüne kadar günde 2 milyon dolarlık indirim sağlandığını vurguluyor. 
   Bulgaristan'dan 1.2 milyar kilowatsaat elektrik alımı sözleşmesinden doğan hakkın yarısını kullandığımızı belirten Güler, kömür ve su kaynaklarına yöneldiklerini ileri sürüyor. Güler diğer uygulamaları da şöyle sıralıyor 
   "Mobil santrallerde alımları yüzde 10'a indirdik. İşsizlik sorunu olmaması için tedbirli davrandık. Mavi Akım'da formül sorunun gündeme gelmesi ile birlikte fazla alımları göz önüne alarak 6 aydır alımı durdurduk ve böylece enerji faturamız günde 2 milyon dolar azaldı." 
   Güler, enerji giderlerinin azalması sonucunda 8 aydır sabit fiyat uygulamasına geçildiğini, doğalgaz faturalarında indirim olduğunu da sözlerine ekledi. 
   Güler, 2020'de yüzde 80'lere varan oranda dışa bağımlı hale gelen anlaşmaları revize ederken, yerli kaynakları kullanmamanın ekonomi üzerindeki çarpan etkisine de dikkat çekiyor. 
   
   
</TEXT>
</DOC>
