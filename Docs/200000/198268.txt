<DOC>
<DOCNO> 198268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun04.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da 800 balerin 
</HEADLINE>
<TEXT>

      
   Diyarbakır'da 3 yıl önce açılan Kuğu Bale Piyano Diksiyon Sanat Merkezi'nde toplam 800 öğrenciye bale eğitimi verildi. Kuğu Bale Piyano Diksiyon Sanat Merkezi Müdürü Zeliha Yılmaz, yaptığı açıklamada, kentin kültürel ve sanatsal yönünü geliştirmek amacıyla açtıkları merkeze yoğun ilgi olacağını tahmin etmediklerini belirterek, amaçlarının çocuklara sanatı sevdirmek olduğunu, bu nedenle çeşitli kurslar açtıklarını söyledi. Çocuklara bale eğitiminin yanı sıra piyano ve keman dersleri, yetişkinlere de diksiyon ve modern dans eğitimi verildiğini kaydeden Yılmaz, şöyle konuştu "Bu yıl 130 çocuk bale eğitimi alıyor. Bugüne kadar 800 çocuk bale kurslarına katıldı. Bu yıl çocuklar haftada 2 saat bale dersleri alıyor. Böyle bir ilgi, bizi çok mutlu ediyor. Bale dersleri veren hocalarımız, Ankara Devlet Opera ve Balesi Bölümü'nden geliyor. Artık bölgeden balerinler yetişiyor. Ayrıca çocuklar, balenin yanı sıra sanat denilen olguyla tanışıyor." 
   
   
   
   
   
   
</TEXT>
</DOC>
