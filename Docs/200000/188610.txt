<DOC>
<DOCNO> 188610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo24.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği İngiltere'de... Cavcav 1-1 kalacağız... 
</HEADLINE>
<TEXT>

     UEFA Kupası 1. tur rövanş maçında, yarın İngiltere'nin Blackburn Rovers takımıyla karşılaşacak Gençlerbirliği, İngiltere'ye geldi. 
     30'u basın mensubu olmak üzere yaklaşık 150 kişilik kafileyle Manchester kentine gelen Gençlerbirliği Kulübü yöneticilerini, havaalanında Blackburn Rovers takımı yöneticilerinden karşılayan olmadı. Futbolcular ve teknik heyet karayoluyla Manchester'den, Blackburn kentine hareket ettiler. 
     Kulüp başkanı İlhan Cavcav, ilk maçtaki 3-1'lik skora aldanmamak gerektiğini belirterek,şunları söyledi 
     ''Bu skora tur atlamış gözüyle bakmıyorum. Çünkü bu takım UEFA Kupası'na 7 kez katılmış ve birçok kez de başarılı olmuştu. Ancak şunu unutmamak gerekir, Gençlerbirliği de çok iyi konsantre olup, iyi futbol oynayan takım. Bütün bunları gözönünde bulundurursak, ikinci tur için yüzde 60-70 şanslı görüyoruz kendimizi. Eğer futbolcular da bu bilinç içinde hareket ederse, Gençlerbirliği ikinci tura çıkar. 80. yılını kutlayan kulübümüzün, UEFA Kupası'nda ikinci tura çıkarak, çifte bayram yaşacağını düşünüyorum. Tek yapmamız gereken, bu maçta savunma ağırlıklı bir futbol oynamak'' diye konuştu. 
     Cavcav, skor tahmini olarakta, maçın 1-1 biteceği tahmininde bulundu. 
     
</TEXT>
</DOC>
