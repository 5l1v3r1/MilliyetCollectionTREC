<DOC>
<DOCNO> 176027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/dunya/dun03.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu uçaklarına füzesavar sistemi 
</HEADLINE>
<TEXT>

   Amerikan Genelkurmay Başkanı, sivil uçakların yerden fırlatılacak füzelere karşı korunabileceğini söyledi 
      DIŞ HABERLER SERVİSİ 

   
   ABD Genelkurmay Başkanı Orgeneral Richard Myers, talep gelmesi durumunda, Amerikan havayolu şirketlerinin sivil yolcu uçaklarını teröristlerin yerden fırlatabileği füzelere karşı koruyacak sistemleri sağlamaya hazır olduklarını açıkladı. 
   Myers, omuzdan fırlatılabilen ve teröristlerin sivil yolcu uçaklarını düşürmekte kullanabilecekleri Stinger ile Rus yapımı İgla tipi füzelere karşı sistemlerin halen askeri uçaklarda kullanıldığını anımsattı. 
   Sivil yolcu uçaklarının teröristlerin omuzdan atabilecekleri füzelerle vurulabilecekleri yolundaki tartışma, bu tür füzeleri ABD'ye sokmaya çalışan bir grubun ele geçirilmesi üzerine başladı. Kaçakçılar, geçtiğimiz çarşamba günü mahkemeye çıkarılmışlardı. 
   
   Yanıltıcı ısı yayıyor 
   Uçağı, çıkardığı egzoz ısısını takip ederek vuran bu tip füzeler, takılan sistemler sayesinde yanıltılabiliyorlar. Uçağa yerleştirilen anti - füze sistemi, füzenin fırlatıldığını tespit ettiğinde, yanıltıcı ısı yayıyor veya ısınmış metal parçalarından oluşan bulut yayarak füzenin hedefi şaşırmasını sağlıyor. 
   
   
</TEXT>
</DOC>
