<DOC>
<DOCNO> 186155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yasam/yas01.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafasında bir kova umurunda mı dünya 
</HEADLINE>
<TEXT>

   Tam 65 ülkede yapılan bir araştırma, paranın saadet getirmediğini kanıtladı. Araştırmaya göre, dünyada Nijeryalı'dan mutlusu yok.. 
      DIŞ HABERLER SERVİSİ 
   
   'Dünya Değerleri Araştırması' adı altında internet üzerinden dünya çapında düzenlenen bir araştırmada, en mutlu insanların yaşadığı ülke olarak Afrika'daki Nijerya ilk sırayı aldı. Sosyal bilimcilerin, 65 ülkede yaptıkları araştırma, New Scientist dergisinde yayımlandı. Araştırmada, 'hayattan mutlu olma düzeyi' baz alındığında, Nijerya'yı sırasıyla Meksika, Venezüella, El Salvador ve Porto Riko takip etti. 
   
   En mutsuzlar, komşularımız 
   Araştırmaya katılanlara, hayattan ne kadar mutluluk duydukları soruldu. Dört yılda bir yapılan araştırmanın sonuncusunda, gelişmiş Batı ülkelerinde 2. Dünya Savaşı'ndan bu yana gelir düzeyi önemli ölçüde artmasına karşın, ortalama mutlulukta çok büyük bir farklılık ortaya çıkmadı. Sadece Danimarkalılar, son 30 yılda daha mutlu olduklarını söylediler. 
   Dünya mutluluk haritasında, Kuzey ve Latin Amerika ile Batı Avrupa'da yaşayanlar, Rusya ve Doğu Avrupa'ya göre daha mutlu çıktı. Rusya, Ermenistan ve Romanya halkları ise, kendilerini 'dünyanın en mutsuz insanları' olarak gösterdiler. New Scientist haberinde, araştırmanın Türkiye'yi kapsayıp kapsamadığı belirtilmedi. 
   
   
</TEXT>
</DOC>
