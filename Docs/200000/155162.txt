<DOC>
<DOCNO> 155162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo41.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da Altay maçı hazırlıkları... 
</HEADLINE>
<TEXT>

     Samsunspor, deplasmanda oynayacağı Altay maçının hazırlıklarını sürdürüyor. 
     Nuri Asan Tesisleri'nde hazırlanan Karadeniz ekibi, bugün Teknik Direktör Sakıp Özberk gözetiminde teknik ağırlıklı bir çalışma yaptıktan sonra idmanı çift kale maçla tamamladı. 
     Çalışmaya sakatlığı nedeniyle sezonu kapattığı bildirilen Serkan Dökme ile hafif sakatlığı olan Celil, Ercan, Serkan Aykut, Junior ve Müslim katılmadı. 
     Samsunspor'un hak ettiği yere ulaşması için herkesin gerekli gayreti gösterdiğini belirten Özberk, kalan maçların prestij karşılaşmaları olarak görüldüğünü, kendilerinin ise bu kanıda olmadığını söyledi. 
     ''Altay karşısından puanla ayrılacağımıza inanıyorum'' diyen Özberk, ''Biz güçlü bir takımız. Bizler de birçok sıkıntı çektik ama azmimizle bu sıkıntıları aşmayı başardık. Önümüzde zorlu maçlar var. Bu maçlardan puan alıp ligi iyi bir yerde tamamlamayı düşünüyoruz'' diye konuştu. 
     
</TEXT>
</DOC>
