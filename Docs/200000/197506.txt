<DOC>
<DOCNO> 197506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/ekonomi/aeko.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terk etmiyor, geliyorlar 
</HEADLINE>
<TEXT>

   İngiliz şirketleri kendilerini hedef alan terör eylemlerine rağmen Türkiye'deki yatırımlarından vazgeçmeyeceklerini açıkladılar. BBC'nin haberine göre ülkenin köklü bankalarından Standart Chartered İstanbul'da şube açacak. 
      EKONOMİ SERVİSİ 
   
   İngiltere Dışişleri Bakanlığı'nın yeni terör eylemlerinin olabileceği yönündeki uyarısına rağmen İngiliz kökenli şirketlerin Türkiye'den vazgeçmeyeceği hatta yeni yatırımların peşinde oldukları bildirildi. 
   İngiltere'nin resmi haber ajansı BBC, Türkiye'de yatırımı bulunan İngiliz kökenli uluslararası şirketlerin yöneticileriyle konuştu. 
   BBC, Türkiye'deki en büyük İngiliz yatırımı olan ve geçtiğimiz hafta bombaların hedefi haline gelen HSBC'nin "çekilme fikrini aklına dahi getirmediğini, ülkedeki yatırımlarını sürdürmeye kararlı olduğunu" yazdı. HSBC, İngiltere'nin piyasa değeri açısından en büyük şirketi. Türkiye'de 10 yıldan bu yana faaliyette olan bankanın 3 bin 500 çalışanı bulunuyor. 
   
   Güvenliğe yatırım 
   Yine İngiliz kökenli bir sigorta şirketi olan ve bombalanan HSBC binasının yakınında 400 kişinin çalıştığı bir ofis açan Aviva'nın sözcüsü de şirketin güvenlik sistemini yenilemek dışında uzun vadeli bir planları olmadığını açıkladı. 
   BBC, Türkiye'de yıllardır faaliyette bulunan, İngiliz kökenli uluslararası şirketlerden ilaç devi GlaxoSmithKline ve telekom ekipmanı üreticisi Alcatel'in de ofislerindeki güvenlik önlemlerini artırdıklarını ancak şimdiye kadar ülkeyi terk etmek gibi bir niyet ilan etmediklerini ifade etti. 
   Terör tehditleri, Türkiye'ye pazarına girmeye hazırlanan İngiliz şirketlerini kararlarından vazgeçiremedi. 
   BBC, Londra merkezli uluslararası bir yatırım bankası olan Standard Chartered'ın, Türkiye'de yatırım yapma ve İstanbul'da şube açma planlarına hız verdiğini söylediğini belirtti. 
   
   150 yıllık banka 
   İngiltere'de 150 yıllık bir geçmişe sahip olan uluslararası Standard Chartered bankasının, 50 ülkede yaklaşık 500 şubesi bulunuyor. 30 bini aşkın çalışanı olan bankanın Güney Asya, Ortadoğu ve ABD'de operasyon merkezleri var. 
   
   
</TEXT>
</DOC>
