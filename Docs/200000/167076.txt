<DOC>
<DOCNO> 167076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun36.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Abbas'a teşekkür telefonu... 
</HEADLINE>
<TEXT>

     ABD Başkanı George Bush, Filistin Başbakanı Mahmud Abbas'a, Ortadoğu yol haritasının ilk adımlarının uygulanmasında gösterdiği liderlik için teşekkür etti. 
     Beyaz Saray sözcüsü Ari Fleischer, Abbas'ı telefonla arayan Bush'un, 10 dakika süren görüşmede, güçlü irade ve liderliğin son haftalara damgasını vurduğunu söylediğini ve Abbas'a, gösterdiği güçlü liderlik için teşekkür ettiğini belirtti. 
     Bush'un Abbas'a, 2005'e kadar Filistin devletinin kurulmasını öngören yol haritasının hedefine ulaşabilmesi için, bölgedeki Amerikan yetkilileriyle birlikte çalışma çağrısında bulunduğunu da söyleyen Fleischer, ABD Başkanı'nın Filistinli Başbakan'dan kendileriyle teması kesmemesini istediğini ifade etti. 
     Bush'un Abbas'a, Gazze Şeridi'nden İsrail'e düzenlenen roketli saldırının sorumlularından birini yakaladığı için de teşekkür ettiği kaydedildi. 
     Filistinli gruplar, İsrail'e karşı 3 ay ateşkes ilan etmeyi kabul etmiş, Abbas da ateşkesi ihlal edenlerin yakalanacağı sözünü vermişti. 
     
</TEXT>
</DOC>
