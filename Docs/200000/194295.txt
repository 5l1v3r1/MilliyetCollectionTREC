<DOC>
<DOCNO> 194295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/guncel/gun02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle savcılar da var 
</HEADLINE>
<TEXT>

   Eyüp Cumhuriyet Savcısı, "Hayata Dönüş Operasyonu"na katılan güvenlik güçlerinin soruşturulmasına İstanbul Valiliği izin vermeyince, İdare Mahkemesi'ne başvurdu 
      Şükran Özçakmak 
   
   Hayata Dönüş Operasyonu sırasında Bayrampaşa Cezaevi'nde ölen 12 mahk m ve tutuklunun yakınının şik yeti üzerine soruşturma başlatan ancak üç yıldır operasyonda görevli güvenlik güçlerinin isimlerine ulaşamayan Eyüp Savcılığı, sonunda İstanbul Bölge İdare Mahkemesi'ne başvurdu. Gerekçesi ise İstanbul Valiliği'nin, "jandarmanın operasyonda idari görevini yaptığı" yönünde görüş belirterek soruşturmaya izni vermemesiydi. 
   Valiliğin kararına itiraz eden ve Bölge İdare Mahkemesi'nden kamu adına soruşturma izni isteyen savcının mahkemeye verdiği dilekçe ise adeta hukuk sistemine müdahaleye tepki niteliğindeydi. 
   Soruşturmayı yürüten Eyüp Cumhuriyet Savcısı Ali İhsan Demirel'in 28 Ekim 2003'te idare mahkemesine verdiği itiraz dilekçesi şöyle 
   "Valilik, operasyonda görevli jandarmaların açık kimlikleri tespit edilmemiş, olayla ilgili ifade ve savunmaları alınmadan karar vermiştir. Olayın önemi ve özellikleri gereği delillerin takdir ve değerlendirmesinin adli mercilere ait olması gerekirken, deliller adeta adli merci gibi değerlendirilmiştir. Görevin ifası sırasında silah kullanılması şartının bulunup bulunmadığı, silah kullanma yetkisinin aşılıp aşılmadığının takdiri de adli mercilere aittir. Kararın iptali ve jandarma görevlileri hakkında soruşturma izni verilmesi kamu adına itirazen talep olunur." 
   Savcı Demirel, daha önce de İçişleri Bakanlığı, jandarma komutanlığı ve valiliğe 8 ayrı yazı yazarak, ifadelerinin alınması için operasyonda görevli jandarmaların açık kimliklerini istemişti. Ancak jandarma komutanlığından, "konuyla ilgili belge ve bilgiye ulaşılamıyor" cevabını alan savcı, en son İstanbul Valiliği'ne yazı yazarak yardım istedi. Devleti şaibe altında bırakmak istemeyen savcının ısrarı ise 28 Ağustos 2003'te jandarma komutanlığına yazdığı yazıda saklı. Savcı bu yazısında, "Operasyonun yurtdışı ve yurdışında kamuoyu tarafından dikkatle takibinin yapıldığı, bu nedenle de olayın öneminin dikkate alınması gerektiğini" vurguluyordu. 
   
   Ümraniye'ye de izin yok 
   İstanbul Valiliği, 6 tutuklu ve hükümlünün silahla öldürüldüğü, 7'sinin de yaralandığı Ümraniye Cezaevi'ndeki güvenlik güçleriyle ilgili soruşturmaya da, 4483 Sayılı Memur ve Diğer Kamu Görevlilerinin Yargılanması'na dair kanun gereği izin vermemişti. İstanbul'un eski valisi Erol Çakır imzalı kararın gerekçesi ise "Şik yetlerin asıl amacının devletin otoritesine karşı bir başkaldırı ve güvenlik güçlerini yıpratma amacı taşıdığı" yönündeydi. Kararı da jandarma albayın yaptığı ön inceleme raporuna dayandırıyordu. Ölen tutuklu ve hükümlülerin yakınları valinin kararına itiraz ederek İstanbul Bölge İdare Mahkemesi'ne başvurdu. Mahkemenin kararı, soruşturmaların akıbetini belirleyecek. 
   
   
</TEXT>
</DOC>
