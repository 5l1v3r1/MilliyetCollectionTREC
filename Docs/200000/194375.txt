<DOC>
<DOCNO> 194375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun14.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder aşırı solcu militanla aynı karede... 
</HEADLINE>
<TEXT>

     Almanya Başbakanı Gerhard Schröder'in, farkında olmadan aşırı solcu bir militanla hatıra fotoğrafı çektirdiği ortaya çıktı. 
     Berliner Kurier gazetesi, Schröder'in, eşi Doris Schröder-Köpf ile 28 Ekim 2002 tarihinde Berlin'deki bir İtalyan restoranında yemek yedikten sonra, yan masada oturan Jonas Eric F. adlı militanın ricası üzerine hatıra fotoğrafı çektirdiğini, Federal Suç Dairesi'nin BKA bazı telefonları dinlerken bu kişinin Berlin'de bir dizi eylemde bulunan militanların 4 elebaşından biri olduğunu saptadığını yazdı. 
     Jonas Eric F'nin, Wolfgang B, Markus H. ve Ernst-Joachim U. ile birlikte, Berlin'deki bazı dairelere, mahkeme binalarına ve oto galerilerine yanıcı maddelerle saldırılar düzenleyen solcu militanların elebaşılarından biri olduğu, ancak delil yetersizliğinden tutuklanmadığı bildirildi. 
     Adı açıklanmayan bir güvenlik görevlisi, gazeteye yaptığı açıklamada, ''Bu kişiler hakkında fazla delil yok. Genelde hiçbiri daha önce işlediği bir suçtan dolayı tutuklanmamış ve anayasayı koruma daireleri tarafından da izlenmemiş. Bunun yanı sıra taksi şoförlüğü, fırıncılık ya da danışmanlık gibi fazla dikkat çekmeyen işlerde çalışıyorlar''dedi. 
     ''Militan grup'' MG adlı bu örgütün bazı tanınmış kişilerinin özellikle işadamlarını ölümle tehdit ettikleri de kaydedildi. 
     
</TEXT>
</DOC>
