<DOC>
<DOCNO> 168991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur20.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nın nüfusu 300 bine ulaştı... 
</HEADLINE>
<TEXT>

     Hafta içinde 5 büyük gemiyle 8 bin 700 turistin geldiği Kuşadası'nda nüfus 300 bine ulaşırken, ilçede bulunan otellerde doluluk oranlarının ise yüzde 80 civarında olduğu bildirildi. 
     Kuşadası'nda 15 Haziran'dan sonra beklenen hareketliliğin Temmuz ayına sarktığını belirten yetkililer, Pine-Bay, Adakule, Korumar ve Fantasia gibi büyük otellerde doluluk oranlarının yüzde 80 civarında olduğunu ifade ettiler. 
     Kuşadası İlçe Turizm Müdürü Yılmaz Gencer, son bir haftada yoğunlaşan turlarla günlük nüfusun ilçede 300 bine ulaştığını, alınan istatistiki bilgilere göre de bir turistin günde 20-30 dolar arasında alışveriş yaptığını belirtti. 
     Yılmaz Gencer, ''Temmuz ayında beklediğimiz turizm hareketliliğini nihayet yaşadık. İlçemizdeki turizm tesislerimizde şu ana kadar hiçbir sorun yaşamadık. Yerli ve yabancı turistlerimizin olası şikayetlerini değerlendiriyoruz. Kuşadası, her geçen gün kendisini yeniliyor ve geliştiriyor'' şeklinde konuştu. 
     
     BARLAR SOKAĞI'NDA EĞLENCE SINIRSIZ 
     Yerli ve yabancı turistlerin geceleri eğlenmek için seçtiği en önemli mekanlardan olan Barlar Sokağı'nda gece 02.00'ye kadar sınırsız eğlencelerin düzenlendiği ilçede, Tekel bayileri de günde 15 bin litre biranın sadece ''Barlar Sokağı'nda'' tüketildiğini bildirdi. 
     Son günlerde basında yer alan olumlu haberlerin de ilçeye bakış açısını değiştirdiğini belirten Turizm İşletmecisi Ramazan Sancak, esnafın bilinçlenmesiyle turistlerin çekinmeden alışveriş yapma rahatlığına kavuştuğunu ''hanutçularla'' mücadelede çok büyük başarı elde edildiğini, 2 ay içinde de Kuşadası'nda çok yoğun bir turizm hareketliliği beklediklerini ifade etti. 
     
</TEXT>
</DOC>
