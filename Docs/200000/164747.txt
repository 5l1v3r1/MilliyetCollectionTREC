<DOC>
<DOCNO> 164747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko07.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Orkinosa uluslararası koruma geliyor... 
</HEADLINE>
<TEXT>

     Türkiye'nin en önemli ihraç su ürünü haline gelen orkinosa, uluslararası koruma geliyor. 
     Türkiye, 9 Haziran'da, Birleşmiş Milletler bünyesinde faaliyet gösteren, Uluslararası Atlantik Balıklarını Koruma Komisyonu'na ICCAT üyelik için başvurdu. 
     Üyelik halinde Türkiye, ICCAT'ın belirleyeceği kontenjan kadar orkinos avlayabilecek. Üyelikle ayrıca, diğer ICCAT üyelerinin Türkiye'nin orkinos ihracatına önlem alması da önlenmiş olacak. 
     Tarım ve Köyişleri Bakanlığı ile sektör yetkililerinden edinilen bilgiye göre, Türkiye'de yılda geleneksel olarak ortalama 3 bin ton civarında orkinos avcılığı yapılıyor. Bazı yıllar bu rakam 5-6 bin tona çıkıyor. Geçen yıl 2 bin 100 ton orkinos avlandığı tahmin ediliyor. 
     Pahalı bir balık olduğu için genelde hemen hemen tamamı ihraç edilen orkinosun, Japonların en çok sevdiği balık olduğu ve Türkiye'nin ihracatının yüzde 99'unu bu ülkeye yaptığı belirtiliyor. Türkiye'den kilosu 15-30 dolara ihraç edilen orkinosun Japonya'da perakende kilo satış fiyatının 60-100 dolara kadar çıktığı kaydedildi. 
     Türkiye'deki şirketler, ortalama ağırlığı 15 kg olan, ''yazılı orkinos, Akdeniz orkinosu'' olarak bilinen orkinosun Euthnus alletteratus cinsini işleyip yurtiçinde satarken, ihraç edilen orkinos ise ''Thunnus thynnus'' cinsi, ''adi orkinos, ton veya mavi orkinos'' olarak anılıyor, ortalama kilosu ise 300 kg. 
     
     30-40 MİLYON DOLARLIK İHRACAT BİTEBİLİR 
     ICCAT, ton balıklarının neslini korumak için, her yıl üye ülkeler için avlanma kotası belirliyor. Akdeniz ülkeleri için bu yıla yönelik 32 bin ton avlanma kotası belirlenirken, Türkiye üye olmadığı için 8 ülke ile birlikte bin 146 tonluk avlanma kotasının içinde değerlendiriliyor. Ancak Türkiye'deki geleneksel avlanma miktarı ortalama 3 bin ton olduğu için, ICCAT, 2 kez Türkiye'yi avlanma kotalarını ihlal ettiği gerekçesiyle uyardı. Türkiye'nin kotalara uymaması halinde, ICCAT'ın, üye ülkelerden Türkiye'den orkinos almamalarını isteyerek yaptırım uygulayabileceğine dikkat çekiliyor. 
     Bu durumda, Türkiye'nin geçen yıl 30 milyon dolar olan, bu yıl 40 milyon dolara ulaşması beklenen orkinos ihracatı tehlikeye girecek. 
     ICCAT'ın yaptırımını önlemek için Tarım ve Köyişleri Bakanlığı, normalde Mayıs-Ağustos olan orkinos avlanma dönemini 9 Haziran'da sona erdirdi. Balıkçıların tepkisini çekmesine karşın, 9 Haziran'dan beri orkinos avı yapılmıyor. 
     
     ORKİNOS ÇİFTLİKLERİ KURULUYOR 
     Diğer taraftan Türkiye'de geçen yıldan itibaren orkinos besiciliğine başlandığı, avlanan orkonisların çiftliklerde besiye alındığı belirtiliyor. Besi sırasında balıklarda 3-4 ayda ağırlıklarının yüzde 40'ı kadar ağırlık artışı sağlanabildiğini anlatan uzmanlar, bunun çok karlı bir faaliyet olması nedeniyle, halen 5 olan işletme sayısının hızla artmasını beklediklerini ifade ettiler. 
     Besiye alınan orkinosların ağırlığı 300-350 kg'a kadar çıkabiliyor. 
     ICCAT'ın Türkiye için belirleyeceği orkinos kotası av miktarını ilgilendiriyor, beslenip satılan orkinos miktarı açısından bir sınırlama bulunmuyor. 
     ICCAT'ın, Türkiye'nin üyeliğine ilişkin başvuruyu, Eylül-Ekim ayındaki toplantılarında değerlendirmesi bekleniyor. 
     Orkinos besi çiftliği yetiştiricileri, gelecek yıl ihracatın 100 milyon dolara ulaşabileceğini ifade ediyorlar. 
     
</TEXT>
</DOC>
