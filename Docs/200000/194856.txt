<DOC>
<DOCNO> 194856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur04.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsim benzerliği başına iş açtı... 
</HEADLINE>
<TEXT>

     Çanakkale'de şoförlük yapan Murat Işıldak'a, aynı adlı başka bir kişinin çektiği ve ödemediği kredi borcu yüzünden icra geldi. 
     Alınan bilgiye göre, bir bankanın Ayvacık şubesinde çalışan Murat Işıldak, bankanın vakfından 2000 yılının 6. ayında 750 milyon lira kredi çekti. 
     Bir süre sonra işten ayrılan, borcunu da ödemeyen Işıldak'ın faiziyle birlikte 1 milyar 27 milyon lira olan borcu için Çanakkale'de şoförlük yapan Murat Işıldak'a icra kanalıyla ödeme emri gönderildi. 
     Ödeme emrini alınca şaşıran Işıldak, Çanakkale İcra Müdürlüğü'ne giderek itirazda bulundu. 
     Işıldak, ''Almadığım bir parayı faiziyle birlikte benden istiyorlar. Benim aynı bankada hesabım var. Krediyi çeken ile aynı ad ve soyadı taşıdığımız için ödeme emri adresime gönderilmiş. İtirazda bulundum. Herhalde yanlışlığın farkına varırlar. İcra yazısını aldığımdan beri gözüme uyku girmiyor'' dedi. 
     
</TEXT>
</DOC>
