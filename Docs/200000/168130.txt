<DOC>
<DOCNO> 168130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur46.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "PKK KADEK ile gizli bir temas olması imkansız" 
</HEADLINE>
<TEXT>

     ABD'nin Ankara Büyükelçisi Robert Pearson, Türk Silahlı Kuvvetleri'nin Kuzey Irak'tan çekilmesini talep etmediklerini bildirdi. 
     Pearson, Türk askerlerinin Irak'ta gözaltına alınmasının ardından yaşanan gelişmelere ilişkin soruları yanıtladı. 
     ''ABD'nin Türkiye'yi Kuzey Irak'ta istemediği'' yönündeki iddialara ilişkin soruya karşılık Pearson, iki ülke yetkilileri arasında konuşulanın, ''Türk ve Amerikan güçlerinin bu bölgede iyi bir koordinasyon içinde çalışması olduğunu'' kaydetti. Büyükelçi Pearson, ''Türk güçlerinin Kuzey Irak'tan çekilmesini talep etmedik'' dedi. 
     
     KOALİSYONA KATILIM 
     Büyükelçi Pearson, ABD'nin Bağımsızlık Günü 4 Temmuz'da yaşanan olayın ardından Türk Silahlı Kuvvetleri'nin Irak'taki koalisyon güçlerine katılımını hala mümkün görüp görmediğinin sorulması üzerine de ''Türk Silahlı Kuvvetleri'nin koalisyon kuvvetlerine katılımını gözardı edemeyiz'' diye konuştu. 
     ABD'nin Türkiye'den Süleymaniye'deki irtibat bürosunun kapatılmasını talep edip etmediğinin sorulması üzerine, bu yönde resmi bir talepleri bulunmadığını belirten Pearson, gayriresmi bir istek olup olmadığını ise bilemeyeceğini kaydetti. 
     Büyükelçi Pearson, bir başka soru üzerine, ABD ve Türk yetkilileri arasında başlayacak ortak komisyon çalışmalarının bir an önce bitirilmesini arzu ettiklerini de söyleyerek, bu çalışmanın haftalar almayacağını ama kendilerinin mümkün olduğunca çabuk sonlandırılmasını istediklerini yineledi. 
     ABD'nin elinde, gözaltına alınan Türk askerlerinin faaliyetleri hakkında raporlar bulunduğuna yönelik iddiaların hatırlatılması üzerine Pearson, ABD Dışişleri Bakanlığı Sözcüsü Richard Boucher'in dünkü açıklamalarını hatırlatmak istediğini söyledi. Pearson, 4 Temmuz'da yaşanan olayı ''sınıflandırmak'' istemediğini de ifade etti. 
     Boucher, Türk askerlerinin neden gözaltına alındığının sorulması üzerine, bunun yanıtını askeri yetkililerin verebileceğini belirterek, ''Size söyleyebileceğim şu Amerikan ordusu, bu askerlerin karışmış olabileceği bazı rahatsız edici faaliyetlere ilişkin haberler üzerine harekete geçti'' demişti. 
     Pearson, Irak Kürdistan Yurtseverler Birliği IKYB lideri Celal Talabani'den kendilerine gelen ihbar bulunup bulunmadığının sorulması üzerine de ihbarların kaynağına ilişkin bilgisi bulunmadığını kaydetti. 
     
     ''GÜL'ÜN ZİYARETİ HALA GEÇERLİ'' 
     Türk hükümetinin olaya ilişkin talep ettiği bilgiyi aktardıklarını söyleyen, ancak ayrıntı vermek istemeyen Büyükelçi Pearson, ''Üst düzeyde yapılan temasların ABD'nin Türkiye'ye verdiği önemin bir göstergesi olduğunu'' bildirdi. 
     Dışişleri Bakanı ve Başbakan Yardımcısı Abdullah Gül'ün ABD ziyaretinin hala geçerli olduğunu ve çalışmaların sürdüğünü belirten Pearson, Gül'ün kendisinin de bu ziyaretin geçerli olduğunu söylediğini hatırlattı. İlişkilerin üst düzeyde ve aktif bir şekilde devam edeceğini düşündüklerini söyleyen Pearson, ''İki taraf da bu sorunun bir an önce soğukkanlı ve gerçekçi bir yaklaşımla çözülmesi gerektiğinin farkında'' dedi. 
     Büyükelçi Pearson, bu olayın NATO'ya taşınıp taşınmayacağının sorulması üzerine de ilişkilerde uzun vadede bir etki olacağı görüşünde olmadıklarını belirterek, ''İlişkilerin olması gerektiği düzeye bir an önce ulaşmasını diliyoruz'' diye konuştu. 
     
     TERÖR ÖRGÜTÜ İLE TEMAS 
     ABD'nin Kuzey Irak'ta terör örgütü PKK KADEK ile temas içinde olduğuna yönelik haberlerin anımsatılması üzerine Pearson, ''ABD bu örgütün yok edilmesi konusunda kararlıdır'' dedi. 
     Pearson, Türkiye ile ABD'nin bu konuda işbirliği içinde olduğunu söyleyerek, Türkiye ile paralel çalışmaları bulunduğunu, Türk yetkililerle bu işbirliğinin en iyi nasıl yapılacağını konuştuklarını kaydetti. 
     ''PKK veya destekçileri ile irtibatımız yok'' diyen Pearson, bu ''dedikodu ve hikayelerin'' iki ülke ilişkilerine zarar vermek isteyen bazı kesimlerce tasarlandığını ileri sürdü. 
     Büyükelçi Pearson, terör örgütü ile irtibat kurmamalarına rağmen, diyaloğu hangi kanallarla sağladıklarının sorulması üzerine de bunun ''talimatlar çerçevesinde ve Türk hükümeti ile koordineli biçimde'' yapıldığını söyledi. 
     Büyükelçi Pearson, bir temas olması durumunda da bunun, Türk hükümetinin bilgisi dahilinde olacağını ifade etti. Pearson, ''Gizli bir temas olması imkansız'' dedi. 
     Türk hükümetinin uzun süredir rahatsızlık duyduğu Kerkük'teki Amerikalı Albay Bill Mayville'in görevden alınmasını isteyip istemediğinin sorulması üzerine de Pearson, bu konuda kendilerine resmi bir talep gelmediğini bildirdi. 
     
</TEXT>
</DOC>
