<DOC>
<DOCNO> 164534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/spo01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
22 NOLU AŞIK 
</HEADLINE>
<TEXT>

Beşiktaş, Galatasaray'dan transfer ettiği Emre Aşık ile dün sözleşme imzaladı. 22 numaralı formayı giyecek milli futbolcu, Teknik Direktör Lucescu'ya futboluyla teşekkür edeceğini söyledi 
     CENGİZ MALGIR 

     Üç yıllık imza 
     SİYAH - Beyazlı takım, transferde Okan ve Sinan'dan sonra üçüncü imzayı Emre Aşık'a attırdı. Galatasaray'dan gelen ve üç yıllık sözleşme yapan tecrübeli futbolcu, kendisini isteyen Lucescu'ya oynayacağı futbolla teşekkür edeceğini söyledi. Emre, "Beşiktaş'a şampiyonluk yaşamak ve kariyerimi geliştirmek için geldim. Bir an önce kampların başlamasını ve arkadaşlarımla tanışmayı istiyorum" ifadesini kullandı. 
     
     Cim-Bom'a teşekkür 
     BEŞİKTAŞ ile sezon ortasında menajer kanalıyla görüştüğünü belirten Emre Aşık, kesin anlaşma için sezon sonunu beklediğini söyledi. Milli futbolcu şöyle devam etti "Galatasaray'da üç güzel yılım geçti. Onlara da teşekkür ederim. Ancak Beşiktaş'ta olmaktan çok mutluyum. Beşiktaş'ı tercih nedenlerimden en önemlisi Mircea Lucescu'dur. Bu transferde Hüsnü Güreli ve Sinan Engin'in de büyük payı var." 
     
LUCE'NİN PLANI HAZIRBodrum'da tatil yapan Rumen hoca, futbolcularına soğukkanlı ve mantıklı olmalarını, bireysel değil, takım için hareket etmelerini öğütleyeceğini söyledi 
     YAŞAR ANTER DHA 

     Üçlü zirve 
     BEŞİKTAŞ'I 100. yılında şampiyonluğa ulaştıran Teknik Direktör Lucescu, tatil yaptığı Bodrum'dan ilginç mesajlar verdi. Rumen hoca, iki cepheyi hatırlattı, "Ne Türkiye'de, ne de Şampiyonlar Ligi'nde işimizi şansa bırakacağız. 100. yılda elde ettiğimiz bu başarının rastlantı olmadığını herkes görecek" ifadesini kullandı. Lucescu önceki akşam Başkan Serdar Bilgili ve yardımcısı Feyyaz Uçar ile biraraya gelerek ayrıntıları gözden geçirdiklerini de söyledi. 
     
     Tatil yaradı 
     LUCESCU, yeni sezon öncesi ilk buluşmada futbolcularına, soğukkanlı ve mantıklı olmalarını, bireysel değil, takım ruhu içinde hareket etmelerini öğütleyeceğini de belirtti, "Bizi, Şampiyonlar Ligi'nde bu anlayış başarıya götürür" yorumunu yaptı. Bodrum'da hayran hücumuna uğrayan ve imza dağıtmaktan yorulan Rumen çalıştırıcı, "Tatil bana çok yaradı. Burası cennet. Umarım futbolcularım da aynı enerji ile sezona başlarlar" diye konuştu. 
     
İlkin'e son görev      BEŞİKTAŞ kongre üyesi Akın İlkin dün toprağa verildi. Önceki gün yaşama veda eden İlkin için düzenlenen törene Beşiktaş'ın efsane başkanı Süleyman Seba ile Trabzonspor eski başkanı Mehmet Ali Yılmaz'ın yanı sıra çok sayıda yönetici katıldı. 
     
100 anıt      DİVAN Kurulu Başkanı Şeref Nasır ile Nevzat Demir, dün Hakkı Yeten'in mezarı başında BJK kurucuları ve kulübe hizmet edenler için dua okuttu. Nasır ile Demir'in şu an hayatta olmayan 100 Beşiktaşlı'ya anıt mezar yaptıracakları vurgulandı. 
     
Gurur balosu      2002 - 2003 sezonunu şampiyon olarak noktalayan Beşiktaş'ın 100. yıl balosu bugün İnönü Stadı'nda yapılacak. Günlerdir hazırlığı yapılan baloda Eurovision şampiyonu Sertab Erener ile pop müziğin süper sesi Nilüfer konser verecek. Ayrıca Dünya'da büyük hayranlık toplayan Anadolu Ateşi de gösteri yapacak. 
     
Sürpriz kamp      SİYAH - Beyazlı takım, 1 - 9 Temmuz'da İsviçre'de, 11 - 23 Temmuz'da da G.Kore'de yapacağı kampların dışında Almanya ya da Avusturya'ya gidecek. Lucescu'nun isteği üzerine yönetimin girişimlere başladığı kaydedildi. Bu arada pazartesi imza atması beklenen Ahmet Hassan'ın 26 Haziran'da İstanbul'a geleceği ve cuma günü sözleşme yapacağı açıklandı. 
     TÜRKİYE'DE geçirdiği ikinci dönemi olaylı şekilde kapayan Nouma'nın başı yine derde girdi. Fransız oyuncu, 3 sezon önce Siyah - Beyazlılar'dan, Marsilya'ya transferinde yolsuzluk yapıldığı gerekçesiyle açılan soruşturma çerçevesinde ifade verdi. Marsilya'da adalet önüne çıkan Nouma soruşturma kapsamında kendisine yöneltilen soruları yanıtladı. 
     

</TEXT>
</DOC>
