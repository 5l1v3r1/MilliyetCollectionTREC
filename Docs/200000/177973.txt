<DOC>
<DOCNO> 177973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun07.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlara Nasreddin Hoca fıkrası... 
</HEADLINE>
<TEXT>

     Tokyo Metropolitan Müzesi'nde, 2003 Türkiye Yılı nedeniyle açılan ''Türkiye'de Üç Büyük Medeniyet'' sergisi çerçevesinde düzenlenen ''Nasreddin Hoca'' konulu konferans, büyük ilgi görüyor. 
     2003 Türkiye Yılı'nın en büyük etkinliklerinden biri olan, Hitit, Bizans ve Osmanlı dönemlerine ait eserlerin yer aldığı ''Türkiye'de Üç Büyük Medeniyet'' sergisi çerçevesinde, Tokyo Metropolitan Müzesi'nde Türkiye'yi tanıtıcı çeşitli etkinlikler düzenleniyor. 
     Japon-Türk Dostluk Derneği ve serginin sponsoru yayın kuruluşu NHK tarafından düzenlenen, uzun yıllar önce Ankara Üniversitesi Halk Bilimleri bölümünde yüksek lisans yapan ve Türk mizahının büyük ustası Nasreddin Hoca konusunda tez hazırlayan bayan Mitsuko Kojima'nın hoca ve Türk kültürü hakkında verdiği konferans, müze ziyaretçilerinin büyük ilgi gösterdiği etkinliklerin başında geliyor. 
     Ağustos ayı süresince haftada bir düzenlenen konferans çerçevesinde, yüzlerce Nasreddin Hoca ve Türkiye meraklısıyla biraraya gelen Kojima, büyük ustanın fıkralarını tiyatral bir anlatımla izleyicilere aktarıyor. 
     Kojima, konferans boyunca ''Ye kürküm ye'', ''Tavşanın suyunun suyu'', ''Kuru fasulye'' ve ''Karpuzun kabuğu'' gibi hem güldüren hem de düşündüren çok sayıda Nasreddin Hoca fıkrasıyla izleyicileri kahkaya boğarken, Ramazan, iftar sofrası, selamlaşma ve vedalaşma gibi Türk kültürüne ilişkin adet, gelenek ve görenekler ile Türk mutfağı hakkında bilgiler de veriyor. 
     Nasreddin Hoca konferansı izleyicilerine minik birer nazar boncuğu, 2003 Türkiye Yılı amblemi ve çikolata kaplı Türk fındığı hediye ediliyor. Nasreddin Hoca konulu konferans dizisi yarın sona erecek. 
     
     HOCA FIKRALARI İÇİN TÜM TÜRKİYE'Yİ DOLAŞTIM 
     Kojima, uzun yılar önce Nasreddin Hoca adını duyduğunda, büyük mizah ustasını araştırmak üzere Türkiye'ye gitmeye karar verdiğini kaydederek, ''Ankara Üniversitesi'ndeki tezim için önce Türkçe öğrendim, sonra tüm Türkiye'yi dolaşarak özellikle yaşlılardan Nasreddin Hoca fıkraları dinledim'' diye konuştu. 
     2.5 yıl kaldığı Türkiye'yi dolaşırken, Türk kültürünü de yakından tanıma fırsatı bulduğunu belirten Kojima, Japonya'ya döndükten sonra tarihçi olan eşiyle birlikte üç ayda bir yayınlanan ve ''Fıkra'' adını taşıyan dergi çıkartmaya başladıklarını söyledi. Kojima, büyük ilgi gören bu dergide, Türk masallarının yanı sıra Nasreddin Hoca fıkraları ve Türkiye'yi tanıtıcı bilgiler yer aldığını kaydetti. 
     Her yıl ziyaret etmeyi sürdürdüğü Türkiye'yi çok sevdiğini belirten Kojima, Nasreddin Hoca, Türk masalları ve Türk kültürüyle ilgili üç kitabı bulunduğunu belirtti. 
     
</TEXT>
</DOC>
