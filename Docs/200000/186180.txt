<DOC>
<DOCNO> 186180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun01.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da bir öğretmen Hz. Muhammed'e hakaret etti 
</HEADLINE>
<TEXT>

     Fransa'nın başkenti Paris'teki bir lisede, bir tarih öğretmeninin Hz. Muhammed için ''hırsız'' ve ''katil'' demesine veliler tepki gösterdi. 
     Paris'in kuzeybatısındaki Georges Pompidou de Courbevoie Koleji yönetimi, velilerin şikayetlerini iletmelerinin ardından olayın aydınlatılması için okulda inceleme yapılacağını açıkladı. 
     Yönetimden yapılan açıklamada, okuldaki görevine 1 Eylül'de başlayan tarih öğretmeninin, öğretmenliği kendi isteğiyle dün bıraktığı belirtildi. 
     Velilere göre, tarih öğretmeni, İslam'ın anlatıldığı derste, ''açıkça Müslüman karşıtı olduğunu gösteren ırkçı sözler'' sarf etti. 
     Öğretmenin öğrencilere ''Hz. Muhammed'in hırsız ve katil olduğu, dinini korku salarak kabul ettirmeye çalıştığı ve günde 600-900 Yahudi'yi idam ettirdiği'' ifadelerini yazdırdığı belirtiliyor. 
     Velilerin, okul yönetimine yazdıkları ortak mektupta, ''Bu, açıkça Müslüman karşıtı, ırkçı ifadelerle, okulun laik ve cumhuriyetçi geleneği hiçe sayılmaktadır'' denildi. 
     
</TEXT>
</DOC>
