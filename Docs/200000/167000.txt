<DOC>
<DOCNO> 167000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo05.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şenol Güneş kalmalı' 
</HEADLINE>
<TEXT>

2004 yılında görev süresinin dolduğunu ve bırakmak istediğini ifade eden Futbol Federasyonu Başkanı Haluk Ulusoy, istikrar için Şenol Güneş'in milli takımda devam etmesi gerektiğini söyledi 
     MEHMET DEMİRCAN 

     "Onunla gururlandık" 
     FUTBOL Federasyonu Başkanı Haluk Ulusoy, Konfederasyon Kupası'nda kazanılan üçüncülük ve keyif veren futboldan dolayı Şenol Güneş ile gururlandıklarını söyledi. Görev süresinin 2004 yılında sona erdiğini vurgulayan Ulusoy, "Koltuğu devretmek istiyorum. Ancak Şenol Güneş gibi iyi bir insan ve başarılı bir teknik direktör görevini sürdürmeli. Güneş'in kalması için de her türlü desteği vereceğim" şeklinde konuştu. 
     
     "Vazgeçilmemeli" 
     ULUSOY, "Yönetim Kurulu bana yetki verdiği zaman Şenol Güneş'i göreve getirdim. Çok kişi bunu doğru bulmadı ancak biz hep onun arkasındaydık. Sonuçta Güneş, Türk Milli Takımı'nı zirveye taşıdı. Bizler ve Türk halkı onunla gurur duymalı" dedi. Başkan, istikrarı yakalayan Türkiye'nin bundan vazgeçmemesi gerektiğini ifade ederek, bundan dolayı Şenol Güneş'in milli takımda devam etmesi gerektiğini vurguladı. 
     
     "Genç, yaşlı yok" 
     GÜNEŞ ise başkanın bu sözleri üzerine, "Benim 2004'te kalıp kalmamam önemli değil. Türk futbolunu ileriye götürmek istiyoruz. Bu yüzden kim Türk futboluna hizmet verecekse görevi o yapsın" dedi. Şenol hoca, İngiltere maçında gençlere mi, tecrübeli oyunculara mı yer vereceği sorusuna şu yanıtı verdi "Genç veya yaşlı oyuncu yoktur. İyi veya kötü oyuncu vardır. Bizi taşıyanı biz de taşırız. İyi olan, formda olan oynayacaktır." 
     
Millilerimiz Nike giyecek      A Milli Futbol Takımı'nın giyim sponsoru Nike oldu. Futbol Federasyonu ile 6 yılı kesin, 3 yılı opsiyonlu olmak üzere toplam 9 yıllık sözleşme imzalayan Nike'ın yeni formaları dün Ortaköy Esma Sultan Yalısı'nda tanıtıldı. Tanıtımda mankenliği Hakan Şükür ve Nihat yaptı. Forma, ayakkabı ve ekipman sponsorluğunu yapacak olan Nike'ın ayrıca ödeyeceği para açıklanmazken, satışlardan federasyona prim verileceği belirtildi. Bu arada üretilen yeni formaların, her türlü hava koşulunda vücut ısısını ayarlayan, yalnızca Nike'a özgü yeni "cool motion" teknolojisiyle yapıldığı açıklandı. 
     

</TEXT>
</DOC>
