<DOC>
<DOCNO> 189772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/siyaset/siy01.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet 'feminizm'i kitapçıkla anlatacak 
</HEADLINE>
<TEXT>

   Diyanet İşleri Başkanı Bardakoğlu, "Din elbisesi bu bedene yeniden dikilmelidir" dedi. Diyanet de dini bilgileri daha pratik öğreten kolay taşınan küçük kitapçıklar hazırlamaya başladı 
      ÖNDER YILMAZ 

   
   Diyanet İşleri Başkanlığı, modern Müslüman tipini topluma cep kitapçıklarıyla anlatacak. Çocuklar, gençler, geniş halk kitleleri ve entelektüeller için 4 ayrı düzeyde hazırlanan küçük kitapçıklar, tüm Türkiye'de halka ulaştırılacak. 
   Diyanet İşleri Başkanı Ali Bardakoğlu, yayın seferberliğinin ilk adımını kadınlar üzerine hazırlanan kitaplarla atacaklarını belirterek, "İslamda kadın feminizmi olmazdı, ama kadının ezildiği de söylenemez" dedi. Bardakoğlu, "Artık bütün kalıpların, günümüz şartlarında gözden geçirilmesi gerekir. Metodoloji açısından bu din elbisesi bu bedene yeniden dikilmelidir. Modern Müslüman tipini anlattığımız bu kitaplarda, insanlarımız kendini sorgulayan din ve hayata bakıp denge kuracaklar" diye konuştu. 
   Halkın dini bilgileri daha pratik öğrenmesi için kolay taşınan küçük kitapçıklar hazırlayan Diyanet, böylece durakta, otobüste, parkta rahat okunma alışkanlığını geliştirmeyi hedefliyor. 
   Kitaplarda İslam'ın temel ilkelerinin yanı sıra İslam kültürü de anlatılıyor. İslam'da mimari, eğitim, edebiyat, müzik, sosyal hayat, vakıflar gibi kurumsal yapıların ayrıntılarıyla ele alındığı kitaplarda, "vatan", "millet" gibi kavramlara da yer veriliyor. 
   Türban ekseninde tartışılan "kadın" konusu ise feminizm ve eşitlik kavramlarının da yer aldığı üç kitapçıkla anlatılacak. Diyanet, "İslam kültüründe kadın", "Kadın hakları" ve "İslam'da kadın eşitliği" adlı kitaplarda feminizmin neden güçlü olmadığına açıklık getirecek. 
   
   
   
</TEXT>
</DOC>
