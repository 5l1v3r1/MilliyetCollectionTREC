<DOC>
<DOCNO> 183464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur19.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçak parası isteyen doktoru şikayet eden hasta vuruldu... 
</HEADLINE>
<TEXT>

     Yalova SSK Yaşar Okuyan Bölge Hastanesi'nde görevli bir genel cerrahın, ''Bıçak parası'' istediği için bulunduğu şikayet üzerine tutuklanmasına neden olan Ali Büyükkal, silahlı saldırıya uğradı. 
     Ameliyat olan kızı Ferda Büyükkal'ı ziyaret eden Ali Büyükkal, daha sonra Altınova İlçesi'ne gitmek üzere SSK Yaşar Okuyan Bölge Hastanesi'nden ayrıldı. 
     Hastanenin karşısındaki bir alanda park ettiği otomobilin yanına giden Ali Büyükkal, kimliği henüz belirlenemeyen bir kişinin silahlı saldırısına uğradı. Saldırgan olay yerinden kaçmayı başarırken, topuğundan hafif yaralanan Büyükkal, tedavisi için Altınova'ya gitti. 
     Buradaki bir sağlık ocağında tedavisini yaptıran Büyükkal, kendisinin ve kızının can güvenliğinin sağlanması için Yalova Cumhuriyet Savcılığı'na başvuracağını söyledi. 
     Olayla ilgili soruşturmanın sürdüğü bildirildi. 
     
</TEXT>
</DOC>
