<DOC>
<DOCNO> 172594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo19.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid-Hong Kong maç biletleri kapışıldı... 
</HEADLINE>
<TEXT>

     Yeni sezon hazırlıkları için Asya turunda bulunan Real Madrid'in cuma günü Hong Kong ile yapacağı özel maçın biletleri, yoğun talep üzerine planlanandan önce satışa sunuldu. 
     Hong Kong Futbol Federasyonu, maçın biletlerini yarın TSİ 16.00'da satışa sunmayı planlarken, yoğun talep üzerine bugün satışa çıkardı. Organizatörler, yaklaşık bin taraftarın, günler önce bilet satış gişesinin önünde kuyruğa girdiğini ve satışın bir an önce yapılması için federasyonu protesto ettiklerini bildirdi. 
     Biletlerin 64 ile 192 dolardan satıldığı, öğrenciler için de özel 19 dolarlık fiyat belirlendiği bildirildi. 
     David Beckham, Ronaldo, Zinedine Zidane, Luis Figo, Raul, Roberto Carlos gibi yıldız oyuncuları kadrosunda bulunduran Real Madrid'e Hong Kong'da kampa yaptığı yerde yoğun ilgi gösteriliyor. 
     İspanyol takımı, Çin ve Japonya'da özel maçlar yapacak. 
     
</TEXT>
</DOC>
