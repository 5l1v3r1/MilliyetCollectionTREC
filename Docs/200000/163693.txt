<DOC>
<DOCNO> 163693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko14.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki İngiliz şirketler, Türk müteahhitlerle işbirliği yapacak 
</HEADLINE>
<TEXT>

     İngiliz Müteahhitleri Birliği BCCB Direktörü Dick Thomson, Irak'taki müteahhitlik işlerinde ve üçüncü ülkelerde, Türk müteahhitler ile işbirliği yapacaklarını söyledi. 
     Dick Thomson, A.A muhabirinin, İngiltere ile Türkiye arasındaki müteahhitlik konusundaki işbirliğine ilişkin sorularını yanıtladı. 
     Türk müteahhitler ile işbirliklerinin yalnızca Irak ile sınırlı olmayacağını vurgulalyan Thomson, Türkiye'de, Türk Müteahhitler Birliği Genel Sekreteri Selçuk Polat ve Birliğin Başkan Yardımcısı Ali Kantur ile görüştüklerini belirterek, görüşmelerinde, Irak ve üçüncü ülkelerde yapacakları işbirliğini ele aldıklarını bildirdi. 
     Thomson, Türk Müteahhitler Birliği TMB ile her iki tarafın da çıkarına olacak işlerde birbirlerini bilgilendirme ve ilişkiyi devam ettirme konusunda anlaşmaya vardıklarını kaydetti. 
     Türk firmalarının uzmanlığını ve uluslararası alandaki başarılarını bildiklerini belirten Thomson, her iki ülke müteahhitleri arasında güçlü bir işbirliğinin bulunduğunu, ortak iş imkanlarını daha detaylı bir şekilde görüşmek ve gelecek projeleri ele almak üzere, TMB'den bir heyeti Londra'ya davet ettiklerini de vurguladı. 
     
     BÖLGEDEKİ ENERJİ VE SU SEKTÖRÜ PROJELERİ... 
     Ortak işbirliğinde, Türkiye'nin de içinde bulunduğu bölgedeki projelerle ağırlıklı olarak ilgileneceklerini ifade eden Thomson, ''özellikle, bölgedeki enerji ve su sektörü konusundaki altyapı projeleri odak noktamızı oluşturuyor'' şeklinde konuştu. 
     
     AB'YE ADAY ÜLKELERDEKİ PROJELER... 
     Ayrıca, Avrupa Birliği'nin AB genişleme sürecinde, Birliğe girecek olan ülkelerdeki projelerin de altını çizen Dick Thomson, Türk ve İngiliz müteahhitlerin, bu ülkelerdeki projeler için birlikte çalıştıklarını ve buralarda ihale alabileceklerini ifade etti. 
     300 üyesi bulunan BCCB'nin üyeleri arasında, Taylor Woodrow, Mott MacDonald, Costain, Laing, Carillion gibi uluslararası düzeyde isimleri de bulunuyor. 
     BCCB, Irak'ın altyapı ihalesini kazanan Amerikan Bechtel ile güçlü ilişkilere de sahip durumda ve Irak'ın yeniden yapılandırılmasında önemli bir avantaja sahip bulunuyor. 
     
</TEXT>
</DOC>
