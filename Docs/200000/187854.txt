<DOC>
<DOCNO> 187854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur32.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul boğazı açığında batma tehlikesi geçiren gemiye yardım 
</HEADLINE>
<TEXT>

     İstanbul Boğazı'nın 80 mil açığında batma tehlikesi geçiren bir geminin personelinin kurtarıldığı bildirildi. 
     Kıyı Emniyeti ve Gemi Kurtarma İşletmeleri Genel Müdürlüğü'nden yapılan açıklamaya göre, dün saat 15.00'te İstanbul Boğazı'nın 80 mil açığında batma tehlikesi geçiren ''Kursan 1'' adlı geminin imdat çağrısı üzerine, bölgeden geçmekte olan ''Rıza Sunay'' adlı gemi, 2'si Türk 3 personeli kurtardı. 
     Kıyı Emniyeti ve Gemi Kurtarma İşletmeleri Genel Müdürlüğü'ne bağlı ''SAR 3'' acil müdahale botu da 7-8 knot şiddetindeki fırtınaya rağmen kurtarılan personeli ''Rıza Sunay'' adlı gemiden alarak İstanbul'a döndü. 
     Batma tehlikesi devam eden ''Kursan 1'' adlı geminin armatörünün bugün saat 05.00'te Kıyı Emniyeti ve Gemi Kurtarma İşletmeleri Genel Müdürlüğü'nden yardım istemesi üzerine, ''Kurtarma 1'' adlı römorkör bölgeye gönderildi. 
     Karadeniz'de sürüklenen gemiyi saat 11.30'da yüzdürerek yedeğine alan römorkörün İstanbul'a gelmekte olduğu belirtildi. Saat 20.00 sıralarında İstanbul'a getirilecek olan geminin, Büyükdere'ye demirleyeceği kaydedildi. 
     
</TEXT>
</DOC>
