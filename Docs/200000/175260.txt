<DOC>
<DOCNO> 175260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko35.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telesis firması, Pakistan Telekom ihalesini kazandı... 
</HEADLINE>
<TEXT>

     Türk firması Telesis, Pakistan'daki uluslararası kırsal alan telefon santralı ihalesini kazandı. 
     Telesis yetkililerinden edinilen bilgiye göre, Pakistan Ulusal Telefon Kurumu'nun ortağı olduğu CTI Ltd.'nin açtığı ihaleye aralarında Çin, ABD, Almanya'dan firmaların bulunduğu 8 kuruluş katıldı. 
     İhale kapsamında teknoloji transferi, üretim denetlenmesi, kalite kontrol gibi aşamalarda sorumluluk aldıklarını kaydeden Telesis Genel Müdürü Dr. Hüsnü Tokmen, 135 milyon aşkın nüfusuyla Pakistan'ın telekomünikasyon altyapısının hızla gelişmekte olduğunu ve aldıkları proje çerçevesinde kırsal alanlara telefon hizmeti götürerek bu gelişmeye katkıda bulunduklarını aktardı. 
     Türk firmalarının dünya rekabet koşulları içinde projeleri yoktan ver ederek yoğun eforla Türkiye'nin sesini dünyaya duyurduklarını anlatan Tokmen, yerli üretimin desteklenmesi durumunda uluslararası rekabet koşullarında başka firmalar karşısına güçlü çıkmalarının sağlanabileceğini bildirdi. 
     
     TELESİS 
     İleri teknoloji telefon santralları, anahtarlama sistemleri ve telekomünikasyon cihazları tasarım ve üretimi konularında faaliyet gösteren Telesis 1983 yılında Ankara'da kuruldu. Türkiye'de sayısal ve ISDN santral tasarım ve üretimini ilk gerçekleştiren kuruluş olan şirketin, Türkiye'deki satış ve servis noktaları dışında, Arnavutluk, Bulgaristan, Çek Cumhuriyeti, İngiltere, İspanya, KKTC, Macaristan, Mısır, Pakistan, Polonya, Ürdün ve Yunanistan'da distribütörleri bulunduğu kaydedildi. 
     1999'dan bu yana Türk Telekom'a anahtar teslimi kablosuz telefon sistemleri kuran şirketin, kırsal kesimde iletişim olanaklarının gelişmesine katkıda bulunduğu bildirildi. 
     
</TEXT>
</DOC>
