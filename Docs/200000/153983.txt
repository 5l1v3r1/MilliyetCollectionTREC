<DOC>
<DOCNO> 153983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko02.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak'ın petrol parasının denetimini Dünya Bankası'na verecek 
</HEADLINE>
<TEXT>

     ABD Başkanı George W. Bush'un Irak'ın petrol zenginliğini, Dünya Bankası gözetiminde hareket edecek olan yeni Irak yönetimine transfer etmek istediği bildirildi. 
     Diplomatik kaynaklar, bu yöndeki önerinin Güvenlik Konseyi'ne sunulmak üzere ABD tarafından hazırlanmakta olan karar tasarasında yer aldığını belirtiler. Amerikan tasarısının önümüzdeki günlerde Konsey üyelerine resmen dağıtılması bekleniyor. 
     Karar tasarısının BM'den, sadece danışmanlık yapacak bir görevli atamasını istediği, buna karşılık kitle imha silahlarıyla ilgili denetlemelerin BM silah denetçileri komisyonu UNMOVIC'ten alınarak Amerikalı denetçilere verilmesini öngördüğü diplomatlar tarafından kaydediliyor. 
     Bu nedenle BM Güvenlik Konseyi üyelerinin büyük çoğunluğunun, Başkan Bush'un Irak'a uygulanan ambargoyu kaldırma çağrısını dikkate almama eğiliminde oldukları diplomatlar tarafından ifade edildi. 
     ''Ambargonun Saddam rejimine karşı konduğu ve Saddam devrildiğine göre ambargonun da kaldırılması gerektiği'' görüşünü savunan Bush, Konseyin, silah ambargosu hariç Irak'a uygulanan tüm yaptırımların kaldırılmasını da istemişti. Bush'un önerisi, Irak halkının büyük bölümünün asgari ihtiyaçlarını karşılayan petrol karşılığı gıda programının iptalini de öngörüyor. 
     Fransa ve Rusya'nın başını çektikleri Güvenlik Konseyi üyelerinin, 3 Haziran'dan önce yapılacak oylamada, Bush'un istediği şekilde ambargoyu kaldırmak yerine sadece askıya alabilecekleri yetkililerce vurgulandı. 
     Fransa ve Rusya, daha önce kabul edilen Konsey kararlarında belirtildiği şekilde, UNMOVIC denetçileri ''Irak'ın elindeki tüm kitle imha silahları tasfiye edilmiştir'' raporu vermedikçe ambargoyu kaldırmama eğiliminde görünüyorlar. 
     Bu arada bazı diplomatlar, Washington'un, petrol karşılığı gıda programının 3 Haziran'dan sonra uzatılmasını engellemek için hazırlanacak herhangi bir tasarıyı veto edebileceğini ileri sürdüler. Ancak böyle bir girişimin hukuki sorunları da beraberinde getireceği, ayrıca uluslararası şirketlerin Irak'ın onarımına katılmasını zora da sokacağı ifade edildi. 
     




</TEXT>
</DOC>
