<DOC>
<DOCNO> 169601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur15.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Ahmet Vardar'ı uyardı... 
</HEADLINE>
<TEXT>

     Basın Konseyi Yüksek Kurulu, Vatan Gazetesi yazarı Ahmet Vardar'ı, bir lise müdürü hakkında ''küçük düşürücü'' ve ''doğruluğuna emin olmaksızın'' yayın yaptığı gerekçesiyle ''uyardı''. 
     Konsey'den yapılan yazılı açıklamada, Vatan Gazetesi'nin ''Alo Vatan'' köşesinde yayınlanan Ahmet Vardar imzalı ''Böyle Bir Rekortmen Görülmemiştir'' başlıklı yazıda, ''İzmir Cumhuriyet Kız Meslek Lisesi Müdürü Elif Selamet Sözeri'nin, soruşturma konusunda 'rekortmen' olduğu, 72 soruşturma geçirdiği, usulsüzlükler yaptığı, görevinden alınıp öğretmenliğe döndürüldüğü, sonra tekrar müdürlüğe getirildiği, bakanın özel emriyle göreve döndüğü, destekçisi olmayan öğretmenleri sürdürdüğü'' yolunda ifadelere yer verildiği belirtildi. 
     Açıklamada, Basın Konseyi Yüksek Kurulu'nun, Sözeri'nin şikayeti üzerine yaptığı incelemede, ''Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' ve 'Soruşturulması gazetecilik olanakları içinde bulunan haberler soruşturulmaksızın veya doğruluğuna emin olunmaksızın yayınlanamaz' şeklindeki maddelerinin ihlal edildiği sonucuna vararak, Vatan Gazetesi yazarı Ahmet Vardar'ın 'uyarılmasına' oybirliği ile karar verdiği'' kaydedildi. 
     
</TEXT>
</DOC>
