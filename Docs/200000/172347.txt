<DOC>
<DOCNO> 172347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko28.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Doların dalgalanmasından hiçbir şey olmaz... 
</HEADLINE>
<TEXT>

     Türkiye Bankalar Birliği TBB Başkanı ve İş Bankası Genel Müdürü Ersin Özince, doların dalgalanmasının her bireyi çok fazla meşgul etmemesi gerektiğini belirterek, ''Madem ki dalgalı kurdur, dalgalanacak. Biraz inmesinden, biraz çıkmasından hiçbir şey olmaz'' dedi. 
     Özince, İş Bankası'na 225 milyon dolarlık sendikasyon kredisi verilmesine ilişkin anlaşmanın imza töreninin ardından basın mensuplarının sorularını yanıtladı. 
     İcra İflas Yasası'nın TBMM'ce sadece bankalara değil tüm borç alacak ilişkilerine günün koşullarında daha iyi çözümler getirilmesi amacıyla yenilendiğine işaret eden Özince, yeni yasanın özellikle alacaklıların tahsilatını daha süratlendirmesine imkan sağlayacağını ve iyi niyetli borçluyu da yasal mevzuatın imkaları nisbetinde koruyacağını düşündüğünü söyledi. 
     Özince, dolardaki yükselişe ilişkin bir soru üzerine de, dalgalı sistemde böyle olduğunu ifade ederek, ''Karadeniz'de hafta sonu kaba dalgalı geçti. Çoğumuzun haberi olmadı ama bu denizcilik sektörü insanlarını çok ilgilendirmiştir. Doların da dalgalanması herbir bireyimizi çok fazla meşgul etmemeli. Madem ki dalgalı kurdur, dalgalanacak. Biraz inmesinden, biraz çıkmasından hiçbir şey olmaz. Kriz sonrası ne diyorduk neresiyse değerini bulacaktır'' dedi. 
     Türkiye'nin rekabet gücü açısından döviz kurunun önemi bulunduğunu dile getiren Özince, doların bir yatırım aracı olarak toplumun genelinde görülmedikçe bu şekilde seyir izleyeceğini kaydetti. 
     
     İSTİKRAR GİDEREK ARTACAK 
     Ersin Özince, bir basın mensubunun ''Eylül ayı için sıkıntılardan bahsediliyor'' demesi üzerine, geleceği öngören ciddi meslekler ve kimi yetenekler bulunduğunu ifade ederek, şöyle dedi 
     ''Ama ben hiç öyle bir şey hissetmedim. Türkiye'de istikrarın giderek artacağını düşünüyorum ve bunun için de gayret ediyorum. Şahsen de müessese olarak da gayret etmeye çalışıyorum. O zaman istikrarsızlıklar da azalacaktır.'' Merkez Bankası'ndan Ağustos ayında faiz indirimi bekleyip beklemediğine ilişkin bir soru üzerine de Özince, faiz indiriminin ekonomiyle ilgili tüm gelişmeler doğrultusunda otoritenin takdirinde bir konu olduğuna dikkat çekerek, ''Ama benim kişisel kanaatim enflasyonun üstüne bir 10 puan falan reel faiz yeter de artar bile. Ben paramı yatırırım yani o kadar reel faize'' dedi. 
     
</TEXT>
</DOC>
