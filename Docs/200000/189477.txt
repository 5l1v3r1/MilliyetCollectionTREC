<DOC>
<DOCNO> 189477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/altan.html </URL>
<DATE> 2003/10/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hiç uçmamış leylek dostumuz "Garip"... 
</HEADLINE>
<TEXT>

   
   TV'lerdeki "pembe diziler"i andıran, iki haftalık Köyceğiz avareliği sona erdi. Yarın, ısının 13 dereceye ineceği haber verilen İstanbul'a dönüyoruz. Oysa buralarda gök ne kadar mavi, Köyceğiz Gölü ne kadar düşsel, yolların iki yanını kaplayan çam ormanlarıyla günlük koruları ve narenciye bahçeleri ne kadar efsunlu koyu bir yeşillikteydi... 
   
   Azerbaycan'da, cumhurbaşkanlığı seçimlerinden sonra sokak kavgaları çıkmış vız.. 
   İşi şakaya vurursak komşumuzda kargaşa daha büyürse, oraya da - istikrarı, huzuru ve kalkınmayı sağlamak için - 50 bin kişilik askeri bir güç göndeririz olur biter... 
   İçeriye de döner 
   - Ülke çıkarları bunu gerektiriyor, deriz. 
   Tabii Washington da kabul ederse, bizim ülke çıkarlarının bunu gerektirdiğini... 
   
   Bu arada Başkan Bush'un, tüm dünyada sağlamak istediği istikrar, huzur ve kalkınma doğrultusunda Irak için de hazırladığı ve BM'ye sunduğu tasarı, kulislerde sürdürülen uzun pazarlıklardan sonra, Güvenlik Konseyi'nden geçmiş vız... 
   İçeriye döner 
   - Bizim Meclis'ten çıkardığımız "izin" sayesinde geçti, deriz olur biter. 
   
   CHP'nin genel kongre arifesinde, değişik sesler çıkmaya başlamış vız... 
   Konuyu açan olursa 
   - Demokrasi gereği deriz... Kapanır konu. 
   
   Hukuksal tutarlılığı, neredeyse kendisine oksijen yapmış olan Cumhurbaşkanı Ahmet Necdet Sezer'in uyarısıyla Devlet Denetleme Kurulu, incelemeye aldığı elektrik sektörü üstündeki çalışmalarını bitirmiş. Öylesine bir vurgun, soygun, moda deyimle "hortumlama" çıkmış ki ortaya böylesi bir kokuşmuşluğu gerçekleştirmek için gerekli zeka, akıllara seza... 
   
   Ve Köyceğiz avareliği bile, "vız" dedirtemiyor buna... Her ne kadar bazı emekli militerler, "Türk'e Türk'ten başka dost yok" fasaryasına dayanarak, ülke çıkarlarının Kafkaslar'ı da içeren ve Orta Asya'ya kadar uzanan Türk dünyasına dönük bir diplomaside bulunduğunu iddia etse de... 
   Vaktiyle Enver Paşa da, II. Wilhelm'in pompalamasıyla, Orta Asya'ya kadar uzanan bir ırkçılığa abanmış ve tümden batırmıştı Osmanlıyı... 
   21. yüzyılın küreselleşme sürecinde, tam zamanıdır ırkçılığın, şak şak şak... 
   
   Politikacıların, "ülke çıkarları" gerekçesiyle, kendi siyasal çıkarlarına göre hareket etmesine "reel politik" deniyor ya bir de "reel biyolojik, yahut fizyolojik" var ömrün bitimi... 
   Eski dostum ressam Avni Arbaş da, koptu gitti hayattan. Paleti ve fırçasıyla ne kazandı, ne kazanmadı hiçbir zaman kimse bilemeyecek... 
   
   Birkaç gün önce vefalı dost Nail Güreli de, ekim ayında yaşam serüvenini noktalamış ozanların listesiyle, kendilerinden mısralar yayımlamıştı. 
   Enis Behiç Koryürek, Cahit Sıtkı Tarancı, Asaf Halet Çelebi, Mustafa Seyit Sutuven, Metin Eloğlu, Kamran Yüce, Şemsi Belli... 
   Enis Behiç dışındakilerin hepsi, ya yakın dostum, ya tanışımdı. 
   Kamran Yüce, şöyle yazmış dünyadan geçerken 
   "Sana bulutların ağladığını söylemişler, 
   Bir bulut güldü, kahkahayla güldü, 
   Kocaman beyaz bir buluttu"... 
   
   Kocaman beyaz bir bulutun kahkahayla güldüğü Köyceğiz avareliğinin bitiminde yuvadan atıldıktan, yahut düştükten sonra, hiç mi hiç uçmadan bizim avukat Ahmet Bey'in "Leyley" lokantasına simge olmuş leylek "Garip"i görmeye gittik yine... 
   "Garip" bizi, upuzun pembe gagası, upuzun pembe bacakları, simsiyah sürmeli gözleri, beyaz kanatları ve siyah kuyruğuyla neredeyse girişte karşıladı biraz sonra da ağır adımlarla masamıza geldi. 
   Kendisine doğru hafiften attığımız, fırından çıkma sıcak pide lokmalarını yere düşmeden kapıyordu uzun gagasıyla. Turistler durmadan fotoğrafını çekiyorlardı kendisinin... O sırada bir ara, ikramımızı beklemeden uzun gagasıyla masaya uzandı, tabaktaki sigara böreklerinden birini alıverdi. 
   Herhalde yeryüzünde, lokanta masaları arasında dolaşıp, müşterilerle dostluk eden, hayatında hiç uçmamış tek leylekti Garip... 
   Ve ortasındaki yüksek, iki katlı taş kemerden suların aktığı göl benzeri büyük havuzda, çeşit çeşit 20 - 30 ördekle 5 de kaz yüzüyor onlar da atılan pide lokmalarını kapışmaya koşuşuyorlardı yüzerek, çığlık çığlığa... 
   
   Garip, güneş batarken, son ışıkların vurduğu havuz kıyısına gidiyor ve gruba karşı uzun süre öyle kıpırtısız duruyordu, heykelleşiyordu sanki... 
   Gerçekten özlemişim Garip'i yuvadan atıldıktan sonra, hiç mi hiç uçmadan büyüdüğü için mi değersiz "önemliler" hegemonyası altında, önemsiz "değerliler" takımına benzediği için mi kimbilir... 
   
   Reel politik de, reel politiktir yani... Biliyorsunuz, ülke çıkarları açısından istikrarı, huzuru, barışı ve kalkınmayı sağlamak için Irak'a asker göndermemiz gerekiyordu. 
   Ne var ki, ülke çıkarları açısından nereye asker gönderip göndermeyeceğimize de Washington karar verir. 
   Henüz Beyaz Saray, tam kestiremiyor Irak'a asker göndermemizin ülke çıkarları açısından yararlı olup olmayacağını... 
   Garip ise, batan güneşin son ışıklarına bakıyor kıpırtısız, öyle... 
   
      
   
</TEXT>
</DOC>
