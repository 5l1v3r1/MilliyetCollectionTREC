<DOC>
<DOCNO> 163987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur17.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Eymür'den Mesut Yılmaz aleyhine dava... 
</HEADLINE>
<TEXT>

     Eski Milli İstihbarat Teşkilatı MİT Kontrterör Dairesi Başkan Vekili Mehmet Eymür, yaptıkları açıklamalar ve işlemlerle kişilik haklarına saldırıda bulundukları iddiasıyla eski başbakanlardan Mesut Yılmaz aleyhinde 80 milyar, MİT Müsteşarı Şenkal Atasagun aleyhinde de 20 milyar lira olmak üzere toplam 100 milyar liralık manevi tazminat davası açtı. 
     Eymür'ün avukatı aracılığıyla Ankara 20. Asliye Hukuk Mahkemesi'ne açtığı davanın dilekçesinde, ''Eymür'ün başarılı ve şerefli bir geçmişi olduğu, hukuka aykırı hiçbir davranışının olmadığını'' ifade edildi. 
     Dava dilekçesinde, Yılmaz ve Atasagun'un, ''haksız yere, kin ve garez duygularıyla Eymür'e çeşitli suçlamalar yönelttikleri'' öne sürülerek, Eymür'ün, ''MİT içerisinde kanunsuz telefon dinleyen, çetelerle işbirliği yapan, organize suç örgütü lideri Alaattin Çakıcı ile yakın münasebeti olan, kirli bir kişi'' olarak kamuoyuna lanse edildiği iddia edildi. Dilekçede, davalıların açıklamalarının Eymür'ün kişisel ve mesleki yaşamında ağır yaralar açtığı savunuldu. 
     Eymür'ün, MİT'teki görevinden alınarak Şeker Fabrikaları Genel Müdürlüğü bünyesine müşavir olarak atanmasının da davalıların ''keyfi'' işlemlerinin sonucu gerçekleştiği ileri sürülen dilekçede, Danıştay'ın atama işlemini iptal ettiği anımsatıldı. 
     Dilekçede, yaptıkları açıklamalar ve Şeker Fabrikaları Genel Müdürlüğü bünyesine atama işlemi dolayısıyla, Eymür'ün kişilik haklarının ağır yara aldığı ifade edilerek, Yılmaz'dan 80 milyar, Atasagun'dan da 20 milyar lira olmak üzere toplam 100 milyar lira manevi tazminat talep edildi. 
     
</TEXT>
</DOC>
