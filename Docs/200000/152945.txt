<DOC>
<DOCNO> 152945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun11.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'da doktorlar isyan etti Bakan istifa etmeli 
</HEADLINE>
<TEXT>

     Romanya'da sağlık sistemindeki sorunların derinleşmesi karşısında isyan eden dört hastanenin başhekimi, kamuoyunu uyarıcı mektup yayınladı. 
     İlaç yetersizliği ve yokluğundan ötürü hastaların tedavisinde Hipokrat yeminini yerine getiremediklerinden yakınan Yaş kentinin büyük hastanelerini temsil eden başhekimler, Sağlık Bakanlığı, ulusal tıp derneği ve Doktorlar Konseyi'ne uyarı mektubu gönderdi. 
     Ülkenin üçüncü büyük şehrindeki başhekimler, aylardır tıbbi malzeme ve ekipman sıkıntısı çekildiğine, hastaların gereksiz yere öldüğüne, gereksiz sıkıntıların çekildiğine işaret etti. 
     Sağlık sektöründeki kriz Romanya'da siyasi değişim çağrılarını hızlandırırken, Evenimentul Zilei Gazetesi, ''krizde olan sağlık sektörünün bir diktatörün eline ihtiyacı var görünüyor'' diye yazdı. 
     Romanya'daki binlerce doktor, hemşire ve hasta geçen haftalarda iki kez gösteri yaparak hükümetin sağlık sektörü konusundaki duyarsızlığını, sağlık sistemindeki para yetersizliğini protesto etti. Birçok gösterici Sağlık Bakanı Daniela Bartos'un istifasını istedi. 
     Başbakan Adrian Nastase ise Sağlık Bakanı Bartos'u savunup, pahalı yabancı ilaçları reçetelerine yazan, yurt dışındaki tıp konferanslarına katılan ve sağlık fonlarını kötü idare eden doktorların kabahatli olduğunu söyledi. 
     Borçlu hastanelere ilaç ve tıbbi malzeme temini son aylarda dururken, birçok eczane de ulusal sigorta planı kapsamındaki ilaç reçetelerindeki yazılı ilaçları hastalara vermiyor. 
     





</TEXT>
</DOC>
