<DOC>
<DOCNO> 156881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo04.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda tüm doping kontrolleri artık Türkiye'de... 
</HEADLINE>
<TEXT>

     Futbol liglerinde tüm doping kontrolleri, 2003-2004 sezonundan itibaren Türkiye'de yapılacak. 
     Ankara'da bulunan ve Uluslararası Olimpiyat Komitesi'nin IOC akredite merkezleri arasında yer alan Türkiye Doping Kontrol Merkezi'nin başkanı Prof.Dr.Aytekin Temizer, ağustos ayından itibaren Türkiye'deki tüm liglerin doping analizlerinden kendilerinin sorumlu olacağını açıkladı. 
     Başta Birinci Süper Lig olmak üzere tüm karşılaşmalarda, Bağımsız Doping Numunesi Alım Görevlileri BADNAG numune toplanmasında tek yetkili olacak. Kontrollerin hangi sıklıkla gerçekleştirileceği ise başkanlığını Prof.Dr.Turgay Atasü'nün yaptığı, Futbol Federasyonu Sağlık Komisyonu tarafından programlanacak. 
     Analizlerin fiyatlandırılması, IOC ve Dünya Anti Doping Ajansı WADA tarafından ulusal organizasyonlarda serbest bırakıldığı için Gençlik ve Spor Genel Müdürlüğü tarafından yapılacak. Merkez halen, numune başına analiz ücreti olarak 300 milyon lira alıyor. 
     Futbol Federasyonu bundan önceki yıllarda, sporculardan alınan numuneleri, Almanya'nın Köln kentinde bulunan akredite merkeze gönderiyor ve analizler burada yapılıyordu. 
     
</TEXT>
</DOC>
