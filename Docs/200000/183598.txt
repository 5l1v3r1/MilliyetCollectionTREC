<DOC>
<DOCNO> 183598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko03.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatif geçim yöntemi... "Taksitle al, peşin sat" 
</HEADLINE>
<TEXT>

     Bazı kişiler, geçimlerini sürdürebilmek için ilginç yöntemlere başvuruyor. Adana'da dar gelirlerin başını çektiği bazı kişiler, dayanıklı tüketim mağazalarından uzun vadeli taksitlerle satın aldıkları çeşitli beyaz eşyaları, ''Bit Pazarı''ndaki esnafa, düşük ama peşin fiyatına satarak gelir sağlıyor. 
     Spot piyasanın oluştuğu ve halk arasında ''Bit Pazarı'' olarak adlandırılan Kocavezir İş Merkezi'ndeki esnaf, vatandaşın ''Taksitle Al, Peşin Sat'' adını verdiği yöntemle satın aldıkları beyaz eşyaları, ürününe göre 100-200 milyon liranın altında fiyatlarla satıyor. Mağazalarda fiyatları 600-700 milyon lira arasında değişen buzdolapları spot piyasada 400-500 milyon, 400-500 milyon lira olan televizyonlar 300-350 milyon, 500 milyon lira olan bulaşık makineleri 400 milyon lira arasında değişen fiyatlardan satılıyor. 
     Bu ürünler, esnaf tarafından firma garantili, faturalı ve adrese teslim olarak satışa sunuluyor. Adana Elbise ve Bilimum Eski Eşya Alıcı ve Satıcılar Odası Genel Sekreteri Naci Sade, 800 üyelerinin bulunduğunu, son günlerde piyasaların durgun olduğunu, vatandaşların da daha çok ikinci el ürünlere ilgi gösterdiklerini söyledi. 
     Spot piyasadaki durgunluğu vatandaşların eğitim-öğretim yılının başlamasıyla birlikte çocuklarının kırtasiye ve giyimini temin etme telaşına bağlayan Sade, piyasanın önümüzdeki günlerde açılacağını umut ettiklerini kaydetti. 
     Çok uygun fiyatlarla her kesime hitap ettiklerini ifade eden Sade, şöyle konuştu ''Vatandaşa, her türlü seçeneği sunuyoruz. İş Merkezi'nde 80 milyon liradan 1 milyar liraya kadar fiyattan satılan ürünler var. Yaklaşık 3-4 milyar lirasını cebine koyup buradan alışveriş yapmak isteyenler, evlerini rahatlıkla baştan aşağıya yenileyebilirler.'' 
     
</TEXT>
</DOC>
