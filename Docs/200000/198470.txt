<DOC>
<DOCNO> 198470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur04.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsü devrildi 19 yaralı 
</HEADLINE>
<TEXT>

     Gaziosmanpaşa'da bir yolcu otobüsünün yoğun sis nedeniyle yoldan çıkarak devrilmesi sonucu, 19 yolcu yaralandı. 
     Ankara'ya gitmek üzere Esenler'deki Büyük İstanbul Otogarı'ndan hareket eden Turgut Başeğen idaresindeki 16 KN 316 plakalı yolcu otobüsü, TEM otoyolunun Gaziosmanpaşa mevkiinde virajı alamayarak, yol kenarındaki bariyerlere çarptı. 
     Çarpmanın ardından yan yatan otobüs, bir süre sürüklendikten sonra yol kenarındaki çimenlik alanda durabildi. Kazada 19 yolcu çeşitli yerlerinden yaralandı. 
     Yaralılar ambulanslarla çevredeki hastanelere taşınırken, otobüsün içinde sıkışan Göçer Akçınar 21 ve Can Duran 29 isimli yolcular itfaiye ekiplerince kurtarıldı. 
     Kazada yaralanan yolculardan kimlikleri belirlenenler şöyle 
     ''Turgut Başeğen sürücü , Hasan İlkhatlı, Mehmet Hanikçi, Ömer Kurt, Nusret Kurt, Cihan Göker, Sadi Sarıoğlu, Esatullah Hüseyin, Arzu Günaydın, eşi Aytaç Günaydın ve 2 yaşındaki çocukları Sudenaz Günaydın.'' Hastane yetkilileri yaralıların sağlık durumlarının iyi olduğunu belirtirken, otobüs sürücüsü Başeğen, yoğun sis nedeniyle keskin virajı göremediğini, bu yüzden kaza yaptığını söyledi. 
     Bu arada kazayı haber alarak olay yerine gelen yolcu yakınları fenalık geçirirken, yaralanmayan yolcular, otobüs firmasına ait bir minibüsle olay yerinden götürüldü. 
     
</TEXT>
</DOC>
