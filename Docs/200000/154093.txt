<DOC>
<DOCNO> 154093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur24.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl Emniyet Müdürü görevinden alındı 
</HEADLINE>
<TEXT>

     Bingöl'de sabah yaşanan olaylar ve halkı dağıtmak için ateş açılması üzerine Bingöl Emniyet Müdürü Osman Nuri Özdemir, bakan onayıyla merkezde görevlendirildi. Özdemir'in yerine, Diyarbakır Emniyet Müdür Yardımcısı Adnan Kaçaroğlu vekaleten görevlendirildi. 
     İçişleri Bakanlığı Basın ve Halkla İlişkiler Müşavirliği'nden verilen bilgiye göre, kentte Valilik önünde meydana gelen olayların ardından, Bingöl Emniyet Müdürü Özdemir, İçişleri Bakanı Abdülkadir Aksu'nun onayıyla Emniyet Genel Müdürlüğü'nde görevlendirildi. 
     Aksu, Bingöl Emniyet Müdürlüğü için, Diyarbakır Emniyet Müdür Yardımcısı Adnan Kaçaroğlu'nu vekaleten görevlendirdi. 
     Bu arada, Ankara Özel Hareket Daire Başkanlığı'ndan Cemil Yurtseven, Bingöl Özel Hareket Şube Müdürü olarak görevlendirildi. 
     Emniyet Müdürü'nün açığa alınma kararını Başbakan Tayyip Erdoğan açıkladı. Erdoğan olaylarda "istismar" olduğunu da öne sürdü. . Erdoğan, Bingöllüler'i sakin olmaya ve duyarlılıklarını devam ettirmeye çağırdı. 
     




</TEXT>
</DOC>
