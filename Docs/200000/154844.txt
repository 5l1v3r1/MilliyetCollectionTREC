<DOC>
<DOCNO> 154844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko35.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria'nın İtalyan ortağı çekiliyor mu 
</HEADLINE>
<TEXT>

     Aria'nın İtalyan ortağı Telecom Italia, Türkiye'den çekilme konusunda yaza kadar karar vereceklerini açıkladı. 
     Telekom Italia'nın mobil telefon birimi TIM'in CEO'su Marco De Benedetti, şirketin Türkiye'de düzenleyici kuruluş ile sorunlar yaşadığını, ortaklığını sürdürme veya çekilme kararının birkaç ay içinde belli olacağını söyledi. 
     De Benedetti, analistlerle yaptığı telekonferansta "katılma koşulları olursa devam edeceğiz" diyerek kararın "yaza kadar" alınacağını söyledi. 
     De Benedetti, "senaryo değişmezse, yani düzenleme çerçevesi olduğu gibi kalırsa ve konsolidasyon ihtimali olmazsa iyi bir getiri beklentisi olacağını sanmıyorum ve bu nedenle devam etmeyeceğiz" dedi. 
     Şirketin Yönetim Kurulu Başkanı Ersin Özince ile İtalyan Genel Müdür Farinelli şu sıralarda toplantıda. 
     TIM, bilançosunda İş - TİM'deki yüzde 49 hissesini de sıfır değerle göstermişti. 
     Türkiye İş Bankası ile Telecom Italia Mobile'ın TiM ortaklığı ile kurulan İş - Tim, Nisan 2000 tarihinde 2.5 milyar dolarlık teklifle GSM 1800 lisansını almış, İş - Tim teklif ettiği bu rakamla, Türkiye tarihinde bugüne kadarki en yüksek yabancı sermaye girişini gerçekleştirmişti. 
     Aria, ulusal dolaşım roaming konusunda yaşadığı sorunlar nedeniyle geçtiğimiz ay Türkiye aleyhine 2.5 milyar dolarlık tahkim davası açmıştı.Telecom Italia ile ilgili haberler piyasalarda sıkıntı yarattı. 

     
</TEXT>
</DOC>
