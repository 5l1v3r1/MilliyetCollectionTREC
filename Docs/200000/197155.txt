<DOC>
<DOCNO> 197155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun04.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Görev yeri değişmese o yaşıyor olacaktı 
</HEADLINE>
<TEXT>

   HSBC'nin tecrübeli çalışanı Aynur Erkoca'nın görev yeri, patlamada hiç hasar görmeyen 8. kattaydı. Ancak o son bir aydır 2. katta görev yapıyordu 
      AYŞEGÜL AYDOĞAN İSMAİL POLAT 
   
   Levent'teki patlamada ağır yaralanan ve kaldırıldığı hastanede beyin ölümü gerçekleşen Aynur Erkoca, evli ve bir çocuk annesiydi. HSBC'nin krediler bölümü yönetmeni olan 36 yaşındaki Erkoca, Önceki gün Levent'teki işine geldi. Bir ay öncesine kadar 8. katta görev yapan Erkoca, son bir aydır 2. katta çalışıyordu. Emekliliğine iki yıl kaldığı belirtilen Erkoca, sinagog saldırılarının ardından emekli astsubay olan eşi Ergin Erkoca'ya, "Kalabalık ortamlarda fazla bulunmayalım. Artık, daha dikkatli olalım" demişti. Ne var ki Erkoca, "akıllı bina" olarak anılan HSBC Merkezi'nde ağır yaralandı. 
   
   Makineye bağlı yaşıyor 
   Erkoca, önce İstinye Devlet Hastanesi'ne kaldırıldı. Koma hali nedeniyle oradan, kız kardeşi Begüm Alkan'ın hasta danışmanı olarak çalıştığı Acıbadem Kadıköy Hastanesi'ne sevk edildi. Yapılan müdahaleye rağmen beyin ölümünün gerçekleştiği açıklandı. 
   Acı haberin ardından teröre lanet okuyan 15 yıllık eşi Ergin Erkoca, "Masum insanları öldürmeyi artık bıraksınlar. Devletin istihbarat kaynakları nasıl çalışıyor " diye isyan etti. Acıbadem Kadıköy Hastanesi Cerrahi Yoğun Bakım sorumlusu Dr. Ceyhun Solakoğlu da başına ağır bir cisim düşmesi sonucu beyin ölümü gerçekleşen Erkoca'nın makineye bağlı olarak kalbinin attığını belirterek "Kalbin fonksiyonu kendi kendini durdurana kadar makineyle bağlantısını kesmeyeceğiz" diye konuştu. 
   
   
</TEXT>
</DOC>
