<DOC>
<DOCNO> 167692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur29.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'lılar taş ve sopalarla Beyoğlu Emniyet'ine yürüdü 
</HEADLINE>
<TEXT>

     Beyoğlu'nda, ellerindeki taş ve sopalarla gösteri yapmaya kalkan DEHAP'lı grup, polisin müdahalesiyle dağıtıldı. 
     Tarlabaşı Bulvarı üzerinde, ''Pişmanlık Yasası'na karşı demokratik katılım yasası'' istemiyle saat 14.00 sıralarında toplanan DEHAP'lı bir grup, yolu araç trafiğine kapatarak ellerindeki taş ve sopalarla Beyoğlu İlçe Emniyet Müdürlüğü'ne doğru yürüyüşe geçti. 
     Terör örgütü elebaşı lehine sloganlar da atan grup, emniyet binası önünde barikat oluşturan Çevik Kuvvet Şube Müdürlüğü'ne bağlı polislere taş atmaya başladı. 
     Polisin de göz yaşartıcı bomba ve biber gazı atarak karşılık verdiği yaklaşık 100 kişilik grup, ara sokaklara girerek dağıldı. 
     Çevrede uygulama başlatan polis, izinsiz gösteriye katıldıkları gerekçesiyle bazı kişileri gözaltına alarak emniyete götürdü. 
     Bu arada, atılan göz yaşartıcı bomba ve biber gazlarından çevredeki vatandaşlar, gazeteciler ve polislerin de etkilendikleri görüldü. 
     FÜ-KÖS-EA 15 03 06 07 03 
     
</TEXT>
</DOC>
