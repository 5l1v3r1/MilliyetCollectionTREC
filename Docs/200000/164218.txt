<DOC>
<DOCNO> 164218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur19.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayal gerçek oluyor, boğaz tüple geçilecek... 
</HEADLINE>
<TEXT>

     Ulaştırma Bakanı Binali Yıldırım, Boğaz Tüp Geçişi Projesi'nin inşaat çalışmalarına 2004 yılında başlanacağını, 2008'de işletmeye geçilmesinin planlandığını bildirdi. 
     Boğaz Tüp Geçişi Marmaray Projesi konusunda bilgi vermek amacıyla DLH Genel Müdürlüğü Toplantı Salonu'nda basın toplantısı düzenleyen Yıldırım, projenin, demiryolu boğaz tüp geçişi inşaatı ve Gebze-Haydarpaşa, Sirkeci-Halkalı banliyö hatlarının iyileştirilmesi aşamalarından oluştuğunu söyledi. 
     Proje sonrasında, Gebze-Halkalı arasının 105 dakika, Bostancı-Bakırköy arasının 37 dakika, Söğütlüçeşme-Yenikapı arasının 12 dakika ve Üsküdar-Sirkeci arasının 4 dakika olacağını belirten Yıldırım, İstanbul'da yüzde 3.6 olan demiryolu taşımacılığı payının yüzde 27.7'ye yükseleceğini bildirdi. 
     İstanbul Boğazı'nın altından geçen bir demiryolu tüneli ile Asya ve Avrupa'nın birbirine bağlanacağını ifade eden Yıldırım, şöyle konuştu 
     ''Hat, Yedikule'de yeraltına girmekte, Yenikapı ve Sirkeci yeraltı istasyonları ile devam edip boğazın altından geçerek Üsküdar yeraltı istasyonuna bağlanmakta ve Söğütlüçeşme'de yüzeye çıkmaktadır. Sirkeci ve Üsküdar'da 2 ara istasyon yer alacak olup Yedikule, Yenikapı, Sirkeci ve Üsküdar'da olmak üzere toplam 4 yeni yeraltı istasyonu yapılacaktır. Bu hat, 13.5 kilometre uzunluğa sahiptir. 
     Batırma tüp tünel, 2 ayrı tüp içerecektir ve deniz yatağına minimum 2 metrelik bir kaya koruması ile tamamen gömülecektir. Delme tüneller, en son inşaat teknolojileri ve ekipmanı kullanılarak emniyet içinde ve süratle tamamlanacaktır.'' Banliyö hatlarının iyileştirilmesi konusunda da bilgi veren Yıldırım, şunları söyledi 
     ''Anadolu Yakası'nda Gebze'den Söğütlüçeşme'ye kadar, Avrupa Yakası'nda da Yedikule'den Halkalı'ya kadar banliyö hatlarımızın iyileştirilmesi gerçekleştirilecektir. Bu hatların toplam uzunluğu 63 kilometre olup mevcut 2 hattın sayısı 3'e çıkarılacaktır. 
     Proje ile İstanbul metro sistemine, şehirlerarası trenlere ve Yenikapı-Atatürk Havalimanı hafif raylı sistemine entegrasyon ve yolcu aktarım seçenekleri sağlanacaktır. İstasyonlar, metro sisteminin gerektirdiği standartlarda çağdaş mimaride tasarlanmıştır. 
     Marmaray'la Avrupa Yakası'ndaki Halkalı, Anadolu Yakası'ndaki Gebze'ye kesintisiz, modern ve yüksek kapasiteli bir banliyö hattı sistemi ile bağlanacaktır. Böylece, halkımıza rahat bir ulaşım olanağı sunulmuş olacaktır. 
     Boğaz tüp geçişi ve Marmaray, 2 dakika aralıklarla işletilebilecek trenlerle saatte iki yönde 150 bin yolcu taşıma kapasitesine sahip olacaktır. Projeyle, mevcut köprülerdeki araç trafiği ve yolculuk süresi kısalacaktır. İstanbul'un tarihi dokusunun bulunduğu bölgedeki araç trafiğinin olumsuz etkileri ve hava kirliliği azalacak, her gün yaklaşık 1 milyondan fazla kişinin yolculuk süresi kısalmış olacaktır.'' 
     
     DEPREME DAYANIKLILIK 

     İstanbul'un Kuzey Anadolu fay hattı üzerinde bulunduğunu hatırlatan ve bu konuda çeşitli araştırmalar yapıldığını ifade eden Yıldırım, ''Yapılan araştırmalarda, İstanbul Boğazı'nda yapılacak batırma tünel benzeri yeraltı yapılarının deprem durumunda çok güvenli oldukları görülmüştür. Dünyada buna benzer çok sayıda tünel, dayanıklılığını ispatlamış olup şiddetli depremlerden hasar almamıştır'' diye konuştu. 
     Projeyle ilgili jeolojik, jeoteknik, jeofizik, hidrografik, meteorolojik sondaj ve araştırmaların yapıldığını da kaydeden Yıldırım, ''Bu araştırmalardan elde edilen veriler, inşaat mühendisliğinin en modern teknolojilerini kullanarak tünellerin tasarım ve yapımı için temel teşkil edecektir. Dolayısıyla bu tip yapılar, bölgede beklenebilecek şiddetteki depremler dahil doğa olaylarının tahmin edilen şiddet ve büyüklükteki potansiyel etkilerine dayanabilecek güçtedir'' dedi. 
     Yıldırım, projedeki tünellerin, deniz yüzeyinden ortalama 60 metre derine indiğini ve bunun da dünyadaki tünellere bakıldığında en yüksek rakam olduğunu söyledi. 
     
     TEKLİFLER EKİM AYINDA ALINACAK 

     Boğaz Tüp Geçişi'nin inşaat işi yüklenicilerinin ön yeterlilik işlemlerinin geçen yılın Aralık ayında sonuçlandırıldığını hatırlatan Yıldırım, projenin tüp geçiş bölümünün inşaat ihale sürecinin başlatıldığını belirtti. Yıldırım, yeterlilik alan yüklenicilerin ihaleye davet edildiğini tekliflerin bu yılın Ekim ayında alınacağını kaydetti. Tekliflerin değerlendirilmesinin ardından tüp geçidin inşaat çalışmalarına 2004 yılı ortalarında başlanacağını belirten Yıldırım, ihaleye Kajima-Nijimatsu-Mitsubishi-Doğuş Konsorsiyumu, Hazama-Penta Ocean-Yüksel İnşaat Konsorsiyumu, Taisei Corporation-Kumagahi-Gama-Nurol Konsorsiyumu ve Oboyashi firmasının gireceğini bildirdi. 
     Yıldırım, tünellerin kazılmasının 2007 yılında bitirileceğini, 2008 yılında ise işletmeye geçilmesinin planlandığını kaydetti. 
     Projenin boğaz geçişi bölümünü Japonya Uluslararası İşbirliği Bankası'nın JBIC finanse edeceğini belirten Yıldırım, banliyö sistemi projesi için de Avrupa Yatırım Bankası ile görüşmelerin devam ettiğini söyledi. 
     Basın mensuplarının sorularını da yanıtlayan Yıldırım, bir soru üzerine, projenin maliyetinin yaklaşık 2.5 milyar dolar olduğunu ifade etti. 
     Yıldırım, başka bir soruyu yanıtlarken de proje için iç kaynak kullanılmasının öngörülmediğini belirtti. 
     
</TEXT>
</DOC>
