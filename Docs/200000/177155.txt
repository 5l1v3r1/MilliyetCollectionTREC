<DOC>
<DOCNO> 177155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun06.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Cenin ve Nablus'a girdi... 
</HEADLINE>
<TEXT>

     İsrail güçlerinin tanklar ve zırhlı araçlar desteğinde Batı Şeria'daki Cenin ve Nablus kentlerine girdikleri bildirildi. 
     Görgü tanıkları, tanklar ve zırhlı araçların Cenin kentine kuzey, güney, doğu ve batıdan girdikleri sırada silah sesleri duyduklarını belirtirlerken, çatışmalar veya can kaybı meydana geldiğine dair henüz bir bilginin ulaşmadığı kaydedildi. 
     Öte yandan bir görgü tanığı, İsrail güçlerinin Nablus kentinin batısından kente girdiklerini belirtti. Kente çoğunluğu kamyon ve 4-5 adet tank olmak üzere 30'dan fazla aracın girmesinin ardından sokağa çıkma yasağı ilan edildiği belirtildi. 
     İsrail ordusundan konuya ilişkin henüz bir açıklamada yapılmazken, bir askeri kaynak, ''Bu her zaman yapılan operasyonlardan başka bir şey değil'' dedi. 
     İsmi gizli kalmak koşuluyla açıklamada bulunan başka bir İsrailli askeri kaynak ise İsrail askerlerinin bombaların imal edildiği laboratuvarlar ile aranan Filistinlileri bulmak üzere aramalar yaptıklarını belirtti. Son baskınlar sırasında tutuklanan olmadığını kaydeden kaynak, ancak dün gece Cenin kenti yakınında adları arananlar listesinde bulunan 6 Filistinlinin tutuklandığını ifade etti. İsrail güvenlik kaynakları, bugün daha erken saatlerde yaptıkları açıklamalarda, Filistin hükümetinin militan gruplara mani olmak için ciddi tedbirler almaması durumunda söz konusu militanlara karşı askeri adımları atma kararı aldığına dikkati çekiyorlar. 
     
     16 YAŞINDAKİ FİLİSTİNLİ GENÇ ÖLDÜ... 

     İsrail askerlerinin, Batı Şeria'daki Tulkarim mülteci kampına düzenledikleri baskında, 16 yaşındaki Filistinli gencin askerlerin açtığı ateş sonucu öldüğü bildirildi. 
     Görgü tanıkları, İsrail askerlerinin, militanları tutuklamak için yaptıkları baskında, 16 yaşındaki Filistinli İslam Ganem'in askerlerin açtığı ateşte öldüğünü, ayrıca Filistin lideri Yaser Arafat'a bağlı El Fetih grubunun 3 üyesinin de tutuklandığını kaydettiler. 
     İsrail ordusundan yapılan açıklamada ise ilk ateş açan tarafın Filistinliler olduğu ileri sürülürken, Filistinli gencin ölümüne değinilmedi. 
     Filistinli görgü tanıklarıysa, sadece İsrail askerlerinin ateş açtığını iddia ettiler. 
     
</TEXT>
</DOC>
