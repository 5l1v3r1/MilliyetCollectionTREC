<DOC>
<DOCNO> 160841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur03.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy... Bombanın uzaktan kumandalı olduğu açıklandı 
</HEADLINE>
<TEXT>

     İstanbul Valisi Muammer Güler, Bakırköy'de bir üstgeçidin altına konulan ve DGM cumhuriyet savcıları ile hakimlerini taşıyan servis midibüsüne yönelik saldırıda kullanılan bombanın, uzaktan kumandalı ve parça tesirli olduğunu açıkladı. 
     Olay yerinde incelemelerde bulunan Vali Güler, basın mensuplarının soruları üzerine, Taşan Köprüsü'nün orta ayağına konulan bombanın, DGM cumhuriyet savcıları ve hakimlerini taşıyan servis midibüsünün bulunduğu konvoyun geçiş yaptığı saat 08.15 sıralarında patladığını söyledi. 
     Konvoyun güvenli bir şekilde geçiş yaptığını, önde polis eskortu, arkasında da koruma aracı olduğunu anlatan Güler, ''Bombanın parça tesirinden camlarda kırıklar oldu. Bir cumhuriyet savcısı ve 2 polis hafif şekilde yaralandı. Bu arada yoldan geçen 3 araçta da hasar var. Savcımıza ve güvenlik güçlerimize 'geçmiş olsun' diyoruz'' dedi. 
     Güler, patlatılan bombanın uzaktan kumandalı ve parça tesirli olduğunu kaydetti. 
     ''Herhangi bir tehdit alınmış mıydı '' şeklindeki soru üzerine de Güler, ''DGM ve güvenlik görevlilerine, kamu kuruluşlarına devamlı tehditler geliyordu. Ancak özel bir tehdit yok'' diye konuştu. 
     ''Eylemden dolayı hangi örgütten şüphelendikleri'' yolundaki soruyu ise Güler, ''Bölücü örgütlerin hepsinden şüpheleniyoruz. Potansiyel olarak bu işi yapan belli örgütler var. Arkadaşlarımız onlar üzerinde çalışma yapıyor'' diye yanıtladı. 
     İstanbul Valisi Muammer Güler, ''ilde daha önce de bu tür olayların meydana geldiğinin'' söylenmesi üzere, ''İstanbul büyük bir metropol. Bölücü örgütlerin yapmak istedikleri olaylar var. Ancak her türlü önlemi aldık'' dedi. 
     
</TEXT>
</DOC>
