<DOC>
<DOCNO> 185160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur04.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
5 litreden fazla yağ aldırmak tehlikeli 
</HEADLINE>
<TEXT>

     Estetik bir görünüm için uygulanan kontur düzeltmede, vücuttan 5 litreden fazla yağ alınmasının ölümle sonuçlanabileceği bildirildi. 
     Selçuk Üniversitesi Tıp Fakültesi Plastik Cerrahi Anabilim Dalı Öğretim Üyesi Prof. Dr. Nedim Savacı, son yıllarda estetik görünüme kavuşma isteğiyle vücut yağlarından kurtulmayı düşünen kişi sayısının giderek arttığını söyledi. 
     Türkiye'de vücuttan yağ aldırmanın, zayıflama yöntemi olarak bilindiğini belirten Savacı, ''kontur düzeltme'' olarak adlandırılan vücuttan yağ aldırmanın, aslında vücuttaki bazı şekil bozukluklarının düzeltilmesinde kullanılan bir yöntem olduğunu anlattı. 
     Prof. Dr. Savacı, özellikle göbek ya da kalçalardaki fazla yağ nedeniyle ortaya çıkan şekil bozukluğunun giderilmesi için uygulanan bu yöntemin görünümüne önem veren kadınlar tarafından büyük ilgi gördüğünü belirterek, şunları kaydetti 
     ''Yağlar, estetiği için bıçak altına yatanlardan, kesilerek ya da emme metodu olan vakumlama yöntemiyle alınır. Ancak, yağla birlikte vücuttan, protein yapıları, hormon, vitamin ve mineraller de alınır. Yağı bu maddelerden ayırt etmek olanaksızdır. Örneğin 4 kilo yağın yaklaşık 1 kilogramı bu maddeler oluşur. Sağlık için büyük önem taşıyan bu maddelerin fazla miktarda alınması vücuttaki dengeyi bozmasının yanı sıra ciddi sağlık problemlerine neden olabilir.'' Bu nedenle, estetik bir görünüm için uygulanan kontur düzeltmede vücuttan 5 litreden fazla yağ alınmaması gerektiğini dile getiren Savacı, aksi halde bunun insan sağlığı ile oynamak anlamına geldiğini, bu sınıra uyulmaması durumunda kişinin ölümle karşı karşıya kalabileceğini ifade etti. 
     Savacı, teknik şartları yetersiz muayenehanelerde yağ aldırma işleminin de sağlık açısından çok riskli olduğunu belirterek, ''Bu yerler, cerrahi bir operasyon için yeterli olmadığı halde ucuza mal etme düşüncesiyle büyük ilgi görüyor. Aslında, üniversite hastaneleri ile aralarında fazla bir fiyat farkı yok. Bu nedenle, güzel bir görünüme kavuşmak isteyenlere 5 litreden fazla yağ aldırmamasını ve gittikleri yer konusunda seçici olmalarını tavsiye ediyorum'' diye konuştu. 
     
     "ARMUT GÖBEĞİ'' ZARARSIZ 
     Prof. Dr. Savacı, kadınlar kadar erkeklerin de göbeklerinden şikayet ettiklerini, bu konuda da özellikle yaz aylarında büyük taleple karşılaştıklarını bildirdi. 
     Savacı, obezite nedeniyle ortaya çıkan göbeğin sağlık açısından zararlı olduğunu ifade ederek, şunları söyledi 
     ''Bu tür göbekler karın genişlemesiyle ortaya çıkar. Zaten, yağ alınmasıyla bu soruna bir çözüm bulmak olanaksızdır. Yağın alınmasından kısa süre sonra göbek eski görünümüne tekrar kavuşur. Buna karşın, normal kiloya sahip vücutlarda oluşan ve armut göbeği olarak nitelendirilen göbeklerin kesinlikle sağlık açısından bir riski yoktur. Bu tür göbeğe sahip olanların sağlık endişesi taşımasına hiç gerek yok.'' Yağ aldırma işleminin kilolardan kurtulmak için kalıcı çözüm olmadığını vurgulayan Prof. Dr. Savacı, gereken özenini gösterilmemesi durumunda alınan yağların kısa sürede tekrar ortaya çıkabileceğini, bu nedenle diyet programlarına uyulması ve spora ağırlık verilmesi gerektiğini sözlerine ekledi. 
     
</TEXT>
</DOC>
