<DOC>
<DOCNO> 158108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/dunya/adun.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçılık yüzünden asparagasçı olmuş 
</HEADLINE>
<TEXT>

ABD'nin güvenilir gazetesi New York Times'ta 4 yıl boyunca yalan haber yazarak tarihe geçen Jayson Blair, bu kez kendi hayat 'hik yesini' anlattı ama, inanıp inanmamak okura kalmış... 
     SEMA EMİROĞLU New York 

     Yazdığı uydurma, çalıntı ya da yanlış haberleriyle Amerika'nın en saygın gazetelerinden New York Times'ın tarihine kara bir leke olarak geçen ve foyasının ortaya çıkmasının ardından istifa eden 27 yaşındaki siyah muhabir Jayson Blair, New York Observer'a verdiği özel mülakatta başından geçenleri ilk kez anlattı. 
     
     'Uyuşturucu kullanıyordum' 
     Siyah olmasının ve hayatı boyunca karşılaştığı ırk ayrımcılığının New York Times'ta çalışırken üzerinde fazladan stres yarattığını savunan Blair, gençliğinden bu yana alkol ve uyuşturucu kullandığını söyledi. Sahtek rlığının da, kişisel sağlık sorunlarından kaynaklandığını söyleyen Blair, "Ya kendimi öldürecektim, ya da gazeteci kimliğimi. Dolayısıyla insan Jayson Blair'in yaşayabilmesi için, gazeteci Jayson Blair'in ölmesi gerekiyordu" dedi. 
     
     'Parlak editörleri aldattım' 
     Blair, New York Times'taki siyah ve beyaz yazı işleri müdürlerinin, işyerlerinde siyahlara ayrılan kota çerçevesinde, sırf siyah olduğu için kendisini kayırdıklarına ilişkin iddiaları da saçma buldu ve "Eğer akıllı değilsem ve sadece siyah olduğum için işe alındıysam, o zaman dünyanın en parlak editörlerini nasıl kandırabildim Burunlarının dibinde onları aldattım, ama onlar bunu anlamadılar" ifadesini kullandı. 
     
     'Jessica haberine çok güldüm' 
     Irak'ta kurtarılan Amerikalı Er Jessica Lynch'in ailesiyle yaptığı hayali mülakattaki uydurma tanımlamalarının daha sonra New York Times tarafından keşfedilip teşhir edilmesine de kahkahalarla güldüğünü belirten Blair, "Bu benim en sevdiğim bölüm, çünkü gerçeklerden çok uzak. New York Times'ın bunu yazış biçimini bana okudular ve gülmekten kendimi alamadım" diye konuştu. 
     
     Oturduğu yerden yazdı 
     Blair, West Virginia mahreçli haberinde, Er Lynch'in ailesinin oturduğu evi tasvir ederken, bir tepede bulunan evin "tütün tarlalarına ve sığır otlaklarına baktığını" söylemiş, ancak yapılan soruşturma sonunda Blair'in haberi New York'tan yazdığı, Lynch ailesiyle konuşmadığı ve ailenin böyle bir yerde oturmadığı ortaya çıkmıştı. 
     
     Film ve kitap teklifleri 
     Yaklaşık dört yıl boyunca New York Times gibi bir gazetede yalan haber yazdığının ortaya çıkmasının ardından bir anda "yıldızı parlayan" ve tüm dikkatleri üzerinde toplayan Blair'e film ve kitap teklifleri yağıyor. Blair'in menajeri David Vigliano, Blair'in öyküsünü ilk planda Hollywood'a götüreceğini, ayrıca altı haneli rakamlar teklif eden kitabevleriyle de görüşeceğini söyledi. 
     
     

</TEXT>
</DOC>
