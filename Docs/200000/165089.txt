<DOC>
<DOCNO> 165089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/yasam/yas03.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zamane kadını hızlı yaşıyor, genç ölüyor 
</HEADLINE>
<TEXT>

Bu yüzyılın sonunda erkekler, kadınlara oranla daha uzun yaşayan cins olacak Nedeni ise çalışma hayatında gittikçe artan kadın-erkek eşitliğinin getirdiği stres 
     NEVSAL ELEVLİ Londra 

     Stres seviyesi arttıkça... 
     KADINLARA özgürlüklerini kazanmak yaramadı. Kadınlar genellikle erkeklerden uzun yaşarken, 21. yüzyılın sonunda erkekler ortalama yaşam süresi açısından kadınları geçecek. The Journal Dergisi'nde yayımlanan bir araştırmanın sonuçlarına göre bunun nedeni, kadınların gittikçe daha çok içki ve sigara kullanmaları, daha çok gece hayatı yaşamaları, çalışan kadınların artması ve üst düzey görevlere gelmeleriyle stres seviyelerinin yükselmesi... 
     
     Tehlike çanları çalıyor 
     "EN yüksek risk grubunda olanlar çalışan kadınlar" diyen araştırmada, işyerinde artan kadın-erkek eşitliğinin de kadın için tehlikeli faktör olduğuna dikkat çekiliyor. Araştırma şirketinin direktörü Tony Leonardo, "Kadınların ömrü bu düzeyde kısalmaya devam ederse erkeklerin kadınlardan daha uzun yaşayacağı kesin" diyor. Avrupa ülkeleri içinde en yüksek çalışan kadın oranına sahip İngiltere'de erkeklerin ortalama ömrü 75, kadınların ise 80 yıl. 
     

</TEXT>
</DOC>
