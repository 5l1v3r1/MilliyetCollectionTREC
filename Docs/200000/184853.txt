<DOC>
<DOCNO> 184853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur32.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV taşıyıcısı Y.O'nun babası Oğlum pazartesi okulda olacak 
</HEADLINE>
<TEXT>

     HIV taşıyıcısı Y.O'nun babası Nazif O. kendilerine gösterilen ilgi ve gelişmelerden memnun olduklarını bildirdi. 
     Nazif O, ''Y.O Pazartesi günü okula normal olarak gidecek. Okulda ne gibi bir tepki ile karşılaşırız bilmiyoruz. Ancak gelişmeler iyi, demek ki bilinçleniyoruz'' dedi. 
     Bugünkü toplantının çok iyi bir adım olduğunu kaydeden Nazif O. şunları söyledi 
     ''Uzun süreli bir mücadele verdik. Mutlaka sabit fikirli olanlar vardır. Şimdiden sonra hala karşı çıkan olursa bu inattır. Kesinlikle olamaz aşamasından Nasıl olabilir aşamasına gelindi. İnşallah bilinç düzeyi ve konuyla ilgili eğitim arttıkça Y.'nin de toplumsal yaşantının içine girmesini sağlayabiliriz. Bunu bencilce istemiyorum. Herkes için istiyorum.'' Samsun Ondokuz Mayıs Üniversitesi OMÜ Tıp Fakültesi Hastane İlköğretim Okulu'nun, Y.O'nun okullarında eğitim görmesini teklif etmesini de sevinçle karşıladıklarını anlatan baba Nazif O, ''Hastanede eğitimi geçen yıl denedik ama olmadı. Görünüşte hiçbir hastalığı olmayan Y. diğer ağır hasta çocukların durumundan çok etkilendi ve konuşma bozukluğu başladı, doktorlar yarıda bırakmamızı istedi'' dedi. 
     Hastane okulunun duyarlılığının herkese örnek olmasını dileyen baba Nazif O, bunun Türk milletinin böyle olaylarda kenetlendiğinin bir göstergesi olduğunu belirtti. 
     
     Y'NİN ADININ AÇIKLANMASI... 
     Nazif O, bugün bazı gazetelerde ve TV'lerde çocuğun görüntülerinin perdelenmemesi ve isminin açıkça yazılması konusunda ise ''Önce çok kızmıştım ve bu yayınları yapanlarla görüştüm. Çok iyi niyetli olduklarını öğrenince ve açıklamalarını duyunca rahatladım. Benim çocuğum yüz kızartıcı birşey yapmadı ki adını saklayayım. Bu işte bizim hiçbir zaman günahımız olmadı''dedi. 
     Medyanın, eğitimcilerin, üniversitelerdeki uzmanların ve hekimlerin bu olaydaki çabasını takdirle karşıladıklarını belirten Nazif O, ''Elele verdik mücadele ediyoruz. Bu kadar ilgi göreceğimi gerçekten bilmiyordum. Sonuna kadar mücadele edeceğim. Çünkü Y'nin yanında bu mücadelemin tüm dışlanan hasta çocuklara hatta yetişkinlerin yararına olacağını çok iyi biliyorum'' diye konuştu. 
     
</TEXT>
</DOC>
