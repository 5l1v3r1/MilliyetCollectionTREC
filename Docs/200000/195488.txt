<DOC>
<DOCNO> 195488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun23.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD'liler hedef... İstanbul merkezli şirket çalışanı kayıp 
</HEADLINE>
<TEXT>

     Irak'ın kuzeyinde otomatik silahlarla bir konvoya düzenlenen saldırıda Amerikalı bir sivil öldü, bir diğeri yaralandı. 
     Amerikan 4. Piyade Tümeni sözcüsü Binbaşı Josslyn Aberle, saldırının, dün Bağdat'ın 70 kilometre kuzeyinde balad yakınlarında meydana geldiğini, silahlı saldırıya uğrayanların kuzey Irak'a gitmekte olduğunu açıkladı. 
     Sözcü, saldırının ardından Amerikan güçlerinin hızla olay yerine gelerek bölgenin güvenliğini sağladığını, yaralılara tıbbi yardım sağladığını kaydetti. 
     Bu arada Kirk von Ackermann 37 adlı bir Amerikalının geçen ay Tikrit-Kerkük yolunda kaybolduğu ve halen arandığı bildirildi. 
     Arabası 9 Ekim'de terk edilmiş halde bulunan von Ackermann'ın, Irak'taki Amerikan üsleri için lojistik yardım ve destek sağlayan merkezi İstanbul'da bulunan ''Ultra'' adlı bir şirketin çalışanı olduğu belirtiliyor. 
     Amerikalı Yarbay Steven Russell, Amerikalı sivilin kaçırıldığı söylentileriyle ilgili olarak, ellerinde henüz bunu doğrulayacak bilgi bulunmadığını kaydetti. 
     
</TEXT>
</DOC>
