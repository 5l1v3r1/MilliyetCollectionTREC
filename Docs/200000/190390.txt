<DOC>
<DOCNO> 190390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun30.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Gül'ü yorumladı Ortam iyi, içerik zayıf 
</HEADLINE>
<TEXT>

     Yunan basını, Dışişleri Bakanı ve Başbakan Yardımcısı Abdullah Gül'ün Atina'daki temaslarında Kıbrıs ve Türk-Yunan sorunlarında durgunluk gözlendiği yorumunu yaptı. 
     Gül'ün ziyaretinin en önemli gündem maddesinin iki ülke arasında çifte vergilendirmenin önlenmesi anlaşması konusunda mutabakata varılması olduğunu kaydeden gazeteler, görüşmelerin iyi bir ortamda yapıldığını, ancak içeriğin zayıf olduğu değerlendirmesinde bulundular. 
     Türkiye ve Yunanistan açısından ana konuları oluşturan meselelerde ilerleme kaydedilemediğini belirten Yunan basını, Dışişleri Bakanı Yorgo Papandreu'nun ''Ege'deki ihlaller'' konusunu gündeme getirdiğini, ancak Türk tarafının ''bilinen tezlerinden ötürü'' bu konunun istikşafi görüşmelere sevk edildiğini yazdı. 
     Gazeteler, dün Türk savaş uçaklarının ''Yunan hava sahasını ve Atina FIR hattını ihlal ettiklerini'' de iddia ettiler. 
     Bu arada, Elefteros Tipos gazetesi, ''gizli'' Türk-Yunan görüşmelerinde Türk tarafının Yunan tarafına hava ve denizde 8 mil önerdiğini iddia etti. 
     Elefteros Tipos, Atina'nın öneriyi dikkatle incelediğini, ancak ''Türk askeri kurulu düzeninin'' bu öneriden haberdar olup olmadığının bilinmediğini savundu. 
     Ta Nea gazetesi ise Türkiye ile Yunanistan'ın ''ihlaller'' konusunda anlaşmaya yakın olduklarını öne sürdü. 
     Gazete, önümüzdeki iki ay içinde istikşafi görüşmeler çerçevesinde bu sorun üzerinde anlaşmaya varılmasının beklendiğini iddia etti. 
     Apoyevmatini gazetesi ise Olimpiyat ateşinin İstanbul'dan geçişinde başlangıç noktasının Sultanahmet Camii ya da Ayasofya olması konusunda karmaşa yaşandığını savundu. 
     Gazete, Dışişleri Bakanı Gül'ün Sultanahmet Camii'nden hareket edilmesi olasılığının incelendiğini söylediğini, Papandreu'nun ise olimpiyat ateşinin hem Sultanahmet hem de Ayasofya'dan geçeceğini söylediğini savundu. 
     To Vima gazetesi de Türk-Yunan İş Konseyi Eş Başkanı Şarık Tara'nın ''Hem AB hem de Kıbrıs konusunda çözüm istiyoruz'' sözlerine yer verdi. 
     
</TEXT>
</DOC>
