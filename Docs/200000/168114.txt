<DOC>
<DOCNO> 168114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur30.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt Belediye Başkanı hakkındaki tutuklama kararı kalktı 
</HEADLINE>
<TEXT>

     Kars'ta yerel bir televizyonda yaptığı konuşma nedeniyle hakkında gıyabi tutuklama kararı verilen Esenyurt Belediye Başkanı Gürbüz Çapan hakkındaki karar kaldırıldı. 
     Gıyabi tutuklama kararının kaldırılması amacıyla Çapan'ın avukatı Ergün Cinmen tarafından Kars 2. Asliye Ceza Mahkemesi'ne bu sabah dilekçe verildi. 
     Bu dilekçeyi inceleyen 2. Asliye Ceza Mahkemesi Hakimi, Çapan hakkındaki gıyabi tutuklama kararının kaldırılmasına karar verdi. Çapan'ın, 31 Temmuz'da aynı mahkemede yargılanacağı bildirildi. 
     Bu arada, Kars Cumhuriyet Başsavcısı Ferhat Kapıcı da, yaptığı açıklamada, söz konusu gıyabi tutuklama kararının kaldırıldığını doğruladı. 
     Kapıcı, Çapan hakkında daha önce verilen karar gereği, aynı kişinin yakalanması halinde tutuklanacağını belirterek, şunları söyledi 
     ''Ancak, 2. Sulh Ceza Mahkemesi gıyabi tutuklama kararını kaldırdı. Çapan, bu kararla nerede görülse veya yakalansa ifade vermek üzere mahkemeye götürülecektir. Fakat Cumhuriyet Başsavcılığı olarak mahkemenin verdiği bu karara itiraz edeceğiz.'' Bu arada, gıyabi tutuklama kararına yapılan itiraz dilekçesinde, Çapan'ın Atatürk'e hakaret etmediği, aksine onu yücelttiğine yer verilirken, yerel şivede ''kız kovalama''nın kız isteme olduğu anlatıldı. 
     Öte yandan, Çapan, 2 Temmuz'da Kars'ta yerel bir televizyonun canlı yayınında ''Mustafa Kemal Dolmabahçe'de kız kovalarken sizin atalarınız Cumhuriyet kurdu'' cümlesini sarfetmiş, bunun üzerine Çapan hakkında gıyabi tutuklama kararı çıkartılmıştı. 
     
</TEXT>
</DOC>
