<DOC>
<DOCNO> 175677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun24.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz aylarında yalnız yaşlı sayısı ölüm oranını etkiliyor... 
</HEADLINE>
<TEXT>

     Fransa'da aşırı sıcaklara bağlı olarak yaklaşık 3 bin kişinin öldüğü tahmini rakamının açıklanmasıyla birlikte, yalnız yaşayan yaşlılara dikkat çekildi. 
     Fransa Sağlık Bakanlığı sözcüsü Laurence Danand, Ağustos aylarında genellikle herkes tatile gittiği için yaşlı insanların evde tek başına kaldıklarını hatırlatarak, ''Ağustos'ta büyük kentlerde çok sayıda yaşlı insan oluyor'' dedi. 
     Danand, huzurevleri de dahil olmak üzere tüm özel hastanelerden ve devlet sağlık merkezlerinden elde edilecek rakamlarla, aşırı sıcaklardan ölenlerin kesin sayısının gelecek hafta açıklanacağını söyledi. 
     Sıcakla ilgili ölümlerde yaşlıların büyük risk oluşturduğu, çoğu kişinin kendini kapattığı evinde öldüğü belirtilirken, bir polis sendikası, hükümetten bu cesetlerin toplanması için ordunun yardım etmesini istedi. 
     
     2 HAFTADA 3 BİN KİŞİ 
     Aşırı sıcaklarla ilgili ölü sayısını belirlemekte yavaş davranmakla suçlanan Fransa Sağlık Bakanlığı, bugün hastane ve cenaze hizmetlerinden derledikleri verilere dayanarak, yaklaşık 2 haftada 3 bin civarında kişinin öldüğünü tahmin ettiklerini açıklamışlardı. 
     Fransa Sağlık Bakanlığı'nın Sağlık İşleri İdaresi'nden yapılan açıklamada, ''Aşırı sıcaklarla doğrudan ya da dolaylı bağlantısı olan ölü sayısının, tüm Fransa'da 3 bin civarında olarak tahmin edildiği'' belirtilmişti. 
     Bakanlık açıklamasında, 25 Temmuz-12 Ağustos arasında Paris bölgesindeki 23 hastaneden ve Genel Cenaze İşleri Servisi'nden elde edilen bilgiler üzerinde yapılan çalışmayla bu rakamın tahmin edildiği ifade edildi. 
     Açıklamada, 2002 verilerine göre Paris bölgesindeki hastanelerde günde ortalama 39 ölümün olduğu, bu yılın 12 Ağustosunda bir günde rekor sayıya çıkarak 180 ölüm olduğu belirtildi. 
     Sağlık İşleri İdaresi Başkanı Lucien Abenhaim'in açıklamasında, ölenlerin çoğunun, sağlık durumu kritik olan kişiler ya da yaşlılar olduğu aktarıldı. 
     Bu açıklamadan önce Fransa Sağlık Bakanı Jean-Francois Mattei de, Fransa'da aşırı sıcakların, hastalık gibi bir ''ölüm salgınına'' neden olduğu konusunda bilgilendirildiğini açıkladı, ancak ölü sayısı konusunda rakam vermedi. 
     Mattei de ölüm oranının yüksek olmasında yaş faktörüne dikkat çekti. 
     
     BELEDİYEDEN EK TEDBİR 
     Paris Belediyesi, dün ilave tedbirler alarak, cenaze işlemleri için kentteki tüm cenaze hizmeti veren yerlerin, Cuma gününe kadar açık kalacağını ve tatilde 30 kadar işçisini işbaşı yapmaya çağırdığını duyurmuştu. 
     Bu arada Fransa'daki morgların ve cenaze evleri yöneticilerinin, aşırı sıcaklar başladığından bu yana hizmetlerinde aşırı bir artış olduğunu bildirdikleri aktarılıyor. 
     Ülkenin en büyük cenaze levazımatçısı Genel Cenaze İşleri Hizmeti, yılda haftalık ortalama 2 bin 300 olan ölü sayısının, 4-10 Ağustos arasında yüzde 37 artışla 3 bin 230'a yükseldiğini açıkladı Son birkaç gündür çeşitli kentlerde ve yerel yönetimlerde bölgelerindeki tahmini ölümler açıklanıyor, ulusal hükümetse ülke genelinde bir rakam elde etmek üzere çalıştıklarını açıklıyordu. 
     Yaz ortalaması 24 derece olan Paris'te, hava sıcaklığı 37 dereceyi aşmıştı. 
     
</TEXT>
</DOC>
