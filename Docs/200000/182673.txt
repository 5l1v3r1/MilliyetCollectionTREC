<DOC>
<DOCNO> 182673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko22.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
S P'ye göre Çin Yuanı'nın dalgalanmaya bırakılması tehlikeli... 
</HEADLINE>
<TEXT>

     Amerikan kredi derecelendirme kuruluşu Standard Poor's şirketi S P , Çin Yuanı'nın değerinin herhangi bir şekilde dalgalanmaya bırakılmasının ''tehlikeli'' olacağını bildirdi. 
     S P'nin Çin'den sorumlu ülke kredi analisti Ping Chew, Çin Yuanı'nın dalgalanmaya bırakılmasının ülkenin ve Çin sermayeli bankaların kredibilitesine zarar verebileceği uyarısında bulundu. 
     Ping, ''ABD ve Japonya dahil, Çin'in dış ticaret ortaklarının Çin Yuanı'nın tercihen revalüe edilmesi suretiyle dalgalanmaya bırakılması yolundaki baskılara karşın, kambiyo kontrollerinin şimdi kaldırılması riskli olabilir çünkü, Çinli bankalar döviz kurlarındaki dalgalanmalarla başa çıkabilecek donanımda değil'' dedi. 
     S P, ''sorunlu kredilerin toplam kredilere oranının yüzde 45'e ulaştığı tahmin edilen Çin bankacılık sisteminin nerdeyse iflasa yaklaştığı ve sektörün risk kontrol sistemlerinin kambiyo ve sermaye kontrollerinde süratli liberalizasyonla başa çıkmaya pek de hazırlıklı olmadığı'' görüşünde. 
     S P'nin Asya-Pasifik Bölgesi Şirketleri ve Devlet, Ülke Derecelendirmeleri İdari Direktörü Paul Coughlin, ''1990'lardaki Asya mali krizinden, zayıf bankacılık sistemi, dalgalı döviz kurları ve sermayenin serbest giriş-çıkışları bileşiminin çok tehlikeli bir bileşim olduğunu öğrendik'' diyerek, Çin için muhtemel tehlikeye işaret etti. 
     Çin'in mal ve hizmetler ithalatının ihracatla paralel geniş kapsamlı olarak hızlandığını ve bu ülkenin dış ticaretindeki dengesizliklerin varsayıldığı ölçüde büyük olmadığını belirten S P'nin, bu konudaki görüşleri de özetle şöyle 
     ''Pekin, Çin Yuanı'nın revalüe edilmesi yolundaki baskıları hafifletmek için ulusal para biriminin değerini ABD Doları yerine, orta vadede dış ticarette ağırlıklı ülkelerin para birimlerinden oluşan bir sepete göre ayarlamayı seçebilir. 
     Bu seçimi yuanın işlem aralığının genişletilmesi takip edebilir, ki bu da, Çin politikasının, herbir soruna ihtiyatlı adımlarla cevap verilmesini benimseyen aşamalı ve pragmatik tabiatını yansıtır.'' 
     
</TEXT>
</DOC>
