<DOC>
<DOCNO> 161973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun18.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina ''Türk savaş uçakları Yunan yolcu uçağını taciz etti'' 
</HEADLINE>
<TEXT>

     Yunanistan'ın Olimpik Havayolları'na ait bir yolcu uçağının, 2 Türk savaş uçağı tarafından taciz edildiği iddia edildi. 
     Atina Haber Ajansı ANA , bu sabah saat 08.48'de meydana gelen olayda, Orta Ege'deki Psara Adası'nın 18 deniz mili kuzeydoğusunda seyreden ve Atina-İstanbul seferi yapmakta olan yolcu uçağının, ''daha önce Yunan savaş uçakları tarafından püskürtülen'' 2 Türk F-16'sı tarafından ''taciz edildiğini'' duyurdu. 
     Atina'da yayımlanan Ta Nea gazetesi de, son birkaç günde Türk savaş uçaklarının Yunanistan hava sahasını toplam 162 kez ihlal ettiklerini öne sürdü. 
     Gazete, geçen Cuma günü 25 Türk savaş uçağının 145, dün ise 32 Türk savaş uçağının 17 kez ''Yunan hava sahasını ihlal ettiklerini'' yazdı. 
     Ta Nea'nın haberinde, dün Türk ve Yunan savaş uçakları arasında 9 ''it dalaşı'' yaşandığı da iddia edildi. 
     
     Hükümet sözcüsü kınadı 

     Yunanistan Hükümet Sözcüsü Hristos Protopapas, Atina'nın ''Türk savaş uçaklarının bu sabah Atina-İstanbul seferini yapan Olympic havayollarına ait yolcu uçağını taciz etmeleri olayını şiddetle kınadığını'' söyledi. 
     Protopapas, basın toplantısında, Atina'nın ilgili kurumlar nezdinde gerekli protesto girişimlerinde bulunacağını açıkladı. 
     Protopapas, ''Türk askeri düzeni yapay gerilim yaratarak, dikkatleri başka yöne çekmek arzusundadır. Biz bu oyunu oynamayacağız. Kıbrıs gibi temel sorunlar üzerinde istikrarlı bir biçimde durmayı sürdüreceğiz. Zaten, Türk askeri düzeninin bu biçimde davranmasına yol açan konular bunlardır'' dedi, Atina'nın izlediği dış politikanın başarılı olduğu ve sonuç verdiği kanısında olduğunu da belirten Protopapas, ''Biz politikamızı izlemeyi sürdüreceğiz. Yapabileceğimiz en kötü hareket, bilerek sahneye konmuş bu oyunlara katılmamızdır. Türkiye'nin AB yolunun Kıbrıs sorununun çözümünden geçtiğini herkes biliyor. Türk askerleri bunu kabul etmedikleri için bu şekilde davranıyorlar. Biz, bu yapay gerilime katkı sunmayacağız, ancak milli çıkarlarımızı koruruz'' diye konuştu. 
     Bu arada, Yunanistan Dışişleri Bakanlığı Sözcüsü Panos Beglitis, Atina'nın Ankara, Uluslararası Sivil Havacılık Teşkilatı ICAO ve ilgili uluslararası kuruluşlar nezdinde ''taciz olayını'' gündeme getireceğini ve gerekli girişimlerde bulunacağını açıkladı. 
     Beglitis, yaptığı basın toplantısında, ''Türk Silahlı Kuvvetleri ve kurulu düzeninin bu tür hareketlerinin, uluslararası hukuk kuralları ve prensiplerini ihlal ettiğini, ayrıca Ege'deki uçuş güvenliğini tehdit ettiklerini'' söyledi. 
     Atina'nın sivil hava trafiğine yönelik bu ''tacizden'' endişe duyduğunu da belirten Beglitis, ''Bu tür bir olayla ilk kez karşılaşmıyoruz. Türk ordusu ve kurulu düzeninin tavrı ile Kopenhag kriterleri çerçevesinde davranılmasını isteyen Türk siyasi liderliğinin bu arzusu tamamen birbirine zıttır. Komşu ülkenin siyasi liderliği ile ilişkilerimizi geliştirmek bizim çıkarımızadır, ancak sivil bir uçağın Türk savaş uçaklarınca taciz edilmesi olayının da gösterdiği gibi Türkiye'de ordunun oynadığı rolün değişmesi gereklidir'' dedi. 
     Atina'nın ''Türkiye tarafından yaratılan gerginlik oyununu oynamayacağını'' belirten Yunanistan Savunma Bakanı Yannos Papandoniu ise Yunanistan'ın NATO ve AB'ye ''Türkiye'nin Ege'de son aylarda artan tahrik edici tutumuna ilişkin'' bilgi verdiğini açıkladı. 
     Papandoniu, bölgedeki askeri birlikleri ziyaret için bulunduğu Dedeağaç Aleksandrupolis kentinde yaptığı açıklamada, Türkiye'yi ikili ilişkilerde ciddi sorunlara yol açabilecek ''olaylar ve kazalardan'' kaçınmaya çağırdığını söyledi. 
     Papandoniu, ''Yunanistan Silahlı Kuvvetleri serinkanlılık ve yüksek hazırlık düzeyiyle, verilmiş, kazalardan kaçınılmasını sağlayacak temel talimatlar çerçevesinde komşu ülkenin tahriklerine karşı koymaktadır'' dedi. 
     
</TEXT>
</DOC>
