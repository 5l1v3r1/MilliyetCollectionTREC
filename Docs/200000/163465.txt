<DOC>
<DOCNO> 163465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko07.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın 2 ihale birden düzenleyecek... 
</HEADLINE>
<TEXT>

     Hazine Müsteşarlığı yarın 2 ihale birden düzenleyecek. 
     Hazine yarın 140 gün vadeli bono ile 11 Mayıs 2005 itfa tarihli 3 ayda bir değişken faiz ödemeli tahvil ihaleleri yapacak. 
     5 Kasım 2003 itfa tarihli 140 gün vadeli Türk Lirası cinsinden hazine bonosu ihalesinde satılacak kağıtlar, 18 Haziran Çarşamba günü ihraç edilecek. 
     Salı günü ayrıca, 11 Mayıs 2005 itfa tarihli 3 ayda bir değişken faiz ödemeli devlet tahvili ihalesi de yapılacak. Söz konusu tahvilin ilk kupon ödemesi 13 Ağustos 2003 tarihinde gerçekleştirilecek olup, kupon ödemesine esas teşkil edecek faiz oranı, 14 Mayıs 2003 ihraç tarihli referans bono ihalesinde belirlenen oran olacak. 
     
     SON DURUM 
     Hazine en son 10 Haziran tarihinde, 392 gün vadeli tahvil ihalesi düzenlemişti. 
     Tahvil ihalesine toplam 3 katrilyon 813.7 trilyon liralık teklif gelirken, ihalede nominal 2 katrilyon 4.8 trilyon liralık satış gerçekleşmişti. İhaledeki net satış miktarı ise 1 katrilyon 657 trilyon lira olmuştu. 
     Tahvil ihalesinde bileşik faiz yüzde 48.40, basit faiz de yüzde 49.19 olarak gerçekleşmişti. 
     Hazine, bu hafta 167.5 milyon dolar dış borç servisi ve Haziran ayının en büyük iç borç ödemesi olan 6 katrilyon 121 trilyon lirası piyasaya olmak üzere toplam 6 katrilyon 477 trilyon lira iç borç ödemesi yapacak. 
     
</TEXT>
</DOC>
