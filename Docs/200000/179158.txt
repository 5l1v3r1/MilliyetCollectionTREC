<DOC>
<DOCNO> 179158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun11.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'teki saldırıda El Kaide parmağı.. 
</HEADLINE>
<TEXT>

     Irak'ın Necef kentinde Hz. Ali Camii'nin önünde düzenlenen bombalı saldırıyla ilgili olarak El Kaide'yle bağlantılı 4 kişinin tutuklandığı bildirildi. 
     Necef'teki üst düzey bir polis yetkilisi, AP'ye yaptığı açıklamada, tutuklanan kişilerden 2'sinin Iraklı, 2'sininse Suudi olduğunu belirterek, 4 zanlının saldırıdan hemen sonra ele geçirildiğini söyledi. 
     Yetkili, saldırıda ölenlerin sayısınınsa 107'ye yükseldiğini ifade etti. 
     Yetkili, yapılan ön soruşturmada yakalanan kişilerin başka dini ve siyasi liderleri öldürmeyi, petrol boru hatları, su tesisleri ve elektrik santrallerine zarar vermeyi planladıklarını itiraf ettiklerini de belirtti. 
     Adının açıklanmasını istemeyen polis yetkilisi, Hz. Ali Camii'nin bombalanmasında kullanılan malzeme ile 19 Ağustos'ta Bağdat'taki BM merkezine ve 7 Ağustos'ta Ürdün Büyükelçiliği'ne düzenlenen saldırılarda kullanılan malzemenin aynı olduğunu da ifade etti. 
     Yakalanan kişilerin Irak'ı kargaşaya sürüklemek istediğini söyleyen polis yetkilisi, ''Amerikan askerlerinin, Irak'ın doğru dürüst kontrol edilemeyen sınırlarına dikkatini vermediğini, sınırlardan yabancı militanların Irak'a sızdığını'' kaydetti. 
     Yetkili, tutuklanan 4 kişinin bombalamadan 3 gün önce Necef'e gelerek, niyetlerini bilmeyen bir arkadaşlarında kaldığını da bildirdi. 
     
     PROTESTOLAR.. 

     Irak'ın güneyindeki Necef ve Basra kentlerinde binlerce kişinin katıldığı gösterilerde, dünkü saldırıda Irak İslam Devrimi Yüksek Konseyi IİDYK lideri Muhammed Bagır El Hekim'in öldürülmesi kınandı. 
     Necef'teki Hz. Ali Camii etrafında toplanan binlerce kişinin intikam yemini ettiği gösterilerde, öldürülen El Hekim'in portrelerini taşıyan ya da ellerini göğüslerine vuran göstericilerin hep bir ağızdan tekbir getirdiği, ''Ey Hüseyin, liderimiz El Hekim gitti'', ''Hüseyin üzerine ant içeriz ki, El Hekim'in intikamını alacağız'', ''Amerika'ya hayır, hayır'' şeklinde sloganlar attığı ve ''Irak halkı, suçluları cezalandıracağına ant içer'' yazılı pankart taşıdığı belirtildi. 
     Gösterilere katılan El Hekim'in yeğeni Seyyid Ammar Abdülaziz El Hekim de, ''Bu kalabalık bütün dünyaya, 'Mezopotamya üzerinde İslam'ın bayrağı dalgalanana kadar mücadele ve fedakarlığa devam edeceğiz' mesajını iletmek istiyor. Irak'taki işgal güçlerine, Irak'ın onlara değil, Iraklılara ait olduğunu söyledik. Onlara ayrıca ülkenin güvenliğinin ancak inançlı güçlerin ellerinde sağlanabileceğini, çünkü bir tek onların kimin dost, kimin düşman olduğunu bildiğini de söyledik'' diye konuştu. 
     Daha güneydeki Basra kentinde de, yaklaşık 5 bin kişinin kent merkezindeki El Ebla Camii'ne kadar yürüyüşe geçtiği, polisin eşlik ettiği göstericilerin başında IİDYK Basra sorumlusu Salah El Batat ve Şii partisi El Dava'nın temsilcisi Kasım El Cuburi'nin bulunduğu kaydedildi. 
     Basra'daki gösterilere katılanların, kelimei şahadet getirdiği, ''İsrail'e ölüm'', ''Baaslılara ölüm'' şeklinde slogan attığı, El Hekim'in portrelerinin yanı sıra şehitlik mertebesini simgeleyen kırmızı bayrakla İslam'ı simgeleyen yeşil bayrak açtığı ve ''El Hekim'in ölümünden sorumlu olanlar Amerikalılarla İngilizlerdir, çünkü onlar güvenliği ihmal ettiler'' diye bağırdığı belirtiliyor. 
     Bu arada El Hekim'in bugün yapılacak cenaze töreni sırasında, on binlerce kişinin Hz. Ali Camii ve Necef caddelerini doldurması bekleniyor. 
     Bölgedeki kaynaklar, camiye giden ana yolun sadece yaya trafiğine açık olduğunu, araç girişine izin verilmediğini, bazı şehir sakinlerinin de araçlarının üzerinde tabut taşıdığını bildiriyorlar. 
     Aynı kaynaklar, sabah saatlerinden beri şehirde Amerikan askeri ve Irak polisinin görülmediğini belirtiyorlar. 
     
     HALK SADDAM VE EL KAİDE'YE KIZGIN 

     Irak'ın Necef kentinde Hz. Ali Camii önünde düzenlenen bombalı saldırının ardından, kent halkında büyük bir öfke ve kızgınlık gözleniyor. 
     Necefliler, saldırıdan Saddam rejimi döneminde görev yapan emniyet ve istihbarat yetkilileriyle, El-Kaide'yi sorumlu tutuyor. 
     Halk, ABD'nin, Irak'ın devrik lideri Saddam Hüseyin'in adamlarını önceki işlerine yeniden yerleştirerek, onlara maaş ödediğini, ayrıca tayin edilen Necef valisinin de Saddam'ın adamı olduğunu belirterek, Amerika'ya karşı tepki gösteriyor. 
     Necef halkı, ''ABD'nin Irak'ta artık işinin bittiğini ve buradan gitmesi gerektiğini'' ifade ederken, saldırının Irak halkını birbirine düşürmeyi hedeflediği görüşünü taşıyor. 
     Bu arada, dünkü saldırının ardından kentteki gösteriler sürüyor. 
     Necef'e özellikle başkent Bağdat, Basra, Şaad, Sadr bölgesi ve Nasiriye'den çok sayıda kişinin akın ettiği gözlenirken, düzenlenen protesto gösterilerinde Amerika karşıtı sloganlar atılıyor. 
     Öte yandan, dünkü patlamada tahrip olan araçlar kamyonlara yüklenerek götürülürken, bunlardan birinin polis aracı olduğu gözlendi. 
     

     
</TEXT>
</DOC>
