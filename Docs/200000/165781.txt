<DOC>
<DOCNO> 165781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yasam/yas20.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Hillary 'bebek gibi' bakacak      DIŞ HABERLER SERVİSİ 

     ESKİ ABD Başkanı Bill Clinton'ın eşi, New York senatörü Hillary Rodham Clinton, yeşil olan göz rengini değiştirerek 'bebek mavisi' denilen tonda lens taktı. Drudge Report haber sitesine göre, uzun süre kendisine yakışacak bir göz rengi araştıran ve bir ara turkuaz rengini de deneyen eski First Lady, sonunda bakanlara tazelik hissi veren 'bebek mavisi'nde karar kıldı. Hillary Clinton, piyasaya çıkan kitabıyla ilgili olarak Time dergisi sayfalarında yeni göz rengiyle yer aldı. 
     
Gelecekte kalpler tek tabletle korunacak      DIŞ HABERLER SERVİSİ 

     İNGİLİZ bilim adamları, kalp krizi riskini büyük ölçüde düşüren 6 ilacı tek tablette bir araya getirmeye çalışıyor. British Medical Journal BMJ adlı tıp dergisinin editörü Dr. Richard Smith, "Polypill" adlı tabletin, kalp spazmı ve kalp krizi vakalarının yüzde 80'leri aşan oranda düşebileceğine dair ellerinde klinik çalışma sonuçlarının bulunduğunu söyledi. İlaçlar aspirin, kolesterolü düşüren bir ilaç, üç ayrı tansiyon ilacı ve folik asit olarak sıralanıyor. 
     
Erkeklerin de biyolojik saati var      DIŞ HABERLER SERVİSİ 

     DOKTORLAR, yalnızca kadınların yaşlandıkça çocuk sahibi olma şansının azaldığını vurgulardı. Erkeklerinse, en azından teorik olarak ölene kadar baba olabileceği söylenirdi. Ancak İngiltere'deki Hull Üniversitesi'nde, 1200 hamile kadın üzerinde yapılan bir araştırma gerçeğin öyle olmadığını ortaya koydu. Araştırmaya göre eşlerinin yaşı 45 ve üstünde olan kadınlar daha zor hamile kalıyor. Yaşlı erkeklerin eşlerini hamile bırakabilmesi için beş kat fazla çaba harcaması gerekiyor. 
     
Bu kez 'gülle' adres sormadı      MEHMET SOYKAN DHA 

     Samsun 19 Mayıs Stadı'nda antrenman yapan M.Z.'nin 12 fırlattığı gülle, benzerine az rastlanan talihsiz bir kazaya yol açtı. 
     Bölgesel atletizm müsabakalarına antrenörü Kayıkçı denetiminde hazırlanan M.Z., gülleyi yanlışlıkla ters tarafa fırlattı. M.Z.'nin elinden çıkan kilolarca ağırlıktaki gülle, çalışmaları izleyen Remzi Can Gümüş'ün 5 başına isabet etti. Beyin kanaması geçiren ve komaya giren küçük çocuk Samsun Devlet Hastanesi'ne kaldırılırken, Kayıkçı ve M.Z. gözaltına alındı. 
     
'Tuş kilidi' yuva bile yıkabiliyor      DIŞ HABERLER SERVİSİ 

     Kaçamak yapanların cep telefonlarına dikkat etmeleri gerekiyor, çünkü açık kalan tuş kilidi, insanın başına olmayacak işler açabiliyor. Bunun en ilginç örneği, geçtiğimiz günlerde Finlandiya'da yaşandı. Çapkın kocanın "cep" gafleti, yuvasının dağılmasına yol açtı. Telefonunun tuşlarını kilitlemeyi unutan Finlandiyalı koca, arabasında sevişirken farkında olmadan basılan tuşla evini arayınca, karısı telefondan her şeyi dinledi. Yerel bir gazetenin haberine göre, kocasına "Seni seviyorum" diyen arkadaşının sesini telefonda tanıyan eş, arkadaşının evine giderek yüzünün ortasına yumruğu patlattı. Kızgın eş, daha sonra evine döndü ve kocasına baltayla saldırdı. Ancak çapkın koca, saldırıdan yara almadan kurtulmayı başardı. Başkent Helsinki'de görülen davada, kocamı korkutmak istedim diyerek kendini savunmaya çalışan kızgın eş, saldırı suçundan 14 ay tecilli hapis cezasına çarptırıldı. Olayın ardından çift boşandı. 
     
12 kurşun ona leblebi gibi geldi      ABD'nin Florida eyaletindeki Jacksonville kentinde taksi şoförlüğü yapan 49 yaşındaki Jimmy A. Harris, geçtiğimiz pazar sabahı mesaisine başladıktan birkaç dakika sonra kimliği belirsiz kişilerce yaylım ateşine tutuldu. Harris gözünü hastanede açtığında, doktor ve hemşirelerin şaşkın bakışlarıyla karşılaştı. Çünkü Harris'in vücuduna saplanan 12 kurşundan hiçbiri hayati organlarına zarar vermemişti. Hastanede geçirdiği 12 saatten sonra, doktorları onu taburcu etti. Harris, ertesi sabah hiçbir şey olmamış gibi mesai yaptı. 
     
     Hırsız polis çağırdı 
     Almanya'nın Arnsberg kentinde bir doktorun muayenehanesine çatı penceresinden girerek soymak isteyen 30 yaşındaki hırsız, girdiği yerden çıkmak istediğinde bu girişimine boyu yetmedi Pencere ve kapıdan çıkma girişimleri de başarısız olunca hırsız, yardım için polis çağırdı. Polis, hırsızı 'kurtardıktan' sonra tutukladı. 
     
     Kolu için koştu 
     Rusya'da, kolu bir vagonun kapısına sıkışan kadın, makinist fark edinceye kadar, hareket halindeki trenle birlikte 400 metre koşmak zorunda kaldı. Galina Zlobina adlı kadın, kolundaki derin yara nedeniyle hastaneye kaldırıldı. 
     

</TEXT>
</DOC>
