<DOC>
<DOCNO> 173915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun05.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''Gladyatör'' ABD'li kadınları çok kızdırdı.. 
</HEADLINE>
<TEXT>

     ''Gladyatör'' filminin Oscarlı ünlü yıldızı Russel Crowe, Amerikalı kadın hayranlarını kızdırdı. Avustralyalı aktör, katıldığı bir radyo programında ABD'li kadınların şişman olduklarını söyleyince ortalık karıştı. 
     Internetteki ''askmen'' sitesinin haberine göre, milliyetçi çıkışlarıyla sık sık şimşekleri üzerine toplayan Crowe, bu kez kadın hayranlarını küstürdü. 
     Chicago'da bulunan WTMX adlı radyo istasyonunun bir programına evinden telefon bağlantısıyla konuk olan Crowe, burada 30 Odd Foot of Grunts adlı rock müzik topluluğuyla yaptığı turneleri anlattı. 
     Crowe, programda turnelerden söz ederken kendisine sahnede iç çamaşırı atılıp atılmadığını soran D.J'e, ''Evet, ama Amerika'dakilerin iç çamaşırları Avustralya'dakilerden göre geniş beden. Çünkü daha kilolular'' deyince kızılca kıyamet koptu. Bu sözlerinden dolayı tepki alan aktörün Amerikalı hayranlarının sayısında azalıp azalmayacağı da merak konusu oldu. 
     Russel Crowe ile 4 Nisan'da dünyaevine girdiği eşi Danielle Spencer, ilk bebeklerini bekliyor. 
     
</TEXT>
</DOC>
