<DOC>
<DOCNO> 196264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/spor/spo04.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimlerin değil Trabzon'un hocası 
</HEADLINE>
<TEXT>

   Samet Aybaba, yönetimlerle değil, kulüple anlaştığını vurguladı "Kim gelirse gelsin görevime devam etmek isterim" diye konuştu 
   
   
   Transfer pişmanlığı 
   TRABZONSPOR Teknik Direktörü Samet Aybaba, genel kurulun ardından da görevi devam ettirmek niyetinde olduğunu ifade etti. Bordo - Mavili yönetimle sözleşme imzaladığını vurgulayan Aybaba, "Ben yönetimlerle anlaşmadım. Bu nedenle kim gelirse gelsin, görevime devam etmek isterim" dedi. Çok sayıda transferin takıma olumsuz yansıdığına dikkat çeken Samet hoca, "Keşke kalitesi çok daha yüksek, 4-5 oyuncu alabilseydik" diye konuştu. 
   
   Daha da ileriye 
   BORDO - Mavililer'in en zor döneminde görev aldığını ifade eden Samet Aybaba, şunları söyledi "Benden önce takım, küme düşme mücadelesi vermişti. Camia parçalanmış bir görüntü veriyordu. Ancak geçiş döneminde Türkiye Kupası'nı kazanıp, ilk hedefe ulaştık. Avrupa'da ise şanssızlıkla ve tecrübesizlikle kaybederek elendik. Ama bu bize gelecek için iyi bir ders oldu. Futbolcular arasında çok iyi bir dayanışma var. Bu bize gelecek için ümit veriyor." 
   
      Hayırsever Aybaba 
   Aybaba, memleketi Osmaniye'de babası merhum Hasan Aybaba'nın adını taşıyan ve 100 milyar lira bağışta bulunduğu Anadolu Öğretmen Lisesi'nin protokolünü imzaladı. 
   
   250 milyon ceza 
   ANTRENMANDA tartışan Hüseyin ile Emre Toraman'a 250'şer milyon lira ceza verildi. Cuma günü yapılan çalışma sırasında yaşanan bu olayda yer alan Kaptan Fatih'e ise, sorumluluğu bulunmadığı gerekçesiyle ceza verilmediği bildirildi. Özür dileyip, barışmaları ise ceza miktarının düşmesine neden oldu. 
   
   12'ler bölündü 
   ÖZKAN Sümer yönetiminde yer alan "12'ler grubu" kongre öncesinde bölündü. Mahmut Ören ve Kenan Atalay'ın İskender Önal, Coşkun Kahraman ve Mehmet Ongan'ın Bahri Köse - Haşim Sayitoğlu, Yusuf Ziya Yılmaz, Selahattin Ahıskalı'nın da Atay Aktuğ ile birlikte olabilecekleri kaydedildi. 
   
   
</TEXT>
</DOC>
