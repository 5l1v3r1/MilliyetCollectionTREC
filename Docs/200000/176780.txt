<DOC>
<DOCNO> 176780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo27.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Alper ilk kez takımla antrenmana çıktı... 
</HEADLINE>
<TEXT>

     Fenerbahçe, Elazığspor ile yapacağı lig maçının hazırlıklarını, bugünkü idmanla sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve 1 saat 45 dakika süren idmanda futbolcular, istasyon hareketlerinin ardından, dar alanda 2 takım halinde 4 minyatür kale çalışması ve taktik ağırlıklı çift kale maç yaptı. 
     Sarı-lacivertlilerin Gaziantepspor'dan kiraladığı Alper, bugün ilk kez takımla birlikte idmana çıktı. Antrenmanın başında kaleciler, antrenör Eike Immel tarafından bir süre ayrı çalıştırılırken, sakatlığı bulunan Ali Güneş, Dr.Gunnar Gerish yönetiminde ayrı antrenman yaptı. 
     Daum, sıcak havada yapılan çalışma sırasında 2 kez mola verirken, hemen sahanın kenarındaki gölgelik alana giden oyuncular, su içip antrenman formalarını değiştirdiler. 
     Alman teknik adam, taktik çalışması sırasında oyunu zaman zaman durdurarak, futbolcularına uyarılarda bulundu. 
     Antrenman bitiminde kaleci antrenörü Immel, bir süre Serhat'a özel olarak gol çalışması yaptırdı. 
     Fenerbahçe, hazırlıklarını yarın İran'ın Persepolis takımıyla yapacağı özel maçla sürdürecek. Maltepe Stadı'ndaki maç, saat 18.00'de başlayacak. 
     Öte yandan Daum, Elazığspor maçı öncesi hafta boyunca idmanları günde teke indirdi. 
     
</TEXT>
</DOC>
