<DOC>
<DOCNO> 185739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun07.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak'ta karlı işleri ABD şirketlerine mi veriyor 
</HEADLINE>
<TEXT>

     ABD'de Demokrat bir milletvekili, Başkan George Bush yönetimini, Irak'ta karlı işleri ''iyi bağlantısı bulunan'' Amerikan şirketlerine vererek savurganlık yapmakla suçladı. 
     California milletvekili Henry Waxman, Beyaz Saray İdare ve Bütçe Bürosu'na yazdığı mektupta, bir zamanlar Başkan Yardımcısı Dick Cheney'nin yönetiminde bulunan Halliburton ile Bechtel gibi firmaların zengin edilmesi suretiyle, Irak'ta bir israf manzarasının ortaya çıktığını belirtti. 
     Waxman mektubunda, ''Sorun şu Halliburton ve Bechtel'e çok fazla para giderken, bu ABD vergi mükellefine milyonlara mal oluyor ve Irak'ın yeniden yapılanmasını tehlikeye sokuyor'' dedi. 
     Waxman, Irak Hükümet Konseyi üyelerinin, bu işlerin Irak firmalarına verilmesi halinde maliyetin yüzde 90 azaltılabilecek olduğunu söylediklerini de hatırlattı. 
     Halliburton'a bağlı Kellogg Brown Root, Irak'ın petrol sanayiinin yeniden inşası hakkını ihalesiz kazanmıştı. İnşaat şirketi Bechtel de, ABD Uluslararası Kalkınma Ajansı'nın görevlendirdiği firmalardan biri ve bu firmaya şimdiye kadar Irak için 680 milyon dolar tahsis edildi. 
     
</TEXT>
</DOC>
