<DOC>
<DOCNO> 159373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/siyaset/siy02.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın hayal kırıklığı 
</HEADLINE>
<TEXT>

     Cumhurbaşkanı Ahmet Necdet Sezer, önceki akşam Arnavutluk Cumhurbaşkanı Alfred Moisiu onuruna yemek verdi. Moisiu'nun kızıyla Genelkurmay Başkanı Orgeneral Hilmi Özkök arasına oturan Başbakan Recep Tayyip Erdoğan, kameralara Özkök'le arasının iyi olduğu görüntüsünü vermeyi çok istedi ama hayal kırıklığına uğradı. Sezer'in konuşmasının bitiminde önce sağındaki Mirela Moisiu ile kadeh tokuşturan Erdoğan, daha sonra soluna dönerek Özkök'ü bekledi. Ancak Özkök, Erdoğan'ın beklediği pozu vermek yerine yanındaki Arnavut bakanla kadeh tokuşturma faslını uzatmayı tercih etti. Moisiu'nun konuşmasından sonra ikinci kez kaldırılan kadehlerde şansını bir kez daha deneyen Erdoğan'a, Özkök yine fırsat vermedi. Arnavut bakanla kadeh tokuşturan Özkök, daha sonra kadehini doğrudan havaya kaldırdı. 
     

</TEXT>
</DOC>
