<DOC>
<DOCNO> 150288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur11.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Simitis'in davetine koşa koşa gitmek mide meselesidir'' 
</HEADLINE>
<TEXT>

     KKTC Cumhurbaşkanı Rauf Denktaş, Yunanistan Başbakanı Kostas Simitis'in, Kıbrıs'a yapacağı ziyarete KKTC'deki bütün parti liderlerini davet etmesiyle ilgili olarak, ''Böyle bir davete koşa koşa icabet etmek bir mide meselesidir, hazım meselesidir''dedi. 
     Uludağ Üniversitesi, Bursa Gazeteciler Cemiyeti ve Osmangazi Belediyesi'nin davetlisi dün geldiği Bursa'dan bu sabah ayrılan Denktaş, uğurlamadan önce gazetecilerin sorularını yanıtladı. 
     Denktaş, bir gazetede Simitis'in kendisini by-pas ederek Kıbrıs'ta muhalefet liderlerini toplantıya çağırdığına ilişkin bir haberin yer aldığının hatırlatılması üzerine, Yunanistan'ın KKTC'ye 40 yıldır ''by pas'' uyguladığını söyledi. 
     Yunanistan'ın 40 yıldır Kıbrıs'a sahip çıkmak için Makarios'a gereken askeri, silahı, her şeyi verdiğini, imzaladığı anlaşmalara rağmen Rum idaresini meşru Kıbrıs hükümeti olarak AB'ye sokmak için elinden geleni yaptığını anlatan Denktaş, Yunanistan'ın Türkiye'yi de, bu anlaşmalar altında Kıbrıs Türklerini ölümden kurtardığını bildiği halde, ''işgalci'' diye sağa sola şikayet ettiğini söyledi. 
     Denktaş, şöyle devam etti 
     ''Dolayısıyla by-pas 40 yıldır Kıbrıs Türklüğüne yapılmıştır... Gazetenin haberi yanlıştır. Sayın Simitis Kıbrıs'a gelecek diye davet bütün parti liderlerine yapılmıştır. Hangi parti liderlerine Rumlara göre Kuzeyde işgal altında yaşayan vatandaşlarının oluşturduğu partilerin liderlerine. Bizi böyle gören insanların davetine koşa koşa icabet etmek bir mide meselesidir, hazım meselesidir. Dolayısıyla sadece muhalefet katılıyor, iktidar partileri katılmıyor. Bu da Kıbrıs'taki durumu göstermeye kafidir. 
     Muhalefet partileri biraz da kendilerine önem verseler, kendi cumhuriyetlerine ve devletlerine saygılı olsalar, kendilerine işgal altında yaşayan insanlar diyen tarafın bu tür maksatlı siyasi davetine icabet etmezler. Nezaketle gerçekleri bildirirler, niçin gelemeyeceklerini anlatırlar ve davaya da hizmet etmiş olurlar. Katılmakla ne kazanacaklarını kendileri bilir.'' KKTC Cumhurbaşkanı Rauf Denktaş, AB'ye Kıbrıs'ın tümünün değil Kıbrıs Rum Kesimi'nin katılacağını belirterek, ''KKTC, o tanıdıkları Kıbrıs'ın bir parçası değildir. Dolayısıyla Kıbrıs'ı üye yapmış değildirler ve yapamazlar'' dedi. 
     Denktaş, çeşitli temas ve incelemelerde bulunmak üzere geldiği Bursa'dan ayrıldı. 
     Denktaş, konakladığı Çelik Palas Oteli'nden Bursa Valisi Oğuz Kağan Köksal, Bursa Büyükşehir Belediye Başkanı Erdoğan Bilenser, Garnizon Komutanı Tuğgeneral Levent Ersöz ve Emniyet Müdürü Reşat Altay tarafından uğurlandı. 
     Bursa'dan ayrılmadan önce gazetecilere açıklamalarda bulunan Denktaş, bazı gazetelerde çıkan haberlerin üzücü olduğunu belirtti. 
     Bir gazetede ''Eserinizle övünün''diye kendisinin, DSP Genel Başkanı Bülent Ecevit'in ve diğer ilgililerin fotoğraflarını gördüğünü anlatan Denktaş, şöyle konuştu 
     ''Tabii kasıt, 'İşte Kıbrıs AB'ye giriyor, ama Türkler girmemekle hata etmişlerdir şeklindeki bir yorum. Kıbrıs girmiyor. Türk basınından yine rica ediyorum. Kıbrıs 1960 anlaşmalarına göre böyle bir müracaatı yapamaz, müracaat yasal değildir. 1960 anlaşmaları Türkiye ve Yunanistan dengesi üzerine kurulmuştur. Türkiye ve Yunanistan'ın birlikte olmadıkları bir yere, iki halka dayalı ortaklı bir Kıbrıs giremez. Ama bu yasal durum gözardı edilerek, kendi çıkarları için bazı ülkeler bunu görmezlikten gelip Kıbrıs dedikleri Rum idaresinin müracaatını kabul etmişlerdir. 
     Bu kendilerinin bileceği iştir. KKTC, o tanıdıkları Kıbrıs'ın bir parçası değildir. Dolayısıyla Kıbrıs'ı üye yapmış değildirler ve yapamazlar. Kuzey üye olmuyor. Kuzey ne zaman üye olur 1960 anlaşmalarının varlığının kuzeyde yaşayan Kıbrıs Türklerinin Rumlara eşit bir halk olduğunu, onların egemenliğini tanıdıkları zaman bütün Kıbrıs üye yapılabilir.'' Denktaş, Dışişleri Bakanı Abdullah Gül'ün Atina'da yapılacak AB Zirvesi'ne katılmakla ''Rumları tanımış olacağına'' ilişkin iddiaların da ''geçerli bir argüman olmadığını'' belirterek, Kopenhag'da da aynı şekilde katılım olduğunu, ama Türkiye'nin, 1960 anlaşmaları altındaki hakları savunduğunu ve Rum idaresinin bütün Kıbrıs'ın meşru hükümeti olmadığı konusundaki rezervlerini koyduğunu vurguladı. ''Yine aynı şey olacaktır'' diyen Denktaş, şöyle devam etti 
     ''Henüz bitmemiş, tamamlanmamış bir Kıbrıs meselesi vardır. Kıbrıs meselesini AB'ye girme meselesi haline getirenler yanılmışlardır ve yanıltmışlardır. Kıbrıs meselesi sanki AB'ye girmekle halledilecekmiş veyahut Kıbrıs Türkleri Rumların peşinden girmeye hazırlarmış gibi bir hava yaratılmıştır. Bizim eserimiz, şehitler pahasına Türkiye'nin fedakarlıklarıyla elde edilmiş olduğumuz kuzeydir ve KKTC'dir, Barış Harekatı ile yeniden doğmuş olan Kıbrıs Türk halkının hürriyeti, egemenliği bahis konusudur. Biz sabırlı, soğukkanlı olursak arzu edilen hedefe Türkiye ile birlikte varırız.'' 
     





</TEXT>
</DOC>
