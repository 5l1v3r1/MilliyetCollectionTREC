<DOC>
<DOCNO> 188231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/siyaset/siy05.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet harcadı Köşk biriktirdi 
</HEADLINE>
<TEXT>

   
   Bütçesini en hızlı tüketen kuruluş Diyanet İşleri Başkanlığı oldu. 771.4 trilyon lira bütçesi olan Diyanet İşleri, bu miktarın yüzde 71.6'sını harcadı. Çıkarılacak ek bütçe kapsamında ödenek artırımına gidilmezse, bütçede Diyanet'in dört aylık dönem için 219 trilyon liralık bir ödeneği kaldı. Cumhurbaşkanlığı ise ödeneğinin sadece yarısını harcadı. 
   Genel bütçeye dahil kuruluşlar içinde ödenek kullanım oranında Diyanet'i, bütçede en fazla ödeneğe sahip Hazine Müsteşarlığı izledi. Hazine, 73 katrilyon 127.5 trilyon lira olan yıllık ödeneğinin yüzde 69'unu ilk sekiz ayda harcadı. 
   Ağustos sonu itibariyle yıllık bütçe ödeneklerine göre kullanım oranında bu iki kuruluşu yüzde 64.7 ile Maliye Bakanlığı, yüzde 61.6 ile Emniyet Genel Müdürlüğü, yüzde 61.1'le Milli Eğitim Bakanlığı, yüzde 60.9'la Enerji ve Tabii Kaynaklar Bakanlığı, yüzde 60.6 ile İçişleri Bakanlığı, yüzde 60.2 ile Adalet Bakanlığı izledi. 
   Sağlık ve Turizm bakanlıkları ilk sekiz ayda yıllık ödeneklerinin yüzde 59.6'sını, Danıştay yüzde 59.4'ünü, TBMM yüzde 58.6'sını, DİE yüzde 57.9'unu, Jandarma Genel Komutanlığı yüzde 56.6'sını, Başbakanlık yüzde 52.8'ini, Yargıtay yüzde 51.9'unu, Cumhurbaşkanlığı yüzde 50.2'sini tüketti. 
   
   
</TEXT>
</DOC>
