<DOC>
<DOCNO> 154349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/siyaset/siy04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem'den yerel seçim için beraberlik çağrısı 
</HEADLINE>
<TEXT>

"Türkiye'de sol, sol olmaktan çıktı" diyen YTP lideri İsmail Cem, sosyal demokrat ve demokratik sol içerikli partilere, yerel seçimlerde beraberlik çağrısı yaptı 
     İSTANBUL Milliyet 

     YTP Genel Başkanı İsmail Cem, sosyal demokrat ve demokratik sol içerikli partilere, önümüzdeki yerel seçimlerde seçim beraberliği yapma çağrısı yaptı. Cem, partisince oluşturulan "Parti Okulu"nun Grand Cevahir Otel'de gerçekleştirilen ilk toplantısında, "21. Yüzyılda Sosyal Demokrasi, Statüko ile Değişimin Yarışı" konulu bir konuşma yaptı. 
     Türkiye'nin ilginç bir seçim yaşadığını ifade eden Cem, halkın kandırıldığını, meydanlarda kendini başka türlü tanıtan bir partinin iktidara geldiğini savundu. Bunun sorumlularının başında halkı canından bezdiren ekonomi politikaları uygulayan hükümetler olduğunu dile getiren Cem, "Sorumlu bir yerde biziz, sol olmaktan çıkmış bir sol'dur" dedi. 
     "Önümüzdeki yerel seçimlerde seçim beraberliği yapalım' diyoruz" diye konuşan Cem DSP, CHP, SHP, YTP'ye ait ya da bağımsız ancak sol düşünceyi savunan belediye başkanlarına bu modeli anlattıklarını ve destek gördüklerini söyledi. 
     
     Partilere iletilmedi 
     Sosyal demokrat ve demokratik sol içerikli partilerin seçime beraber girerek ortak aday göstermelerini önerdiklerini anlatan Cem, ancak bu öneriyi henüz diğer siyasi partilerle paylaşmadıklarını söyledi. 

</TEXT>
</DOC>
