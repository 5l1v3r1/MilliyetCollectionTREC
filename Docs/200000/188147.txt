<DOC>
<DOCNO> 188147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun19.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Thomas Weston Annan Planı çözüm için mükemmel fırsat 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, KKTC'de 14 Aralık'ta yapılacak genel seçimi muhalefetin kazanacağına inandıklarını söyledi. 
     Weston, Rum kesiminde yayımlanan Politis gazetesine verdiği demeçte, KKTC seçimlerine değinerek, Amerikalıların, muhalefetin seçimleri kazanacağına inanmaya devam ettiğini belirtti ve ''bu iyimserliğin bağımsız kuruluşlarca yapılan kamuoyu araştırmalarına dayandığını'' savundu. 
     Kıbrıs konusuna da değinen Weston, bu aşamada müzakere yapılmadığını, başka konuların ve safhaların ele alındığını, daha yapılacak çok iş bulunduğunu, BM Genel Sekreteri Kofi Annan planında değişiklik yapılıp yapılamayacağına bakmak gerektiğini kaydetti. 
     Weston, ''şu anda Kıbrıs konusunda müzakereler yapılmamakla birlikte, BM Genel Sekreteri'nin, koşulların var olduğuna karar vermesi durumunda görüşmelerin başlayabilmesi için hazırlıklar yapıldığını'' anlattı. ABD'nin görüşmelerin yeniden başlamasından yana olduğunu dile getiren Weston, ''Annan planının Kıbrıs sorununa bir çözüm bulunması için mükemmel bir fırsat olduğunu'' öne sürdü. 
     Rum yönetimi lideri Tasos Papadopulos'un Annan planında değiştirmek istediği noktaları bildiğini ifade eden Weston, Türk tarafının değişiklik önerip önermediğini, önermiş ise hangi noktaların değişmesini istediğini bilmediğini kaydetti. 
     Gazete aynı haberinde, Türkiye'nin Irak'a asker göndermesi konusundaki pazarlıkta Kıbrıs meselesinin de ortaya konulduğu haberlerinin yalanlandığını yazdı. 
     Gazeteye göre, üst düzeydeki diplomatik bir kaynak, Washington'un, Irak'a asker gönderilmesi karşılığında Türkiye'ye Kıbrıs konusunda destek vermeyi kabul ettiği haberlerini yalanladı. 
     Öte yandan, Simerini gazetesi, Ekim ayının son haftasında adayı ziyaret etmesi beklenen Thomas Weston'un Kıbrıs sorununun çözümü konusunda yeni bir girişim getirmeyeceğini yazdı. 
     Gazeteye göre, Weston, Amerika'nın Sesi Radyosu'na verdiği demeçte, ABD ve kendisinin, Kıbrıs sorununa bulunacak çözümün Annan planından gelmesi gerektiği görüşünde olduklarını anlattı. Kıbrıs sorununun 1 Mayıs 2004'e kadar çözümlenmesi temennisinde bulunan Weston, o zamana kadar çözüm bulunmaması durumunda Kıbrıslı Türklerin karşılaşacağını iddia ettiği sorunları, ''Kıbrıslı Türkler AB üyeliğinden yararlanmayacak. İki taraf arasındaki kişi ve ürünlerin dolaşımında sorunlar yaşanacak'' diye sıraladı. 
     Weston, aynı zamanda, Türkiye'nin siyasi zorluklarla karşı karşıya geleceğini ifade ederek, ''Türkiye'nin çelişkili bir durumda olacağını, çünkü bir yandan AB'ye girmek isterken diğer yandan AB üyesi bir ülkeyi yani 'Kıbrıs Cumhuriyeti'ni tanımamakta ısrar edeceğini'' söyledi. 
     
</TEXT>
</DOC>
