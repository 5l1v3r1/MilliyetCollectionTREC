<DOC>
<DOCNO> 176247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/ygokce.html </URL>
<DATE> 2003/08/17/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'nin meyve salatası 
</HEADLINE>
<TEXT>

   
   Trendeki yolcu saat başı çantasından çıkardığı meyveleri doğrayıp, pudra şekeri ekleyerek meyve salatası yapıyormuş. Sonra da pencereyi açıp, tabakla birlikte dışarı atıyormuş. Karşısındaki yolcu sinirlenmiş "Kardeşim, sabahtan beri meyve salatalarını hep dışarı döküyorsun, neden yemiyorsun ". Yanıtlamış salatacı "Meyve salatasını sevmem " 
   Bu komik öykü, Lucescu'yu bire bir yansıtıyor bize. Bursaspor gibi Beşiktaş'ın başına sürekli dert açmış bir takımla, Hagi gibi gerçek bir şeytanla mücadele ediyorsun, transfer ettiğin yıldız oyuncular yine kulübede. Yani transfer yapıyorsun, ama meyve salatası gibi servise koymuyorsun. 
   Ahmet Hassan oyuna baştan başlamalıydı, olmadı. Sergen cin zekasıyla hazır, ama fiziğiyle yetersiz. Guinti çıkıyor, fakat dökülen Pancu 90 dakika sahada. Bu salata gerçekten tadından yenmiyor. Lucescu, Şampiyonlar Ligi'ne iddialı ve hedef kovalayarak gireceğini ilan eden Beşiktaş'ta sanki başka şeyler söyler gibi. Olacak şey değil Beşiktaş, orta alanda, hücumda, savunmada inanılmaz top kaptırıyor. Pozisyon hazırlamaya çalışırken birden rakibe pozisyon veriyor. Neyse ki, kalesinde Cordoba var. Tıpkı Samsun'daki gibi yine Cordoba maçın efendisi. Ahmet Dursun'un gayretine, çaldığı toplara ve goldeki katkısına hayran kaldık. Özlenen bir arzuyla ısıra, ısıra futbol oynadı. Kaptan Tayfur'un ayağına sağlık. Attığı gol çok şıktı. Bu oyunda Lucescu'nun olumlu hiçbir katkısı yok. Cordoba'ya teşekkür etsin. Biraz da aynaya bakıp, kendini denetlesin. Yedek kulübesi turşu kurulacak yer değildir. Beşiktaş, iki haftada altı puanı aldı ama, gelecek hafta ligde ne yapacağı, Şampiyonlar Ligi'ne Eylül'de nasıl gireceği meçhul. 
   Hagi'nin Bursaspor'u en azından beraberliği hak ediyordu. Ancak yeni Rumenler ile Okan ve Ender gibi kıdemli yıldızlar henüz uyumlu bir takım oluşturamamış. Bursaspor, gelecek haftalarda daha başarılı sonuçlar alabilir. 
   Ali Aydın'ın otoritesine bravo. Ancak, Tayfur'un sarı karttan sonra Sertan'a yaptığı sert müdahale, ikinci sarıyı ve kırmızıyı gerektirirdi. 
   
      
   
</TEXT>
</DOC>
