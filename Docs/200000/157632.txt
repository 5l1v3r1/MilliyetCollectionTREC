<DOC>
<DOCNO> 157632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko04.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kilometrekareye 1928 kişi düşüyor... 
</HEADLINE>
<TEXT>

     Türkiye'de kilometrekareye düşen nüfus 88 kişi olarak belirlenirken, bu rakam İstanbul'da 1928 kişiyi buluyor. 
     Devlet İstatistik Enstitüsü DİE verilerine göre, kilometrekareye düşen nüfus Kocaeli'nde 334, İzmir'de 281, Hatay'da da 215 kişi olarak hesaplanıyor. 
     İl nüfusları içinde şehir nüfusunun en yoğun olduğu il de yüzde 90.7'lik oran ile İstanbul oldu. Buna karşılık Bartın'da şehir nüfusunun toplam il nüfusuna oranı yüzde 26.1'de kalıyor. 
     
     EN KALABALIK HANELER ŞIRNAK'TA 
     Türkiye genelinde ortalama 4.5 kişi olan hane halkı büyüklüğü Şırnak'ta 8.2 kişiye çıkarken, Çanakkale'de 3.3 kişi olarak belirlendi. 
     Medyan yaş Çanakkale, Kastamonu ve Balıkesir'de 32 olarak hesaplanırken, Van, Batman ve Şırnak'ta 16 yaşa kadar düşüyor. 
     6 ve yukarı yaşta Türkiye'de okuma yazma bilen nüfusun oranı yüzde 87 olarak belirlenirken, bu oran Şırnak'ta yüzde 66, Şanlıurfa, Ağrı ve Van'da yüzde 68'e kadar düşüyor. 
     Buna karşılık, İstanbul, Ankara, Tekirdağ, Eskişehir, Yalova, Kırklareli, Muğla, Antalya, Kocaeli, Isparta, İzmir, Bursa, Bilecik ve Sakarya'da bu oran yüzde 90'nın üzerine çıkıyor. 
     Toplam doğurganlık hızının en yüksek olduğu iller 7.1 çocuk ile Şırnak ve 6.7 çocuk ile Hakkari olarak belirlenirken, Edirne'de 1.7, Çanakkale, Kırklareli ve Eskişehir'de 1.8 çocuğa kadar iniyor. 
     Türkiye genelinde binde 43 olan bebek ölüm hızı Ardahan'da binde 77'ye kadar çıkarken, Trabzon'da binde 31'e kadar düşüyor. 
     
     İŞSİZLİK BATMAN'DA KOL GEZİYOR 
     Türkiye genelinde yüzde 9 olan işsizlik oranı da Batman'da yüzde 17, Osmaniye ve Şanlıurfa'da yüzde 15 olarak hesaplanırken, Çanakkale, Denizli, Kastamonu, Niğde, Bartın ve Muğla'da yüzde 4'te kalıyor. 
     İstihdam edilen nüfus içinde tarım sektörünün payı en az olan illerin yüzde 8 ile İstanbul ve yüzde 16 ile Ankara olduğu görülürken, bu oran Muş'ta yüzde 83'ü, Ardahan'da da yüzde 78'i buluyor. 
     Hizmetler sektörünün en fazla istihdam sağladığı şehir yüzde 64 ile Ankara olurken, bu oran Muş'ta yüzde 13'te kalıyor. 
     Sanayi sektöründe istihdam edilen nüfus yüzde 32 ile İstanbul'da en yüksek seviyesine ulaşırken, Ardahan, Hakkari, Bingöl ve Ağrı'da sadece yüzde 1 oldu. 
     Ücretli çalışanların en yüksek olduğu il yüzde 76 ile yine İstanbul olurken, yüzde 72 ile Ankara bu kenti takip etti. 
     Ücretlilerin oranın en düşük olduğu iller ise yüzde 14 ile Muş, yüzde 19 ile de Gümüşhane ve Ardahan oldu. 
     
</TEXT>
</DOC>
