<DOC>
<DOCNO> 158497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko44.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... Vergi indirim yasası Kongre'den geçti... 
</HEADLINE>
<TEXT>

     ABD'de vergi gelirlerinde 350 milyar dolarlık indirim öngören tasarı, Temsilciler Meclisi'nin ardından Senato'dan da geçerek yasalaştı. 
     ABD Başkanı George Bush'un seçim vaadleri arasında ön sıralarda yer alan vergi indirimi, Senato'da 50'ye karşı 51 oyla kabul edildi. Yasanın kabulünde sonucu belirleyen oy Başkan Yardımcısı Dick Cheney'den geldi. 
     Kongre sürecini böylece tamamlayan yasa, Başkan Bush'un onayından sonra kesinleşecek. 
     Kongrede kabul edilen indirim miktarı Başkan Bush'un 700 milyar dolarlık indirim öngören orijinal planının ancak yarısına ulaşsa da, gözlemciler bu tutarın da ABD ekonomisini canlandırmaya ve Bush'un gelecek yılki seçimlerde yeniden seçilme şansını artırmaya yeterli olduğunu bildiriyor. 
     Temettü ve sermaye gelirlerinden alınan vergilerin 2008 yılına dek yüzde 15 azaltılmasını ve gelir vergisi oranlarının düşürülmesini öngören vergi indirim yasası muhalefetteki Demokrat Parti tarafından ''zenginlerin çıkarını gözettiği ve ABD'nin kamu borç yükünü ağırlaştıracağı'' gerekçesiyle eleştirilere uğruyor. İndirim taraftarları ise vergilerin indirilmesinin ekonomiyi canlandıracağı ve yeni iş alanları yaratarak işsizliği azaltacağını savunuyor. 
     
</TEXT>
</DOC>
