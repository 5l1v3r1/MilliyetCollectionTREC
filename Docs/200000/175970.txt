<DOC>
<DOCNO> 175970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo23.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de lisanslar çıkıyor... 
</HEADLINE>
<TEXT>

     İkinci Futbol Ligi A Kategorisi ekiplerinden Göztepe'nin kulüp başkanı İskender Tuğsuz, pazartesi günü tüm oyuncuların lisanslarını çıkartacaklarını bildirdi. 
     İskender Tuğsuz, Göztepe A.Ş'de başkanlık görevinden ayrılan Feyyaz Gülmen ile Göztepe A.Ş'nin borçları konusunda biraraya geldiklerini söyledi. 
     Futbol Federasyonu tarafından alacakları onaylanan Cumhur, Zafer Biryol ve Cem'e olan borçların ödeneceğini kaydeden Tuğsuz, şöyle konuştu 
     ''Önemli bir aşama ve gelişmedir. Takımın öncelikle lige başlaması önemli. 3 oyuncunun alacaklarının ödenmesi ile lisans çıkartamadığımız oyuncuların lisanslarını çıkartabileceğiz. Daha sırada 10 oyuncuya olan borçlar var. İnşallah devamı gelir. Borçlar sıfırlanırsa, biz A.Ş'yi devralmaya hazırız.'' 
     
     TRANSFER ÇALIŞMALARI 
     Öte yandan transfer çalışmalarını sürdüren Göztepe, Gürsel Aksel Tesisleri'ne gelen Antalya Kepezspor'dan Göktuğ ile Sakaryaspor'dan Ferhat'a imza attırdı. 
     Kulüp Başkanı Tuğsuz, TSYD Ege Dostluk Kupası maçlarında eksikleri görme fırsatı bulduklarını kaydederek, ''Teknik direktörümüzün raporu doğrultusunda transfer çalışmalarını sürdürüyoruz. Akçaabat Sebatspor'dan Yunus ile Rizespor'dan Fatih ile de görüşerek bu transferleri de gerçekleştireceğiz. Ayrıca Samsunspor'dan Can için de görüşmelerimiz sürüyor'' diye konuştu. 
     
</TEXT>
</DOC>
