<DOC>
<DOCNO> 171593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun27.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Aileden biri gelinceye kadar cesetler morgda kalacak" 
</HEADLINE>
<TEXT>

     Devrik Irak lideri Saddam Hüseyin'in oğulları Uday ve Kusay'a ait olduğu belirtilen cesetlerin basına gösterilmesinin ardından Irak televizyonu, cesetlerin morgdaki görüntülerini yayınladı. 
     Bağdatlıları yeniden ekran karşısında toplayan görüntüler sırasında, spiker, ''İşte saraylarda yaşayan, insanları suçsuz yere öldüren Uday ve Kusay, şimdi bir çadırda ölü olarak yatıyor'' diye konuştu. 
     Görüntülerde iki kardeşin sakallarının kesildiği, yıkanıp temizlendiği ve vücutlarının alt kısmının örtüldüğü dikkat çekti. 
     
     ''CESETLER MORGDA KALACAK'' 
     Bu arada, Associated Press'in haberine göre, Amerikalı yetkililer, aileden biri gelinceye kadar cesetlerin morgda kalacağını açıkladı. Yetkililer, bir aile üyesi hak iddia edinceye kadar cesetlerin havaalanındaki soğutucuda muhafaza edileceğini söyledi. 
     Uluslararası basın kuruluşlarına mensup 15 gazeteci, bugün cesetleri görmeleri için Bağdat Uluslararası Havaalanı'nda bir çadıra kurulan geçici Amerikan askeri morguna götürüldü. 
     Her birine 20'den fazla kurşunun isabet ettiği cesetlerdeki çürükler, kurşun ve şarapnel delikleri dikkat çekti. 
     Amerikalı yetkililer kardeşlerin intihar etmiş olamayacağını, her ikisinin de Musul'daki eve düzenlenen operasyon sırasında aldıkları kurşun yaraları ve patlamalar nedeniyle öldüklerini belirttiler. 
     Amerikan askerlerinin 22 Temmuz'da Musul'da bir eve düzenledikleri operasyonda ölen ve birinin Kusay'ın 14 yaşındaki oğlu Mustafa olduğu ifade edilen diğer 2 ceset ise basına gösterilmedi. 
     
</TEXT>
</DOC>
