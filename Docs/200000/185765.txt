<DOC>
<DOCNO> 185765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko02.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CRM oskarlarında büyük ödül Turkcell'in... 
</HEADLINE>
<TEXT>

     CRM Institute Turkey tarafından düzenlenen ''Müşteri İlişkileri Ödülleri 2003'' sahiplerini buldu. 
     Movenpick Otel'de düzenlenen ödül töreninde, Büyük Ödül'e Turkcell değer görüldü. 
     Turkcell, Garanti Ödeme Sistemleri, Gima, Yapı Kredi Koray, Teba, Oyakbank ve New Holland Trakmak, Hürriyet ve Mars Group, 11 ayrı dalda ödül alırken, bazı şirket yöneticileri de ''Vizyoner Proje Yöneticisi'' beratına layık görüldü. 
     Müşteri ilişkileri yönetimi konusunda başarılı projeler yapan, müşteri odaklılık ilkesini benimseyen, CRM Müşteri İlişkileri Yönetimi bilincinin yaygınlaşmasına katkıda bulunan ve bu konuda kazandığı deneyimleri paylaşan kurumlar, Türkiye'de ilk defa ödüllendiriliyor. 
     CRM uygulamalarının tüm başlıklarında yüksek puan alan Turkcell, 6 ayda bir revize ettiği CRM planı ile Büyük Ödül'e layık görüldü. 
     Garanti Ödeme Sistemleri, Bonus derecelendirme projesiyle ''En avantajli müşteri programı'' ödülünü, gelişmiş teknoloji altyapısının sunduğu avantajları müşteri odaklı kullandığı için de ''Müşteri odaklı teknoloji kullanımı'' ödülünü kazandı. 
     
     KURUMSAL MÜŞTERİ MEMNUNİYETİ ÖDÜLÜ 
     Lojistik sektöründe faaliyet gösteren Mars Group, ''Kurumsal müşteri memnuniyeti'' ödülünü, Yapı Kredi Koray, ''İstanbul'' projesiyle ''Müşteri odaklı süreç yönetimi'' ödülünü, Süper Kazanç Sadakat Programı ile Gima, ''Bireysel müşteri memnuniyeti'' ödülünü, ''Kırmızı'' projesiyle Hürriyet ''En yaratıcı ilişki modeli'' ödülünü kazandı. 
     Beyaz eşya üreticisi Teba ''Müşteri odaklı e-ticaret modeli'' ödülünü, ''uluslararası Türk koltuğu'' ismiyle anılan traktör koltuğu ürünüyle de New Holland Trakmak ''Müşteri odaklı ürün tasarımı'' ödülünü aldı. 
     Kendi içinde sorunları bulunan 11 ayrı bankaya ait verileri tek bir çatı altında sorunsuz bir şekilde toplamayı başaran Oyakbank, bu sayede ''En başarılı veri entegrasyonu projesi'' ödülüne layık görüldü. 
     Oyakbank'a ikinci ödülü ise, bir grup şirketi olan Oyak Renault ile birlikte geliştirdiği bayi online satış sistemi projesi getirdi. Bu projeyle Oyakbank, ''En başarılı iş ortaklığı'' ödülünü de kazanmış oldu. 
     Müşteri ilişkileri yönetimi konusunda Türkiye'de bir standart olma özelliği taşıyan müşteri ilişkileri ödüllerine bu yıl sahip olan şirketler, unvanlarını 2004 yılının Ekim ayında ikincisi düzenlenecek ödül törenine kadar taşıyacak. 
     
</TEXT>
</DOC>
