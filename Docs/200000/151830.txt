<DOC>
<DOCNO> 151830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun16.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Şiilerin Kerbela'daki dini törenleri bugün sona eriyor 
</HEADLINE>
<TEXT>

     Irak'ta milyonlarca Şii'nin, Hazreti Hüseyin'in katledilişinin yıldönümünün 40. gününde Kerbela'da katıldığı dini törenler bugün sona eriyor. 
     Irak'ın her yerinden Kerbela'ya yaya ve araçlarla giden Şiilerin katıldığı dini törenlerde henüz herhangi bir taşkınlık yaşanmadı. 
     Bugünkü dini törenlere ''Milyonların Gösterisi'' adını da veren Şiiler, okudukları mersiyelerde, Amerikalılara ve İngilizlere karşı mücadelelerini sürdüreceklerini bildirirken, ''İşgalcilerin Irak topraklarından çekilmelerini ve Irak'ta milli bir rejimin kurulmasını'' istediler. 
     Kerbela'da bugün tahminen 5 milyon Iraklının katıldığı Hazreti Hüseyin'in matemi töreni öğle namazıyla sona erecek. 
     Bilindiği gibi, 10 Muharrem 61 Hicret yılında Hazreti Ali'nin oğlu Hazreti Hüseyin ile 72 kişi Yezid'in askerlerince katledildikten sonra, ölenlerin aileleri Kerbela'dan Şam'a yaya ve zincirlere bağlı olarak tutsak götürülmüşlerdi. 
     Öldürülenlerin başları da, Yezid için armağan diye getirilmişti. Bir süre tutsaklarla birlikte Şam'da kalan kesik başlar, 20 Safer günü Şehitlerin ölümünün 40. günü Kerbela'ya geri götürülmüş, Hazreti Hüseyin'in oğlu Zeynel Abidin tarafından cesetlerin yanına gömülmüştü. 
     





</TEXT>
</DOC>
