<DOC>
<DOCNO> 194157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/spo02.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega şoku 
</HEADLINE>
<TEXT>

   Fenerbahçe'ye 11 milyon dolar tazminat ödemeye mahkum edilen Arjantinli yıldız futbolu bıraktığını açıkladı. Ortega,"Türkiye'ye dönmek istedim ancak kabul edilmedi. Başka çarem kalmadı" dedi 
      MEHMET ÇİFTÇİ 

   
   "Beni istemediler" 
   ULUSLARARASI Spor Temyiz Mahkemesi tarafından Fenerbahçe'ye 11 milyon dolar tazminat ödemeye mahkum edilen Ariel Ortega dün gece Metro TV'ye şok bir açıklama yaparak futbolu bıraktığını söyledi. CAS'ın kararından sonra ilk kez bir TV'ye konuşan Ortega, "Fenerbahçe bana tek bir çıkış yolu bıraktı, o da futbolu bırakmak. Oysa Fenerbahçe kulübünü arayarak diyalog çağrısında bulundum. Yaptıklarımın doğru olmadığını, isterlerse tekrar döneceğimi söyledim. Ancak bunu kabul etmediler" dedi. 
   
   Paralar uçtu 
   OLAYLAR karşısında yorulduğunu vurgulayan Ortega, "Fenerbahçe bilsin ki ben de kaybettim, onlar da kaybedecekler. Çünkü bende onlara ödeyecek tek bir kuruş yok. Fenerbahçe istediğini yapabilir. Bu parayı benden almaya çalışırlarsa başka yolları denemeleri gerekir" ifadelerini kullandı. Bundan sonra doğduğu yer olan Juyjuy'a döneceğini ve sakin bir hayat sürmek istediğini kaydeden Arjantinli yıldız, "Zaten bu karar futbol hayatımı bitirmeye yönelikti. Bunu da başardılar" diye konuştu. 
   
   'Geri dönsün'    TARAFTAR, Ortega'nın Fenerbahçe'ye dönmesini istiyor. İnternet ortamında yapılan çeşitli anketlerde Sarı - Lacivertliler'in yüzde 70'inden fazlası Arjantinli yıldızın tekrar takıma dönmesini isterken, sadece az bir kısmı gelmemesinden yana bir tavır sergiledi. 
   
   Çek polemiği    FENERBAHÇE Başkanı Aziz Yıldırım, eski yönetici Sadettin Saran'ın, kulüp adına kullandığı 150 bin dolarlık çekin ödenmemesi gibi bir iddianın gerçek olmadığını söyledi. Yıldırım, bu çeki tüm yöneticilerin verdiğini, kendilerinin de buna karşılık 8 Mayıs tarihli bir çek teslim ettiklerini belirtti. 
   
   Fener'de değişim    Daum kadroda revizyona gidiyor. Ümit, Yusuf ve Mahmut ilk on birde forma giyecek, Van Hooijdonk ile Tuncay ise forvette görev yapacak 
   YALÇIN TÜRK 

   Düşüşe çare arıyor 
   ÇAYKUR Rizespor maçının hazırlıklarını dün tamamlayan Fenerbahçe'de Ümit, Yusuf ve Mahmut'a şans doğdu. Bursa maçından bu yana yaşanan düşüşü gözönüne alan Daum, sol kanatta Petkov - Mahmut ikilisini kullanacak. Ümit'i tekrar ön liberoya çekecek olan tecrübeli teknik adam, Yusuf'a ise forvetin arkasında forma verecek. Van Hooijdonk ile Tuncay da forvette birlikte oynayacak. 
   
   Futbolculara uyarı 
   DAUM, oyuncularıyla yaptığı toplantıda, özellikle son vuruşlarda çok dikkatli olmalarını gerektiğini ifade etti. Alman teknik adam, "Son maçlarda top kayıpları ve pozisyonları kaçırma yüzdemiz fazla. Artık puan kaybetmeyelim" dedi. Öte yandan Fenerbahçe Birleşik Vakıf Başkanı Aziz Yılmaz, Beşiktaş derbisi için Kadıköy Körler Derneği'ne 50 bilet hediye etti. 
   
   Gönül birliği    İLHAN GÜLER 

   GENÇLERBİRLİĞİ ve Beşiktaş taraftarı, dün bir araya gelerek dostluk mesajı verdi. Anadolu Beşiktaşlılar Derneği Başkanı Hıdır Şimşek ile 1923 Gençlerbirliği Taraftar Derneği Başkanı Zeki Celasun birbirlerine çiçek vererek zorlu karşılaşma öncesi başarı diledi. 
   
   
</TEXT>
</DOC>
