<DOC>
<DOCNO> 190114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun26.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak Almanya'da vizyona girdi 
</HEADLINE>
<TEXT>

     ''Asmalı Konak'' dizisinden sinemaya uyarlanan film, Almanya'nın Essen kentinde düzenlenen galayla Avrupa'da vizyona girdi. 
     Essen Cinemaxx'da yapılan galaya, filmin başrol oyuncuları Özcan Deniz ve Nurgül Yeşilçay'ın yanı sıra Ege Aydan, Kenan Bal, Menderes Samancılar, Selda Özer, Devrim Saltoğlu ve filmin senaristi Meral Okay katıldı. 
     Cinemaxx'ın 4 ayrı sinema salonunda 5'er dakika arayla vizyona giren ''Asmalı Konak'' filmini yaklaşık 1800 kişi izlerken, film ekibi tüm salonları dolaşarak hayranlarıyla sohbet etti. 
     Birçok sinemaseverin dışarıda kaldığı galada, biletler karaborsada 100 Euro'dan alıcı buldu. 
     ''Asmalı Konak'' dizisinin ilk bölümünü çeken filmin yönetmeni Abdullah Oğuz, A.A muhabirine yaptığı açıklamada, ''Bu benim finalim değildi, ama böyle bir final ile bitirmek zorunda kaldım. Final için yaptığım araştırmada halkın yüzde 80'i böyle bitmesini istedi. Halkın çoğunluğu bu finali görmek istiyordu. Bu kadar halka mal olmuş bir filmde de onların isteğini yerine getirmek zorundaydım'' dedi. 
     Filmin başrol oyuncularından Nurgül Yeşilçay da, mutsuz sonları sevdiğini belirterek, ''Filmin senaristi ben olsaydım filmi mutsuz bir şekilde sonlandırırdım'' diye konuştu. 
     Kendisinin filmdeki ''Bahar'' adıyla bütünleştirildiğini, ancak bunun kendisi için bir dezavantaj oluşturmadığını belirten Yeşilçay, ''İyi bir ekiple doğru bir projede çalışırsam bu sefer de halk ona adapte olacaktır'' dedi. 
     
     ŞÖHRETE İNANIP YOLA ÇIKAN YOK 

     Filmin başrol oyuncusu Özcan Deniz, şöhrete inanmadığını belirterek, ''Ekibimizde şöhrete inanıp yola çıkan hiç kimse yok. Aslında çok saldırıya uğradık. Basının tek gündemi bizdik. Ama onlara bizi küçük düşürecek hiçbir açık vermedik ve bu da bizim halkımız tarafından sevilmemizi sağlayan etkenlerden biri oldu'' diye konuştu. 
     Filmde, dizinin aksine kendi sesi ile yer almasına da değinen Deniz, şunları söyledi 
     ''Dizilerde dublaj yapılıyor. Sesli çekilmiyor. Sesli bir film çekilirken kendi sesimi kullanmamam büyük hata olurdu. Yapımcılarımız ve yönetmenimiz bana bir fırsat verdi bunu kullandım. Benim tek derdim işimi iyi yapmak.'' Filmin tiyatro kökenli oyuncularından Ege Aydan, ''Dizi çok beğeni kazanınca sorumluluklarımız da o oranda arttı. Artınca işe sarılma heyecanımız da arttı. Çok zor bir işi başardığımızı düşünüyorum. Çünkü çok popüler olmuş, Türkiye'yi yerinden sarsmış bir dizinin filmini çekmek gerçekten çok zor bir şey'' dedi. 
     Oyunculardan Kenan Bal, filmin devamını beklediğini, ancak yapımcılardan kendilerine bununla ilgili bir bilgi ulaşmadığını belirterek, ''İkinci bir film olmayabilir, ancak halkın dizinin devamını istediğini biliyoruz. Medyanın çok yoğun bir talebi var. Biz çok severek oynadığımız rolümüze devam edebiliriz'' diye konuştu. 
     Menderes Samancılar, vizyondaki bir film ile ilgili açıklamalarda bulunmanın yanlış olduğunu belirterek, şunları söyledi 
     ''Biz eli ayağı düzgün bir film yaptığımıza inanıyoruz. Finalden de izlediğimiz kadarıyla herkes memnun. Bir çok kişi farklı sonlar bekliyordu, ancak böyle olması filme başka bir hava getirdi. Önemli olan insanların bu finali de sevmiş olması. O bize yetiyor. Ak pak bir film yaptık ve filmimizin tümü ile arkasındayız.'' 
     
     GİŞE REKORU KIRMAK İSTİYORUZ 

     Filmin Avrupa'da dağıtımını sağlayan ''MaXXimum Film und Kunst GmbH'' şirketi Genel Müdürü Anıl Şahin de, ''Asmalı Konak'' ile Almanya'da gösterime sunulan Türk filmlerinde gişe rekoru kırmak istediklerini belirterek, ''Rekor şu ana kadar 240 bin izleyici ile 'Eşkiya' filminde. Asmalı Konak ile 300 bine ulaşmak istiyoruz. Bu hafta sonu büyük bir seyirci sayısı bekliyoruz'' dedi. 
     Almanca alt yazıyla 23 Ekim Perşembe günü Almanya, Avusturya ve İsviçre'deki sinemalarda gösterime girecek olan ''Asmalı Konak''a, Almanların da büyük ilgi gösterdiğini belirten Şahin, filmin Alman medyası tarafından büyük bir ilgiyle izlendiğini kaydetti. 
     
</TEXT>
</DOC>
