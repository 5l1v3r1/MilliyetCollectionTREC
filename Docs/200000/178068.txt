<DOC>
<DOCNO> 178068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur23.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nda 10 yönetici teslim oldu 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında ifadelerinin alınması kararlaştırılan 26 kişiden 6'sı, kendi istekleriyle Şişli Cumhuriyet Başsavcılığı'na geldi. 
     Avukatlarının verdiği bilgiye göre, İmar Bankası'nın yönetim kurulu üyesi olan Yaşar Avni Güral, eski Genel Müdür Hilmi Başaran, Genel Müdür Yardımcısı Sadık Karagöz, mali birim müdürleri Nuray Özen, Çiğdem Karakoç ve Nedim Çokçok, kendi istekleriyle Şişli Cumhuriyet Başsavcılığı'na geldi. 
     Bu kişiler, soruşturmayı yürüten cumhuriyet savcılarınca ifadelerine başvurulmak üzere adliyede bekliyor. 
     
     4 KİŞİ DAHA... 

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında ifadelerinin alınması kararlaştırılan 26 kişiden 4'ü daha, kendi istekleriyle Şişli Cumhuriyet Başsavcılığı'na geldi. 
     A.A muhabirinin aldığı bilgiye göre, soruşturma kapsamında aranırken bugün kendi istekleriyle Şişli Cumhuriyet Savcılığı'na gelen İmar Bankası'nın eski Yönetim Kurulu üyesi Yaşar Avni Güral, eski Genel Müdür Hilmi Başaran, Genel Müdür Yardımcısı Sadık Karagöz, mali birim müdürleri Nuray Özen, Çiğdem Karakoç ve Nedim Çokçok, savcılık tarafından sorgulanmadan bekletildi. 
     Bu bekleyiş sırasında, yine ifadeleri alınmak üzere aranan Suat Uzunali, Tacettin Pak, Mustafa Say ve Nedim Bulat da kendi istekleriyle aynı yere geldiler. 
     Soruşturmayı yürüten savcılar, bu kişilerin sorgularının yapılması amacıyla İstanbul Mali Şube Müdürlüğü'ne gönderilmesini kararlaştırdı. 
     Bunun üzerine polisin teslim aldığı 10 kişi, saat 15.30 sıralarında kelepçe takılmadan adliyenin garaj bölümünde 3 polis otomobiline bindirilerek, İstanbul Mali Şube Müdürlüğü'ne götürülmek üzere yola çıkartıldı. 
     Bu 10 kişinin, halen şubede tutulan İmar Bankası'nın eski Yönetim Kurulu üyeleri Birol Çilingir ve Gürol Demirkol, eski Genel Müdür Yardımcıları Mehmet Koray Özkaya ve Sami Bulut, bankada Borsa ve Mali İşler Sorumlusu olarak çalışan G. Handan Targın ve Dilek Atıcı ile sorgulandıktan sonra yeniden savcılığa çıkartılacakları öğrenildi. 
     Öte yandan, savcılığın ifadelerine başvurmak istediği Uzan ailesi mensuplarının da aralarında olduğu diğer 10 kişinin aranmasına devam ediliyor. 
     
</TEXT>
</DOC>
