<DOC>
<DOCNO> 195644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/siyaset/siy05.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatip kapatılmalı 
</HEADLINE>
<TEXT>

   YÖK Başkanı Kemal Gürüz, "Meslek liselerindeki öğrenci sayısında azalma yok. Tek azalma imam hatiplerde. İmam hatip liseleri kesinlikle kapatılmalıdır" dedi 
      FUAT KARS Bursa DHA 

   
   YÖK Başkanı Prof. Dr. Kemal Gürüz, imam hatip liselerinin kapatılmasının zamanının geldiğini söyledi. Bursa'da yayın yapan AS TV'nin sorularını yanıtlayan Gürüz, Milli Eğitim Bakanı Hüseyin Çelik'in kamuoyunu doğru ve sağlıklı bilgilendirmediğini, meslek lisesi öğrencilerinin mağdur edildiği iddiasının doğru olmadığını kaydetti. Bu liselerdeki öğrenci sayısında azalma olmadığını da belirten Gürüz, "Tek azalma imam hatiplerdeki öğrenci sayısında. Benim kanaatim imam hatip liselerinin kapatılması gerektiğidir. İmam hatip liseleri kesinlikle kapatılmalıdır" dedi. Sadece ilahiyat fakültesi mezunu ve üst düzey din adamlarının vatandaşlarla muhatap olması gerektiğini kaydeden Gürüz, şöyle konuştu "Bir mesleki lise olarak, ortaöğretimde imam hatip liselerine gerek yok. Çünkü ilkokul dördüncü sınıftan itibaren öğrencilere zorunlu din dersi veriliyor. Dinin pratiğiyle ilgili bazı eksiklikler kalıyorsa, Diyanet'in faaliyetleriyle giderilir." 
   Üniversitelerde türbanın serbest bırakılamayacağına da değinen Gürüz, Dışişleri Bakanı Abdullah Gül'ün türban yasağına İlerleme Raporu'nda yer verilmediği için AB'ye sitem ettiğini anımsatarak, "Ben de AB'ye, sitem edenlere sitem etmedikleri için sitem ediyorum" diye konuştu. 
   
   'Dershaneler de kapatılsın' 
   Gürüz, Uludağ Üniversitesi'ndeki panelde yaptığı konuşmada ise, dershanelerin de kapatılması gerektiğini belirtti. Dershanelerin amaç olmaktan çıkıp araç haline dönüştüğünü, bazı dershanelerin irtica yuvası haline geldiğini, bunu da dershaneler birliğinin, gazetelere verdiği ilanla kamuoyuna duyurduğunu söyleyen Gürüz, "Benim yetkim olsa dershaneleri kapatırım" şeklinde konuştu. Gürüz, "Siyaseti düşünüyor musunuz " sorusuna da "Girmeyeceğim gibi entelektüel bir şey söylemek istemiyorum" yanıtını verdi. 
   
   Kimisi türban, kimisi Irak için    M. AKİF ERDEM, DİNÇER ŞEREF 

   İSTANBUL Eminönü'nde aralarında türbanlıların da bulunduğu bir grup avukat, Yargıtay 4. Ceza Dairesi'ndeki bir duruşmada türbanlı sanığın salondan çıkarılmasını dün yürüyüş yaparak protesto etti. Sirkeci Adliyesi'nin önünde toplanan grup, alkışlarla Sultanahmet'teki İstanbul Adliyesi'ne doğru yürüyüşe geçti. Grup burada adına basın açıklaması yaparak dağıldı. Çağdaş Hukukçular Derneği ÇHD İstanbul Şubesi'ne üye bir grup avukat ise, "Irak halkının direnişine destek vermek" amacıyla Beyoğlu'nda yürüyüş yaptı. Yaklaşık 30 avukat slogan atarak Galatasaray Postanesi önüne kadar yürüdü. 
   
   
   
</TEXT>
</DOC>
