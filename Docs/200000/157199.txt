<DOC>
<DOCNO> 157199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/guncel/gun20.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

     Ege salıncak gibi 
     Ege beşik gibi sallanıyor... İlk deprem Muğla Milas'ta önceki gece saat 01.18'de yaşanırken, büyüklüğü 3.3 olarak ölçüldü. Yine Muğla Datça'da saat 10.12'de 3.4 büyüklüğünde bir deprem oldu. İzmir'in Seferihisar ilçesinde de dün saat 12.10'da 2.9 büyüklüğünde deprem meydana geldi. Depremler can ve mal kaybına yol açmadı. 
     
     Hizbut Tahrir'e tutuklama 
     Ankara polisinin koordinesinde Türkiye genelinde Hizbut Tahrir örgütüne yönelik operasyonda gözaltına alınan 12 kişi, dün çıkarıldıkları Ankara DGM'de tutuklandı. Aralarında örgütün Türkiye Sorumlusu Yılmaz Çelik'in de bulunduğu 12 kişinin, silahsız "İslam Devleti" kurma hazırlığında oldukları öğrenildi. 
     
     Kumkapı'da çöp ev 
     Kumkapı'da çöp ev bulundu. Nişanca Mahallesi İsmail Sefa Sokak'taki 4 katlı binanın giriş katındaki daireye giren Eminönü Belediyesi'ne bağlı ekipler, tüm odaları dolduran çöplerle karşılaştı. Akli dengesi yerinde olmayan anne Özden ve kızı Melek Şahin'in yaşadığı evdeki çöpler, dışarı çıkarıldı. Ardından, evde ilaçlama yapıldı. 
     
     Hocalara gösteri davası 
     Eğitim-Sen Genel Başkanı Alaaddin Dinçer ile 49 öğretmenin, "Toplantı ve Gösteri Yürüyüşleri Kanunu'na muhalefet etmek"ten yargılanmalarına Fatih 1. Asliye Ceza Mahkemesi'nde başlandı. Sanık avukatları, demokratik haklarını kullanan müvekkillerin eylemlerinin, kamu düzenini sarsıcı nitelikte olmadığını belirterek, be-raatlarını talep etti. Duruşma ertelendi. 
     
     Yalçınbayır'ın acı günü 
     AKP'li Ertuğrul Yalçınbayır'ın dünürü Mehmet Erdal Gençer 47 , önceki gece Bursa - İzmir Karayolu'nun Orhaneli Kavşağı'nda meydana gelen trafik kazasında yaşamını yitirdi. Haberi partisinin Antalya'da yaptığı toplantıda öğrenen Yalçınbayır, hemen Bursa'ya geldi. Yalçınbayır, bugünkü cenaze törenine de katılacak. 
     
     Bağcılar'da infaz 
     Bağcılar Hürriyet Mahallesi Mine Sokak'ta yürüyen Mehmet Gündoğdu 43 , plakası alınamayan bir otomobilden kurşun yağmuruna tutuldu. Gündoğdu, olay yerinde yaşamını yitirirken, saldırganlar aynı araçla kaçtılar. Polis, Mehmet Gündoğdu'nun, namus meselesi yüzünden öldürülmüş olabileceği ihtimali üzerinde duruyor. 
     
     3 Türk Bulgaristan'a kaçtı 
     Bulgaristan'ın Burgaz kenti açıklarında limana giriş için sıra bekleyen "Ortak" adlı bir Türk gemisinden denize atlayan Süleyman Ağacı 27 , Mehmet Ünay 36 ve Demet Özgür 22 adlı üç kişi, 5 kilometre yüzerek Bulgaristan'a kaçtı. Yakalanan üç kaçak, ifadelerinde Türk vatandaşı olduklarını ve Bulgaristan'a iltica etmek istediklerini söyledi. 
     
     Kapkaççılar 'nema'landı 
     Bostancı'da, otomobilini park etmeye çalışan Zeynep Makbule Dinçer'i hedef seçen kapkaççılar, içinde eşinin bankadan aldığı zorunlu tasarruf anaparasının yanı sıra 1.5 milyar liranın bulunduğu çantayı alarak kaçtı. Göztepe Polis Merkezi'ne başvuruda bulunan Dinçer, kapkaççıların eşk lini verdi. 
     
     'Geleceğin doktorları' 
     İlaç sektörünün devi GlaxoSmithKline, Çağdaş Yaşamı Destekleme Derneği ile birlikte, tıp öğrencilerine destek olmak amacıyla "Geleceğin Doktorları" isimli bir proje başlattı. The Marmara Oteli'nde basın toplantısı düzenleyen GlaxoSmithKline Türkiye Genel Müdür Yardımcısı Ömer Velicangil, projenin ilaç sektöründe "sağlık alanında eğitim" konusundaki ilk sosyal sorumluluk projesi olduğunu açıkladı. Proje kapsamında ilk etapta 300, bir yılda 500 öğrenciye burs verilmesi planlayor. 
     

</TEXT>
</DOC>
