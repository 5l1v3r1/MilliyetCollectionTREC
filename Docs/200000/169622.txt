<DOC>
<DOCNO> 169622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur36.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum Kaymakamı "Hastane için tehlike geçmiş gibi görünüyor" 
</HEADLINE>
<TEXT>

     Bodrum Kaymakamı Osman Ekşi, Konacık'taki yangının kısmen kontrol altına alındığını bildirdi. 
     Ekşi, Konacık Beldesi'nde henüz belirlenemeyen bir nedenle çıkan ve rüzgarın etkisi ile büyüyen yangının kısmen kontrol altına alındığını kaydetti. 
     Yangının yerleşim bölgelerini tehdit etmediğini vurgulayan Ekşi, ''Rüzgar ve yüksek sıcaklık, söndürme çalışmalarını olumsuz etkiliyor. Ancak yangının önemli bir bölümü kontrol altına alındı. Bölgede yangın nedeniyle boşaltılan ev yok'' dedi. 
     Öte yandan Bodrum Devlet Hastanesi'nin Başhekimi Opr. Dr. Oğuz Berkan Şahin, taburcu edilen hastaların ardından hastanede kalan 11 hastadan 9'unun, bölgedeki özel hastanelere sevk edildiğini kaydetti. Alevlerin bir ara hastaneye 30 metre kadar yaklaştığını ifade eden Şahin, ''Ancak şu an için soğutma çalışmaları başlatıldı, hastane için tehlike geçmiş gibi görünüyor'' dedi. 
     Şahin, karbonmonoksit zehirlenmesi şikayetiyle gelen hastalar bulunduğunu da kaydetti. 
     Yangın Nöbetçi Amirliği yetkilileri, yangının güney yönünde kısmen durdurulduğunu, doğu tarafına bir yayılma söz konusu olduğunu belirttiler. Yangının 40-50 hektarda etkili olduğunu kaydeden yetkililer, yerleşim yerlerinin tehdit altında olmadığını vurguladılar. 
     Muğla Valisi Hüseyin Aksoy ise yaptığı açıklamada havadan söndürme için ekiplerin yeterli olduğunu kaydederek, ''Daha fazla uçakla müdahale etmek, kaza riskini de getirir'' dedi. 
     
</TEXT>
</DOC>
