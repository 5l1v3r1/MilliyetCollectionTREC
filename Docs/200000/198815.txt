<DOC>
<DOCNO> 198815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun21.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Avrupa'nın tutumu bizi cesaretlendirdi 
</HEADLINE>
<TEXT>

     İran, Avrupa ülkelerinin Uluslararası Atom Enerjisi Ajansı UAEA Yönetim Kurulu toplantısında, ABD'nin Tahran'ın nükleer programının BM Güvenlik Konseyi'ne taşınmasını reddetmesi dahil izlediği tutumdan cesaret aldığını bildirdi. 
     Dışişleri Bakanlığı sözcüsü Hamid Rıza Asefi, bugün düzenlediği basın toplantısında, İngiltere, Fransa ve Almanya'nın İran ile ilgili izlediği tutumdan geri adım atmayı seçeceği yönündeki haberlerin doğru olmadığını, aksine işaretler bulunduğunu söyleyerek, ''Avrupalılar şimdiye kadar verdikleri taahhütleri yerine getirdiler ve gelecekte de böyle davranacaklarını umuyoruz. Onların bu davranışı bizi ciddi ve yapıcı işbirliğine teşvik etti'' dedi. 
     Washington ve Londra'nın, ABD'nin İran'a karşı uyguladığı tek yanlı ambargoya İngiltere'nin de katılması için anlaştığı haberlerinin doğru olmadığını belirten Asefi, ''İngiltere Dışişleri Bakanı Jack Straw, ülkesinin İran ile olan ilişkilerini büyütmek istediğini ifade etti. UAEA Yönetim Kurulu toplantısında İngiltere olumlu rol oynadı'' diye konuştu. 
     ''AB ile aramızda iyi bir fikir birliği mevcut ve iki tarafın çıkarına olan bütün konular hakkında görüşüyoruz. Avrupalı yetkililerin dediği gibi İran ve AB arasında yeni bir sayfa açıldı'' diyen Asefi, UAEA Yönetim Kurulu toplantısında İran'ın beklentilerin aksine hareket eden ülkelerin bu davranışlarını telafi etmelerinin yanı sıra işbirliğinin sürmesi için uygun ortamı yaratacağını umduğunu kaydetti. 
     
     BUSH'UN BAĞDAT ZİYARETİ 
     Sözcü, ABD Başkanı George Bush'un gizlice Bağdat'ta Amerikan askerlerini ziyaret etmesine ilişkin, Bush'un 7 ay önce Irak'ta zafer kazandıklarını ve güvenliği sağlamakta olduklarını açıkladığını, ancak üzerinden çok zaman geçmesine rağmen gizlice Şükran Günü'nde Bağdat'ı ziyaret etmesinin yaptığı açıklamanın içeriğine ters düştüğünü söyledi. 
     Asefi, ''Bush Irak'ı özgürlüğüne kavuşturduğunu iddia ediyorsa Bağdat'a daha görkemli bir ziyaret düzenleyerek, Irak halkı tarafından da ağırlanabilirdi. ABD Irak'ta hem güvenliğin sağlanması, hem de diğer konularda yenilgiye uğradı'' diye konuştu. 
     
     EL KAİDE 
     Asefi, bir gazetecinin İstanbul'da meydana gelen patlamalardan sonra El Kaide'nin İran'a yönelik bir tehdidi olup olmadığı sorusunu, ''Bu konuyu istihbarat ve güvenlik güçlerimize sormalısınız'' diye yanıtladı. 
     
</TEXT>
</DOC>
