<DOC>
<DOCNO> 178764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur07.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzdolabının bozuk fişi can aldı 
</HEADLINE>
<TEXT>

     Hüseyin TÜCCAR BURSA, DHA 
     

SOĞUK su içmek için elektrik kaçağı yapan buzdolabının fişini prize takmak isteyen 16 yaşındaki Erdoğan Yörü, annesinin gözleri önünde elektrik akımına kapılıp öldü. Oğlunun öldüğünü gören Zuhal Yörü, bayıldı. 
     Bursa Organize Sanayi Bölgesi'nde bulunan Atatürk Endüstri Meslek Lisesi Mobilya Dekorasyon Bölümü 1'inci sınıfta okurken üst üste sınıfta kalınca eğitimi bırakan Erdoğan Yörü, 4 ay önce Gençosman Mevkii'ndeki ayakkabıcılar çarşısında çırak olarak işe başladı. Dün öğle saatlerinde, çalıştığı işyerine yakın olan Bahar Mahallesi'ndeki evine yemeğe gelen Erdoğan Yörü, annesinden soğuk su istedi. 
     Oğluna, prizdeki kaçak nedeniyle buzdolabını çalıştırmadıklarını söyleyen Zuhal Yörü, yemeklerin bozulmaması, suyun soğuması için çocuğundan buzdolabının fişini dikkatli olarak prize takmasını isterken, önceki akşam babasının bu nedenle tehlike atlattığını hatırlattı. Ancak buzdolabının fişini prize takmaya kalkışan genç, elektrik akımına kapılıp yere yığıldı. 
     Acılar içersinde kıvranan oğlunu görünce bağırarak yardım isteyen Zuhal Yörü'nün yardımına komşuları koştu. Otomobile bindirildikten sonra yolda ambülansa nakledilerek Devlet Hastanesi'ne kaldırılan çocuğa acil serviste müdahale yapıldı. Oğlunun yaşaması için dua eden Zuhal Yörü, bir süre sonra acı haberi alınca çılgına döndü. Oğlum ölemez' dedikten sonra bayılan acılı anne acil servise kaldırıldı. Sakinleştirici iğne vurulan Zuhal Yörü daha sonra evine gönderildi. Erdoğan Yörü'nün ölümüyle ilgili soruşturmaya Bursa Cumhuriyet Savcılığı'nca başlandı. 
     
</TEXT>
</DOC>
