<DOC>
<DOCNO> 163359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur20.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UNICEF Kadın-erkek eşitsizliği AB yolunu kapatır... 
</HEADLINE>
<TEXT>

     UNICEF Genel Direktörü Carol Bellamy, ''Tüm Çocuklar Eşit Haklara Sahiptir'' kampanyasına katılmak üzere Türkiye'ye geldi. 
     Bellamy, İstanbul Atatürk Havalimanı'nda basın mensuplarına yaptığı açıklamada, Türkiye'ye gelmesinin birkaç nedeni olduğunu belirterek, ''Türkiye'de bütün kız çocuklarının okula gitmesine'' yönelik bir kampanya başlatılacağını söyledi. 
     Bütün erkek çocuklar gibi tüm kızların da okula gitmesi gerektiğini vurgulayan Bellamy, şöyle konuştu 
     ''Türkiye'de her 8 kız çocuğundan 1'i okula gitmiyor. Bu çok üzücü bir durum. Çünkü kız çocuklarının okula gitmemesi birçok kötü etkiyi beraberinde getiriyor. Kız çocukları, okumuşlar, eğitilmişlerse çok daha sağlıklı insanlar olarak yetişiyorlar. Bu da bebek ve çocuk ölümlerini azaltan faktör oluyor.'' Bellamy, kız çocuklarının okula gitmemesiyle ilgili durumun Türkiye'de çok kötü bir noktada olmadığına da işaret ederek, ''Ama yine de üzerinde durulması gerekiyor ki kızlar ile erkekler arasında okula gitmede büyük bir fark var. Türkiye'nin AB'ye girmeye hazırlandığı süreçte özellikle üzerinde durması gereken noktalardan bir tanesi, kız ve erkek çocuklar arasındaki farkı kapatmak olmalıdır'' dedi. 
     UNICEF Genel Direktörü Carol Bellamy, bugün bir kampanya daha başlatılacağını hatırlatarak, ''Bütün çocuklar eşit haklara sahiptir ve her çocuk bu haklardan yararlanmalıdır. Bunlar engelli, mülteci çocuklar olabilirler. Okula gitmeyen kız çocukları olabilir. Durumları ne olursa olsun hiçbir çocuk dışarıda bırakılmamalıdır'' diye konuştu. 
     Bellamy, söz konusu kampanya kapsamında bugün Taksim'de ''Festival Yürüyüşü''ne katılacak. 
     
</TEXT>
</DOC>
