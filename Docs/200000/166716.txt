<DOC>
<DOCNO> 166716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko06.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Son rekor 3.8 milyar dolar 
</HEADLINE>
<TEXT>

Haziran ayında yeni bir rekora imza atan ihracat yüzde 39.1 artarak 3.8 milyar dolar oldu. İhracat ilk altı ayı 21.7 milyar dolarla, son bir yılı ise 41.7 milyar dolarla kapattı 
     Türkiye'nin haziran ayı ihracatı, yüzde 39.1 artışla yeni bir rekor kırarak 3 milyar 829 milyon 549 bin dolar olarak gerçekleşti. Türkiye İhracatçılar Meclisi TİM verilerine göre, yılın ilk altı ayındaki ihracat da yüzde 34.6 artışla 21 milyar 691 milyon 968 bin dolar oldu. 1 Temmuz 2002 - 30 Haziran 2003 tarihleri arasında gerçekleşen bir yıllık ihracat tutarı ise yüzde 30.8 büyüme ile 41 milyar 752 milyon 760 bin dolara ulaştı. 
     Haziranda zeytin ve zeytinyağı ihracatı yüzde 205.9 büyüme gösterirken, tütün ve fındıkta düşüş gözlendi. İhracatın lokomotif sektörü hazırgiyim ve konfeksiyon 1 milyar dolarlık ihracat tutarına yaklaştı. Kriz sonrası büyük bir sıçrama kaydeden taşıt araçları ve yan sanayi ürünleri ihracatı da yüzde 72.9 artışla 664.7 milyon dolar seviyesine yükseldi. 
     
Satıcı Gerilla savaşındayız, lay lay lomdan kurtulalım      TİM Başkanı Oğuz Satıcı, kapasite kullanım ve büyüme oranlarının rakamsal olarak çok sevindirici olduğunu, ancak bu açıklamaların satır aralarını okuduklarında mevcut büyümenin Türkiye'nin sorunlarına çare getirmediğini gördüklerini söyledi. Satıcı, "Türkiye'de yaratılmaya çalışılan pembe ve bulutlu havadan, bizim piyasa tabiriyle lay lay lom havasından kurtulmamız gerekiyor. Şartlar bizi gevşetmesin, bizim tek sorunumuz üretimsizlik" dedi. 
     
     Euro bazında artış yüzde 18 
     TL'nin değerlenmesiyle pazar stratejilerinin değiştiğini vurgulayan Satıcı, "Türk ihracatçısı da zaten düzenli orduya sahip değil. Bütün stratejisini gerilla savaşı yapar gibi günlük şartlara göre ayarlıyor. Bu dinamizm olmasa mevcut şartlar bizi sıkıntıya sokacaktı" dedi. Satıcı, euro bölgesine olan ihracatın arttığını, dolar bölgesine ihracatınsa artmadığını kaydetti. TİM Ar - Ge bölümünden Serbülent Sengün de ihracatta euro bazındaki artışın yüzde 18 olduğunu söyledi. 
     

</TEXT>
</DOC>
