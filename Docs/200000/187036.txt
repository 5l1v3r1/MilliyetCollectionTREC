<DOC>
<DOCNO> 187036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko20.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yüzde 6.5'lik faiz dışı fazla hedefine büyük ölçüde yaklaşıldı" 
</HEADLINE>
<TEXT>

     Altıncı gözden geçirme çalışmalarını sürdüren IMF heyeti ile yapılan görüşmelerde, 2004 yılına ilişkin yüzde 6.5'lik faiz dışı fazla hedefine 'büyük ölçüde yaklaşıldığı' belirtildi. 
     Edinilen bilgiye göre, Rıza Moghadam başkanlığındaki IMF heyetinin bugün Maliye Bakanı Kemal Unakıtan ile yaptığı görüşmede, 2003 yılı gelişmeleri ile 2004 yılı bütçe hedefleri detaylı bir şekilde ele alındı. 
     2004 yılına ilişkin yüzde 6.5'lik faiz dışı fazla hedefine çok yaklaşıldığını, IMF ile arada çok az bir marj kaldığını ifade eden üst düzey bir bürokrat, ''rakamları dengelemeye çalışıyoruz. Neyi, neyle dengeleyeceğiz, onu konuşuyoruz. Nereden ne yapılacak Buna siyasi irade karar verecek. Bu da 2 gün içinde belli olur'' dedi. 
     Bu çerçevede çeşitli tedbirlerin de gündeme geldiğini vurgulayan Maliye yetkilisi, 2004'de ek motorlu taşıt ve ek emlak vergisi alınmasının kesinlikle gündeme bile gelmediğini, ancak özel iletişim ve özel işlem vergilerinin devamının muhtemel olduğunu anlattı. 
     Bu arada görüşmenin bir diğer ana konusunu, doğrudan vergi reformu oluşturdu. 
     IMF tarafı, serbest bölgelerdeki vergi muafiyet ve istisnalarının daraltılması ile kişi başına GSYİH tutarı 1,500 doların altında olan illere verilecek yatırım teşvikine ilişkin düzenlemeyle ilgili endişelerini dile getirdi. 
     Maliye yetkilileri ise bunun vergi kayıp ve kaçağına yol açmayacağını, bu düzenlemeyle mevcut vergilerden vazgeçme durumunun sözkonusu olmadığını ifade etti. Yetkililer, tam tersine bu illere yapılacak yatırımların istihdam yaratacağını, ekonomiyi canlandıracağını, bu şekilde ileride yeni vergi kaynaklarının ortaya çıkaracağını savundu. 
     Ekonomi kurmayları, hükümetin geri kalmış yörelere yönelik vergi teşviklerinde kararlı olduğuna, diğer konularda ise ortak bir noktada buluşulacağını söyledi. 
     Öte yandan IMF heyetinin temasları sırasında sosyal güvenlik kuruluşlarının durumu da masaya yatırıldı. Gerek Maliyeciler gerekse Hazine yetkilileri, sosyal güvenlik kuruluşlarına 2004'de de bütçeden önemli bir aktarma yapılacağını, ancak bu kuruluşların açıklarının reel olarak 2003'den daha iyi noktaya geleceğini belirtti. 
     
</TEXT>
</DOC>
