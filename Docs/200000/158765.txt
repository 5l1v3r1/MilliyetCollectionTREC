<DOC>
<DOCNO> 158765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/guncel/gun06.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
105 polis izleniyor 
</HEADLINE>
<TEXT>

İrticai faaliyetlerden dolayı haklarında Başbakanlık Takip Kurulu raporu bulunan 17'si polis müdürü 54 personel terfi ettirildi. 105 polis de 'takibe alındı' 
     TOLGA ŞARDAN Ankara 

     Haklarında Başbakanlık Takip Kurulu BTK raporu bulunmasına rağmen İçişleri Bakanı Abdülkadir Aksu'nun "pasif direnişi" sonrası 17 polis müdürünün terfi ettirilmesi Emniyet'i sarsarken, aynı yöntemle 37 personelin daha Merkez Disiplin Kurulu'nca terfi kazandığı belirlendi. Emniyet Genel Müdürlüğü'nün hakkında BTK raporu bulunmasına rağmen terfi ettirdiği personel sayısı da 54'ü buldu. Emniyet Genel Müdürü Gökhan Aydıner'in başkanlığında Yüksek Değerlendirme Kurulu gibi, Emniyet Genel Müdür Yardımcısı Necati Altıntaş'ın başkanlığındaki Merkez Disiplin Kurulu da iki kez toplanarak, haklarında BTK raporu bulunan personeli terfi ettirdi. 
     
     İrticai faaliyetler 
     Merkez Disiplin Kurulu, hakkında irticai faaliyetlerden dolayı BTK dosyası bulunan personelin terfisine izin vermedi. Ancak, terfi edemeyen personelin dosyalarının yeniden değerlendirmeye alınmasını tavsiye eden ve Başbakanlık Müsteşarı Fikret Üçcan'ın imzasıyla İçişleri Bakanlığı'na gönderilen BTK yazısı üzerine kurul yeniden toplandı. Toplantıda, daha önce kapsam dışı bırakılan 37 BTK raporlu personel terfi ettirildi. Ayrıca, çeşitli rütbelerde 105 polisin BTK'nın "takibine alındığı" anlaşıldı. Bazılarının mahkeme kararıyla terfilerini kazanıp bir üst rütbede görev yaptığı belirtildi. 
     

</TEXT>
</DOC>
