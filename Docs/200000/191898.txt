<DOC>
<DOCNO> 191898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur23.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Konya milletvekili Özkul, resepsiyona katılmıyor 
</HEADLINE>
<TEXT>

     Konya Milletvekili Kerim Özkul, Cumhurbaşkanı Ahmet Necdet Sezer'in 29 Ekim Cumhuriyet Bayramı nedeniyle Çankaya Köşkü'nde vereceği resepsiyona katılmayacağını bildirdi. 
     Özkul, yaptığı yazılı açıklamada, resepsiyona eşsiz çağrılmalarının bu kendilerine derinden yaraladığını ve uygulamanın her kesime eşit mesafede olması gereken ve beklenen ''Cumhurbaşkanlık makamına gölge düşürdüğünü'' iddia etti. 
     Eşinin de her Türkiye Cumhuriyeti vatandaşı gibi Cumhuriyet'e sonsuz sevgi besleyen yasalara saygılı bir kişi olduğunu belirten Özkul, açıklamasında şunları kaydetti 
     ''Cumhurbaşkanı, eşleri başörtülü olan milletvekillerini eşsiz davet etme nedeni olarak Çankaya Köşkü'nün kamu alanı olmasını göstermiştir. Bu tamamen komik ve anlaşılmaz yaklaşımdır. Cumhurbaşkanı'ndan beklenen yapmış olduğu ayrım nedeniyle halkımızdan özür dilemesi ve istifa etmesidir. 29 Ekim davetiyesini ben de pek çok arkadaşım gibi sayın Cumhurbaşkanı'na iade ediyor ve Cumhuriyet Bayramı Resepsiyonu'na katılmayacağımı beyan ediyorum.'' 
     
</TEXT>
</DOC>
