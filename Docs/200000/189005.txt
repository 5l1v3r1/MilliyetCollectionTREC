<DOC>
<DOCNO> 189005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun28.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Zirvesi'nde, hidrojen enerjisi konuşuluyor... 
</HEADLINE>
<TEXT>

     AB Komisyonu, ''geleceğin enerjisi'' olarak nitelendirdiği hidrojenin kullanımının artırılması ve bilimsel araştırmalara daha fazla bütçe ayrılması için, Brüksel zirvesinde buluşan devlet ve hükümet başkanlarından destek istedi. 
     AB'de ulaştırma, telekomünikasyon ve enerji alanlarında yapılması gereken çok şey olduğunu söyleyen Komisyon Başkanı Romano Prodi, bilimsel araştırmalara yönelik yatırımların artırılması, zirvede bu yönde adımlar atılması, para kaynakları yaratılması çağrısında bulundu. 
     AB bünyesinde ''Hidrojen Teknolojisi İşbirliği'' projesini resmen başlatan AB Komisyonu, geçen hafta hidrojen teknolojisinin geliştirilmesi için AB çapında ''stratejik işbirliği'' yapılacağını, Komisyon'un bu amaçla bütçe ayırdığını bildirmişti. 
     ''Elektrik santrallarımız ve arabalarımızın motorları ne kadar güçlü olursa olsun, bugünkü gibi enerji tüketmeye devam edersek faturayı gelecek nesiller ödeyecek'' diyen Prodi, ''Hidrojen, durumu düzeltebilir. Gelecek vaat eden bir enerji kaynağı söz konusudur. Bu konuda siyasi irade ve kararlılık gerekmektedir. Hedefimiz, gelecek onyıllarda, aşamalı olarak hidrojen enerjisine geçmektir. Bu amaçla gerekenleri yapıyoruz'' diye konuştu. 
     Komisyon, 2020 yılına kadar yapılacak çalışmalarla, enerji tüketiminin yüzde 20'sinin hidrojene kaydırılmasını, böylece AB'nin petrol bağımlılığının azaltılmasını hedefliyor ve ''Gelecekte elektrik santral birimleri, arabalar, cep telefonları, her şey hidrojenle çalışabilir'' diyor. 
     AB Komisyonu, ''hidrojene yönelik bir Avrupa yol haritası'' belirlendiğini, bu konuda siyaset dünyasının ve kamuoyunun duyarlı olması için çaba harcayacağını bildirerek, özel sektörü de yoğun katılıma davet etti. 
     AB Komisyonu'nun bilimsel araştırmalardan sorumlu üyesi Philippe Busquin de zirvede, liderlerden ''bilimsel araştırmalar için daha fazla para istediklerini'' açıkladı ve ''Bu, ekonomi, endüstri ve bilim dünyası için bir ölüm kalım meselesidir'' dedi. Busquin, liderlere ABD'nin bilim ve enerji alanındaki yatırımlarla arayı çok açtığının hatırlatıldığını da belirtti. 
     Bilimsel araştırmalara yılda 5 milyar euro bütçe ayıran AB'de, bu rakamın 10 milyara çıkartılması isteniyor. 
     
</TEXT>
</DOC>
