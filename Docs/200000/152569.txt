<DOC>
<DOCNO> 152569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko04.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazotta sübvansiyon oranı yüzde 35... 
</HEADLINE>
<TEXT>

     AK Parti Hükümeti programında yüzde 40 olarak açıklanan tarımda kullanılan mazota sübvansiyon oranı, yüzde 35 düzeyinde uygulanacak. Tarımda kullanılan mazotun sübvansiyonuna ilişkin kararname taslağı, Başbakanlığa gönderilme aşamasına geldi. 
     Kararname taslağı uyarınca, yüzde 35 oranındaki mazot sübvansiyonundan, geçen yıl çiftçi kayıt sistemine kayıt olan ve doğrudan gelir desteği alan üreticiler yararlanacak. Sübvansiyonda, çiftçinin ekim yaptığı alan dikkate alınacak. En fazla 500 dekar için, dekar başına 8 litre mazot tüketildiği dikkate alınarak sübvansiyon tutarı hesaplanacak. Hesaplanacak tutar, ilki Mayıs, ikincisi Ekim ya da Kasım ayında olmak üzere iki taksitte ödenecek. Ödemeler, çiftçinin doğrudan gelir desteği için Ziraat Bankası şubelerinde açtırılan hesaplarına yapılacak. 
     İlk taksitin ödenmesinde 2002 çiftçi kayıtları, ikinci ödemede ise 2003 yılında yaptırılacak kayıtlar dikkate alınacak. Ancak, sübvansiyonda esas alınan mazot fiyatları, kararnamenin yayımlandığı tarihteki fiyatlar olarak sabit kabul edilecek. 
     Bakanlık yetkilileri, 10 Nisan'da yapılan yüzde 5.12'lik indirimden sonra mazotun fiyatının 1 milyon 400 bin lira civarına çekildiğini hatırlatarak, yüzde 35'lik sübvansiyon ile birlikte hükümet programında öngörülen yüzde 40'lık hedefin gerçekleştirilmiş olacağına dikkati çektiler. 
     Türkiye'de tarım sektöründe 2 milyon-2.5 milyon ton civarında motorin kullanılıyor. Diğer taraftan, Türkiye'de 4 milyon civarında çiftçi olmasına karşın, geçen yıl çiftçi kayıt sistemi kapsamında 2 milyon 580 bin 620 çiftçinin kaydı yapıldı. Doğrudan gelir desteği kapsamında desteklenen alan ise 16.2 milyon hektar oldu. 
     Ekilen alanların tamamının destekleme kapsamında olmaması ve kayıtlı çiftçi sayısının azlığı nedeniyle, mazot sübvansiyonunun maliyetinin yaklaşık 650 trilyon lira civarında olacağı hesaplandı. Mayıs ayında, bunun ilk taksiti olarak 300 trilyon lira civarında destekleme ödemesi yapılması gerekecek. Ödeme için gerekli kaynağın, Vergi Barışı kapsamında yapılacak ödemelerden sağlanacağı belirtiliyor. 
     Diğer taraftan, 2002 yılı doğrudan gelir desteği kapsamında halen 34 ilde çiftçilerin yaklaşık 1.1 katrilyon liralık hak edişleri ödenemedi. Ödemelerin Haziran sonuna kadar tamamlanması öngörülüyor. Doğrudan gelir desteği kapsamında desteği ilk alan ile son alan çiftçi arasında 9 aylık fark oluşacak. Kamuda önceliğin Zorunlu Tasarruf Hesabı kapsamında ana para ve üretim dönemi olması nedeniyle mazot ödemelerine verilmesi halinde, doğrudan gelir desteği ödemelerinin ancak Haziran sonunda tamamlanabileceğine işaret ediliyor. 
     
     TARIMA İKİ DESTEK KARARNAMESİ DAHA VAR 
     Hayvancılık sektöründeki desteklerin yüzde 100 artırılmasına ilişkin kararname ile pancar alımlarının azaltılması nedeniyle bu alanlarda alternatif ürünlerin desteklenmesine ilişkin kararname de Başbakanlık'ta bekliyor. 
     Hayvancılık desteklerinin yüzde 100 artırılmasına ilişkin kararname uyarınca, sanayiye gelen sütün artırılması amacıyla, sütte kilogram başına verilen 10 bin-20 bin liralık destekler 20 bin-40 bin liraya yükseltilecek. Süt teşvik primi için, bütçede 60 trilyon liralık ödenek tahsis edildi. 
     Yurtiçinde yetiştirilen belgeli damızlıklara verilen 120 milyon-240 milyon liralık destekler de 180-360 milyon liraya yükseltilecek. Geçen yıl, bu kapsamda, 9 bin baş kültür ırkı gebe düve için 2.8 trilyon lira ödenmişti. 
     Suni tohumlama için verilen destek de 4 milyon-8 milyon liradan 5 milyon-10 milyon liraya çıkarılacak. Geçen yıl suni tohumlanan 139 bin baş sığır için 1.3 trilyon lira destek verilmişti. 
     Aynı şekilde, suni tohumlama ekibi kuran gerçek ve tüzel kişilere, kalkınmada öncelikli yörelerde verilen 800 milyon lira, gelişmiş yörelerde verilen 400 milyon liralık destek de sırasıyla 1.8 milyar lira ve 900 milyon liraya yükseltilecek. 
     Hayvan başına 20 milyon lira olmak üzere 2001 ve 2002 yıllarında toplam 31 trilyon lira ödenen besi desteğinin uygulanmasına da devam edilecek. 
     Bütçede hayvancılık için ayrılan ödenekler, yüzde 130 artırılarak, 75 trilyon liradan 176 trilyon liraya yükseltilmişti. 
     Bakanlık bu yıl ilk kez, arıcılık, kültür balıkçılığı ve suni tohumlamadan doğan buzağı için teşvik uygulaması getirecek. Ayrıca Türkiye'den hayvansal ürün ihracatını başlatmak üzere, Trakya'da hastalıktan ari büyükbaş hayvancılık işletmeleri de desteklenecek. Toplam 176 trilyon liralık destek bütçesinin 5 trilyon liralık bölümünün kültür balıkçılığı üretiminin desteklenmesinde, 1 trilyon lirasının da arıcılığın desteklenmesinde kullanılması öngörülüyor. Buzağı desteği için 28 trilyon lira kaynak ayrıldı. 
     Yem bitkisi üretim desteği için de bu yıl bütçede 70 trilyon lira ayrıldı. Bakanlıkça onaylanan yem bitkileri üretim projelerinin, nakliye, ilaç ve gübre bedelleri hariç yatırım ve işletme giderlerinin, çok yıllık bitkilerde yüzde 30'u, tek yıllık bitkilerde yüzde 20'si hibe olarak veriliyor. Geçen yıl, 195.5 trilyon lira tutarında yem bitkileri üretim projesi onaylanarak, 38.9 trilyon liralık hak ediş raporu düzenlenmişti. 
     
     ŞEKER PANCARINA ALTERNATİF ÜRÜNLER DESTEKLENECEK 
     Şeker pancarı ekim alanlarının 440 bin hektar azaltılması ve bu alanlarda, ayçiçeği, mısır, soya ve yem bitkisi ekiminin desteklenmesine ilişkin kararname uyarınca da üreticinin alternatif ürün ekimi nedeniyle uğrayacağı gelir kaybı telafi edilecek. Bunun için 55 trilyon liralık kaynak ayrılması öngörülüyor. 2002 yılı pamuk ve ayçiçeği için kilogram başına 85 bin lira, soya için 100 bin lira, kanola için 90 bin lira ve zeytinyağı için de 175 bin lira desteleme primi ödenmesine ilişkin tebliğ de Başbakanlık'ta bulunuyor. 
     





</TEXT>
</DOC>
