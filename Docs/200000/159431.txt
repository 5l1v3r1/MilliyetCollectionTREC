<DOC>
<DOCNO> 159431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun08.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın olduğu öne sürülen mesajda direniş çağrısı.. 
</HEADLINE>
<TEXT>

     İnternetteki www.middle-east-online.com adlı sitede, Irak'ın devrik lideri Saddam Hüseyin'in olduğu ileri sürülen elyazması mesajda, Iraklılara Amerikan ve İngiliz işgalcilere karşı direniş çağrısı yapıldı. 
     Felluce'deki Amerikan karşıtı saldırının Iraklı bir grup tarafından üstlenildiği bilgisinin yer aldığı mesajda, ''Bizler korkak Amerikalı ve İngiliz düşmanları kovmak için savaşırken, sizi işgalciler tarafından Irak'ı yönetmek için atanan suçluları boykot etmeye çağırıyoruz'' ifadesi kullanılıyor. 
     Saddam Hüseyin'e atfedilen dördüncü mesaj olan ve 25 Mayıs 2003 tarihini taşıyan bu son mesajın ''Arap ulusunun kahraman evlatları olan bütün mücahitlere ve sosyalist Baas Partisi'nin üyelerine hitap ettiği belirtilirken, mesajda ''işgali destekleyenlerin yakalanması'' çağrısında da bulunuluyor. 
     Saddam Hüseyin'e atfedilen mesajda, şu ifadeler yer alıyor 
     ''Amerikalıları boykot edin, Amerika'yı yok etmek için silahlarınıza sarılın. Ey cihad kardeşleri, bütün Amerikalı ve İngilizlere Irak'tan çekilmedikleri ve Filistin'in Siyonistlerce işgali konusunda tavır değiştirmedikleri sürece korku ve endişe içinde yaşamaya devam edeceklerini hissettirin''. 
     Sitede yayınlanan mesajda, ''Özel kuvvet grupları, Faruk Tugayları ve Baas Partisi üyelerinin Felluce bölgesinde düşman Amerikan güçlerini yok etmek amacıyla ortak operasyon düzenlediği'', askeri İslami direniş örgütü olan Faruk Tugayları'nın Bağdat'ta 1 Amerikan askerinin öldürülmesi olayını üstlendiği ve eski Devlet Başkan Yardımcısı Taha Yasin Ramazan'ın örgütü gözettiği belirtiliyor. 
     Mesajın gerçekten Saddam Hüseyin'e ait olup olmadığı ise bilinmiyor. Sitede söz konusu mesajın kendilerine fakslandığı bilgisi yer alıyor. 
     
</TEXT>
</DOC>
