<DOC>
<DOCNO> 187590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a sağanak yağdı, araçlar yollarda kaldı... 
</HEADLINE>
<TEXT>

     İstanbul'da sabaha karşı başlayan sağanak yağış ve şiddetli rüzgar trafiği olumsuz etkilerken, bazı semtlerde elektrik kesintisine neden oldu. 
     Kentte saat 05.00'ten itibaren etkili olan sağanak yağış, özellikle Anadolu yakasında olumsuzluk yarattı. Yağmur ve şiddetli rüzgar nedeniyle Ümraniye, Kartal, Pendik ve Maltepe gibi ilçelerde, elektrik kesintisi yaşandı. 
     Sabah saatlerinde işyerlerini açan vatandaşlar dükkanlarına su girmesini kendi imkanlarıyla engellemeye çalışırken, yollarda biriken sular da çok sayıda aracın arızalanmasına yol açtı. Ayrıca, maddi hasarlı kazalar meydana geldi. 
     İtfaiye ekipleri, yollarda biriken suları pompalarla aktararak trafiği rahatlatmaya çalıştılar. 
     Şiddetli esen rüzgardan dolayı devrilen çok sayıda ağaç da, trafik akışını olumsuz etkiledi. Rüzgar, Kağıthane ve Ümraniye'deki bazı evlerin çatılarının uçmasına neden oldu. 
     İstanbullular'a dün fırtına ile yağış olacağı uyarısında bulunan ve olası olumsuzlukları önlemek için gerekli önlemleri alan İstanbul Büyükşehir Belediyesi Afet Koordinasyon Merkezi yetkilileri, sağanak yağış ve şiddetli rüzgar sonucu Avcılar, Beykoz ve Bayrampaşa'da küçük çapta su baskınları yaşandığını, devrilen ağaçların hemen kaldırıldığını, su birikintilerinin de tahliye edildiğini bildirdi. 
     
     TDİ'NİN SEFERLERİ DE ETKİLENDİ 

     Bu arada, Türkiye Denizcilik İşletmeleri'ne TDİ bağlı Şehir Hatları İşletmesi'nden alınan bilgiye göre, saat 07.00'den itibaren Bostancı-Adalar, Adalar-Sirkeci ve Sirkeci-Yalova vapur seferleri yapılamıyor. Diğer hatlardaki vapur seferleri ise gecikmeli olarak gerçekleştiriliyor. 
     
     DEFTERDARLIĞIN ÇATISI UÇTU 

     İstanbul'u olumsuz etkileyen fırtına nedeniyle uçan İstanbul Defterdarlığı'nın sac çatısı, çevredeki bazı binalara zarar verdi. 
     İstanbul Defterdarlığı'nın Vatan Caddesi'nde bulunan kompleksinin sac olan çatısı, şiddetli fırtına nedeniyle yerinden çıktı. Bir bölümü arka taraftaki boşluğa düşerken, bir bölümü de Kocasinan Caddesi üzerinde olan 3 katlı Hayal Apartmanı'nın çatısına kadar uçtu. 
     Defterdarlığın çatısından kopan bazı parçalar da, çevredeki binalara isabet ederek camların kırılmasına neden oldu. 
     Olay yeri çevresi polislerce emniyet şeridine alınırken, itfaiye ekipleri de Hayal Apartmanı'nın çatısındaki parçayı aşağı indirmek amacıyla çalışma başlattı. 
     Bu arada, Rumelihisarı'nda 2 katlı bir restoranın ortasından yükselen çınar ağacı, şiddetli fırtına nedeniyle yarılarak restoranın çatısına devrildi. Restoranda maddi hasar meydana geldi. 
     
     FIRTINA RAPORU- 

     Öte yandan, İstanbul Büyükşehir Belediyesi Afet Koordinasyon Merkezi'nden yapılan açıklamada, İstanbul ve çevresinde metrekareye 9.5 kilogram yağış düştüğü, saatte 60-90 kilometre hızla esen lodos nedeniyle 14 evin çatısının uçtuğu, 18 ağacın devrildiği belirtildi. 
     Yağış nedeniyle kritik noktalarda 188 kişilik ekibin önlem aldığı belirtilen açıklamada, İtfaiye Daire Başkanlığı'na 8, İSKİ'ye 5, Yol Bakım ve Onarım Müdürlüğü'ne 27 su birikintisi müracaatı yapıldığı bildirildi. 
     Açıklamada, su seviyesi altında kalan bölgelerde ve naylon, pet şişe, kuru yapraklarla tıkanan mazgalların çevresinde oluşan su birikintilerine ve göllenmelere anında müdahale edildiği kaydedildi. 
     
     YURTTA DURUM 

     Fırtına ve yağış, yurdun büyük bölümünde yaşamı olumsuz etkiledi. 
     Zonguldak'ta fırtına nedeniyle bazı binaların çatısı uçtu, ağaçlar ile PTT ve Karaelmas Elektrik Dağıtım A.Ş'ye KEDAŞ ait direkler yıkıldı. 
     Kent merkezinde yaklaşık 45 dakika etkili olan fırtına nedeniyle, Türkiye Taşkömürü Kurumu'na bağlı Kozlu Müessese Müdürlüğü ile bazı evlerin çatıları uçtu. Değişik semtlerdeki PTT ve KEDAŞ'a ait direklerin yıkılarak tellerinin kopması sonucu, yaklaşık yarım saat süreyle kente elektrik verilemedi. 
     Ağaçlar ile evlerin bacalarının yola ve araçların üzerine devrilmesinden dolayı da şehir içindeki trafik akışı aksadı. 
     Ankara'nın Akyurt İlçesi'nde merkez Yıldırımhan Camii'nin minaresi şiddetli rüzgar nedeniyle yıkıldı. Minarenin taşları, caminin kubbesine de hasar verdi. 
     
     İZMİR 

     İzmir'de şiddetli lodos nedeniyle sahile vuran dalgalar, su seviyesinin altında bulunan bodrum katı ve işyerlerinde birikirken, fırtına, Alsancak ve Karşıyaka Yalı bölgesini etkiledi. 
     Lodos nedeniyle deniz seviyesinin, normalden 30 ile 60 santimetre arasında değişen büyüklükte yükseldiği belirlendi. Lodos ayrıca 10 ağacın devrilmesine yol açtı. 
     Lodos nedeniyle yolcu güvenliği göz önüne alınarak, sabah 07.00-09.00 saatleri arasında vapur seferleri iptal edildi. Otobüs sefer sayısı artırıldı. 
     Sinyalizasyon arızası nedeniyle Bornova Metro-Bölge istasyonları arasında metro seferleri 10.30-11.00 saatleri arasında iptal edildi. Vatandaşların mağdur olmaması için Bornova Metro-Bölge İstasyonu arasında 5 dakika arayla 6 otobüs tahsis edildi. 
     İzmir'in Foça İlçesi'nde de şiddetli lodosun etkisiyle 23 tekne battı. 
     
     BURSA 

     Bursa'da, şiddetli lodos ve yağış nedeniyle ilköğretim okulları ile liseler bir gün bugün tatil edildi. 
     Bursa'nın Mustafakemalpaşa İlçesi'nde şiddetli lodosun etkisiyle birçok ağaç ve elektrik direği devrildi. Kopan elektrik telleri nedeniyle ilçeye 7 saat süreyle elektrik verilemedi. 
     Şehmüftü Camii'nin bahçesinde bulunan 450 yıllık tarihi çınar rüzgarın etkisiyle devrilirken, çok sayıda evin de camları kırıldı. 
     
     ÇORUM 

     Çorum'da Buharaevler Mahallesi'nde bulunan Mustafakemal İlköğretim Okulu'nun çatısı, şiddetli fırtına nedeniyle uçtu. Okul yöneticileri, 1700 öğrencinin eğitim gördüğü okulun bugün ve yarın tatil edildiğini bildirdiler. Fırtına nedeniyle Çorum-Samsun, Çorum-Ankara ve Çorum-İskilip karayolları bir süre kapandı. 
     
     MANİSA 

     Manisa'da dün gece sağanak yağmurla başlayan şiddetli lodos nedeniyle bazı ev ve işyerlerinin çatısı uçtu. Çatılardan düşen tuğla ve saç parçaları otomobillere zarar verdi. 
     Birçok ağacın devrilmesine neden olan şiddetli lodos nedeniyle elektrikler de kesildi. 
     Manisa Valisi Orhan Işın, fırtınanın, il merkezi ve ilçelerde hasarlara yol açtığını belirtti. 
     
     AYDIN 

     Aydın'da da etkili olan fırtınada, hızı saatte 60-65 kilometreyi bulan rüzgar, Efeler Mahallesi'ndeki bazı ağaçların devrilmesine neden oldu. Enerji nakil hatlarında meydana gelen arıza nedeniyle kentin çeşitli bölgelerine bir süre elektrik verilemedi. 
     Aydın-İzmir E-87 Karayolu'nda da etkili olan fırtına, ulaşımda güçlüklerin yaşanmasına neden oldu. 
     
     DÜZCE 

     Düzce'de saatteki hızı 60 kilometreyi bulan fırtına nedeniyle birçok ağaç devrildi, çok sayıda evin çatısı uçtu. 
     Fırtına nedeniyle şehir merkezi ve ilçelerdeki enerji nakil hatları arızalandı. 
     
     ÇANKIRI 

     Çankırı'da öğle saatlerinde aniden bastıran rüzgar, birçok ağacın yıkılmasına neden olurken, evlerin balkonlarında ve çatılarında bulunan antenlerin uçmasına neden oldu. 
     Çankırı Valisi Halil Ulusoy, yaptığı açıklamada, fırtına nedeniyle ilkokulların ve liselerin yarım gün tatil edildiğini bildirdi. 
     
     KIRIKKALE 

     Kırıkkale'de fırtına nedeniyle elektrikler kesildi, bazı telefon şebekeleri de hasar gördü. 
     Kırıkkale Emniyet Müdürlüğü Kaletepe Polis Merkezi'nin de içinde bulunduğu Kaletepe polis lojmanının çatı katındaki havalandırma kapakları koparak, park halinde duran 2 otomobilin üzerine düştü. Polis memuru Hikmet Arslan'a ait 06 GT 554 plakalı otomobil kullanılamaz hale gelirken, diğer otomobil ise hafif hasar gördü. 
     
     BARTIN 

     Bartın'da 5 bin 500 ton demir cevheri almak için 4 gün önce limana giriş yapan ''Laine'' isimli Panama bandıralı gemi, fırtına nedeniyle halatlarının kopması sonucu karaya oturdu. 
     Limanı İşleten Bartın Belediyesi ekipleri, Uzunkum römorkörü ve Ayşe Beste botu ile kurtarma çalışmalarına katıldı. 
     
     DÜZCE 

     Düzce'nin Akçakoca İlçesi'nde de fırtına nedeniyle balıkçı barınağında 20 metrelik tekne battı. 
     Sabahın erken saatlerinde başlayan fırtına nedeniyle, Karadeniz'e açılan balıkçılar, balıkçı barınağına sığındı. Karayelden esen fırtına balıkçı barınağına sığınan teknelerin alabora olmasına neden oldu. 
     
     ADAPAZARI 

     Adapazarı'nda ise Kuzey ve kuzeybatı yönlerinden saatte 100 kilometre hızla esen lodos yüzünden, kent merkezinde çok sayıda ağaç yıkıldı, bazı ev ve işyerlerinin de çatısı uçtu. 
     Katlı pazaryeri önünde fırtına nedeniyle uçan bir tabelanın başına isabet etmesi sonucu yaralanan Ayşe Yıldız, kaldırıldığı Sakarya Devlet Hastanesi'nde ayakta yapılan tedavisinin ardından taburcu edildi. Bölgede, 3 kişinin daha benzer olaylar sonucu hafif yaralandığı bildirildi. 
     
     BALIKESİR 

     Bandırma ve Ayvalık'ta şiddetli fırtına nedeniyle limanda demirli çok sayıda balıkçı teknesi battı. 
     Saatte yaklaşık 80 kilometre hızla esen fırtınanın etkisiyle, Bandırma Limanı'nda demirli 5 balıkçı teknesi batarken, sahil şeridinde bulunan gazinolar, sular altında kaldı. 
     Fırtına nedeniyle birçok evin bacaları yıkıldı, elektrik tellerinin kopması nedeniyle ilçeye bir süre elektrik verilemedi. 
     Ayvalık'ta da Çıraklık Eğitim Merkezi'nin çatısı uçtu, ilçede bir polis merkezinin bacası devrildi. 
     Sahil şeridindeki çay bahçelerinin büyük hasar gördüğü Ayvalık'ta ve Alibey Adası'nda 16 balıkçı teknesi battı. 
     
     YALOVA 

     Yalova'da sabah erken saatlerde başlayan fırtına, çatıların uçmasına ve feribot seferlerinin aksamasına neden olurken, çiçek seralarında da önemli ölçüde zarara yol açtı. 
     Yaklaşık 2 saat etkili olan fırtına ve yağışın etkisiyle, bazı bölgelerde ev ve işyerlerinin zemin katları ile caddeleri su bastı. 
     Topçular-Eskihisar arası feribot seferleri de yaklaşık 45 dakika yapılamadı. 
     
     TEKİRDAĞ 

     Tekirdağ'ın Şarköy İlçesi'nde gece boyunca süren şiddetli lodos, deniz ulaşımını olumsuz etkiledi. 
     Kuvvetli lodos nedeniyle Marmara Denizi'nde bulunan 25'den fazla yerli ve yabancı bandıralı şilep ve tanker, olumsuz hava koşulları nedeniyle boğazlardan geçemeyince, Tekirdağ'ın Şarköy açıklarında demirlemek zorunda kaldı. 
     Yağmur nedeniyle ilçenin Marmara ve Sosyal Sigortalar Kurumu caddeleri sular altında kaldı. 
     
     İZMİT 

     İzmit Körfezi'nde saatteki hızı 80 kilometreyi bulan lodos yüzünden saat 07.25'ten itibaren Eskihisar-Topçular arasındaki feribot seferleri yapılamadı. 
     

     
</TEXT>
</DOC>
