<DOC>
<DOCNO> 181252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun45.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanber Zebari Kuzey Irak'ı kastetmiş olabilir... 
</HEADLINE>
<TEXT>

     Irak Geçici Yönetim Konseyi Başkanı Ahmed Çelebi'nin sözcüsü İntifaz Kanber, ülkede güvenliğin sağlanması konusunun en önemli sorunlardan biri olduğunu ve Türk askerinin Irak'a gönderilmesinin, bu sorunun çözümünde olumlu katkılar sağlayacağını söyledi. 
     Bağdat'ta düzenlediği basın toplantısının ardından A.A'nın sorularını yanıtlayan Kanber, Irak Ulusal Kongresi olarak, Türk askerlerinin, BM kararı çerçevesinde Irak'ta barış ve refahı sağlama adına görev yapmalarından memnuniyet duyacaklarını belirtti. 
     Türk ordusunun Afganistan'da barış ve refahın sağlanması yolunda çok iyi hizmetler verdiğini, aynı başarısını ''Irak'ta, özellikle Irak'ın batısında'' da gösterebileceğini kaydeden Kanber, konunun Geçici Konsey heyetinin Türkiye'de yapacağı temasların en önemli gündem maddesini oluşturacağını ifade etti. 
     Kanber, ''BM'den yeni bir karar çıkmaması halinde de Türk askerlerinin bölgeye gelişini destekleyecek misiniz '' sorusunu ise, ''Bunun için daha çok erken, ama BM'den yeni karar çıkmasını istiyoruz'' diye yanıtladı. 
     
     ZEBARİ NE DEMEK İSTEDİ 
     Irak Dışişleri Bakanı Hoşyar Zebari'nin, ''Türk askerini Irak'ta istemiyoruz'' şeklindeki sözlerinin hatırlatılması üzerine Kanber, kendisiyle konuşmadığını, ancak Zebari'nin, bu sözleriyle Kuzey Irak'ı kastetmiş olabileceğini söyledi. 
     Kanber, Irak'a Türk askeri gönderilmesi konusunun Geçici Konsey'de halen müzakere edildiğini ve ne zaman kesin bir karar çıkacağını bilmediğini belirterek, bunun, görüşmelerin seyrine bağlı olduğunu aktardı. Türk askerlerinin Irak'a gelmesi halinde Kuzey Irak'tan geçmelerine yönelik bazı Kürt yetkililerin itirazlarıyla ilgili bir soruya ise Kanber, bu konunun da Geçici Konsey'de ele alınmakta olduğunu, onlar adına bir şey söyleyemeyeceğini belirterek, ''Ancak şunu garanti edebilirim ki, bu güçlerin nasıl geleceği konusunda ve teknik detaylarla ilgili olarak tüm tarafları tatmin edecek bir çözüm bulunacaktır'' dedi. 
     Kanber, sözlerine söyle devam etti 
     ''Türk askerlerinin Irak'ta görev yapması konusunda unutulmaması gereken bir konu var Onları davet ediş biçimimiz, hangi bölgede hizmet verecekleri ve nerede görev alacakları konusu BM ve uluslararası kararlar altında olacaktır. Askeri katılımın, Irak halkına da büyük faydaları olacağını sanıyorum.'' Kanber, Geçici Konsey Başkanı Çelebi'nin Türk yetkililere, asker gönderilmesi konusunda herhangi bir somut teklifte bulunup bulunmayacağı sorusuna ise, ''Somut bir öneri sunulup sunulmayacağı konusunda bilgim yok, ancak Çelebi, iki tarafın da çıkarına hizmet edecek fikirlerini masaya yatıracaktır'' yanıtını verdi. 
     
     ''TÜRKİYE İLE YENİ YAPICI İLİŞKİLER KURMAK İSTİYORUZ'' 
     Basın toplantısında da, Geçici Konsey heyetinin Türkiye ziyaretini değerlendiren Kanber, ziyareti ''çok önemli'' olarak niteledi ve ortak çıkarlara, uzun geçmişe dayanan tarihi ve kültürel bağlara sahip iki ülke arasında yeni yapıcı ilişkiler kurmak istediklerini söyledi. 
     Türk halkı ve hükümetinin, Irak halkını içinde bulunduğu zor durumdan kurtarmak için çok şeyler yapabileceğine inandıklarını ifade eden Kanber, ''Her iki ülkenin de önünde, daha iyi bir gelecek için, aralarındaki ilişkilerden fayda sağlayabileceği ve işbirliğini artırabileceği geniş bir fırsat yelpazesi bulunuyor'' dedi. 
     
</TEXT>
</DOC>
