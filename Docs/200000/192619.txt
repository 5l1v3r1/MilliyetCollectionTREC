<DOC>
<DOCNO> 192619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/ydemirkol.html </URL>
<DATE> 2003/11/01/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
De Boer ve Zago 
</HEADLINE>
<TEXT>

   
   Tehdit ve hakaretler altında görev yapmaya çalışan basın mensupları, fiili saldırı ve küfürler arasında kalan bir rakip takım teknik direktörü ve maçın on dakika uzamasına yol açan alev - duman şov. Esasında maçtan bahsetmek çok zor. Bahsedilmesi gereken, failleri bu kadar belli olan suçlara müdahale edemeyen emniyet olmalı. Ama biz görevimizi yapalım. 
   Maçın kaderini belirleyen adam öncelikle Frank de Boer'du. 40'ta İlhan'la Tümer'in arasına girip kornere attığı top, bu maçta üzerinde en çok durulması gereken an. Beşiktaş'ın dirilmesini engelleyen adamdı Hollandalı. 18. dakikaya kadar dört net pozisyon bulan ev sahibinin durgunluğunun devam etmesini sağladı. 49'da İlhan'ın önünden yumruğu ile söktüğü de, bir o kadar önemli. Ama burda daha çok konuşulacak olan İsmet Arzuman. 
   Lucescu Galatasaray'ı, ceza sahasına yakın bir yerde karşılamak istiyordu. Uzun koşu ve derin paslarla rakibi eksik yakalayacaktı. 15'e kadar dört kez göbekten dalıp bunu başardılar. Ama son şutları yapamadılar. Orta sahayı savunma yönünde Galatasaray'a bırakmaları, Ayhan ve Bratu'nun ekstra oyunu, Kaan ve Pancu'nun etkisizliğiyle birleşince uzun süre pozisyon bulamadılar. Ancak orta sahada aktif olan Galatasaray da Bratu'nun yarattığı iki pozisyon dışında Beşiktaş'ı eksik yakalayamadı. İlk yarıda oyun kilitlenmişti ve bunu açtırmayan da Frank de Boer oldu. 
   İkinci yarıda görüldüki eksiklerini kapatan Galatasaray'dı. Yine Bratu ile iki kez sağ kanatlarından çok iyi çıktılar. Ama Hakan başarısızdı. Sabri'nin bir şutu direkten döndü sonra. Beşiktaş bir türlü orta saha etkinliği sağlayamıyordu. Bunun sebebi Sergen'sizlik olarak gösterilebilir. Ama bizce asıl neden Zago'suzluktu. Onun eksikliğini savunmada hissetmediler, ama orta sahaya yaptığı yardımların eksikliği her an hissedildi. 
   Galatasaray maçı kilitledi, Beşiktaş'ın biraz olsun uyanabilmesi için dördüncü hakemin gösterdiği on dakikalık uzatmanın gelmesi gerekiyordu. Son dakikalarda Ahmed Hassan ve Sinan'la kaçan iki net pozisyon Beşiktaş için büyük şanssızlıktı. Özellikle Sinan'ın gol yapamadığı pozisyon maçın en dramatik sahnelerinden biriydi. Ama aslında oyunun hakkı olan skorun ortaya çıkmasına yol açtı. 
   
      
   
</TEXT>
</DOC>
