<DOC>
<DOCNO> 179525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko07.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracattaki artış sürüyor... 
</HEADLINE>
<TEXT>

     Türkiye'nin ihracatı Ağustos ayında yüzde 29.1 artarak, 3 milyar 885 milyon 778 bin dolar olarak gerçekleşti. 
     Türkiye İhracatçılar Meclisi TİM verilerine göre, Ocak-Ağustos dönemindeki ihracat da yüzde 33.7 büyüme kaydetti. 
     Geçen yılın 8 ayında 22 milyar 287 milyon 21 bin dolar olan ihracat, bu yılın aynı döneminde 29 milyar 807 milyon 854 bin dolar seviyesinde gerçekleşti. 
     Bu arada 1 Eylül 2002-31 Ağustos 2003 dönemi dikkate alındığında, bir yıllık ihracat yüzde 32.3 artışla 43 milyar 699 milyon 821 bin dolar oldu. 
     TİM verilerine göre, geçen yıl Ağustos sonu itibariyle, bir yıllık ihracat 33 milyar 41 milyon 563 bin dolar olarak hesaplanmıştı. 
     Ağustos ayı ihracatı yüzde 29.1 artışla, 3 milyar 885 milyon 778 dolara yükseldi. İhracatın yüzde 85.2'sini oluşturan sanayi ürünleri ihracatı, bir önceki yılın aynı dönemine göre ilk 8 ayda yüzde 31.6'lık artışla 25 milyar 390 milyon 211 bin dolara ulaştı. Sanayi ürünleri ihracatı Ağustos ayında da 3 milyar 330 milyon 539 bin dolar olarak gerçekleşti. 
     Ağustos ayında hazırgiyim ve konfeksiyon ihracatı yüzde 21.6 artışla 1 milyar 37 milyon 266 bin dolara, taşıt araçları ve yan sanayii ihracatı yüzde 68.1 artışla 510 milyon 82 bin dolara ulaştı. İhracat artışı zeytin ve zeytinyağında yüzde 283.3, maden ve metallerde yüzde 140.5, tütünde yüzde 78, kesme çiçekte yüzde 67.2, meyve sebze mamullerinde yüzde 51.6, ağaç mamulleri ve orman ürünlerinde yüzde 40.5 oldu. 
     Bu arada, kuru meyve ve mamullerinde yüzde 9, canlı hayvan, su ürünleri ve mamullerinde yüzde 2.1 gerileme yaşandı. 
     
</TEXT>
</DOC>
