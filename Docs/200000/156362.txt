<DOC>
<DOCNO> 156362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun29.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paul McCartney'in günlüğünü çaldılar 20 yıl sonra iade ettiler 
</HEADLINE>
<TEXT>

     Efsanevi Beatles grubunun ünlü üyelerinden Paul McCartney, 20 yıl önce İtalyan kızkardeşler tarafından çalınan günlüğüne kavuştu. 
     Francesca ve Paola De Fazi kardeşler, 10 ve 11 yaşlarındayken, McCartney'nin bir zamanlar yaşadığı Londra'daki eve girmiş ve 1970 yılından itibaren tutulan günlüğü bulmuşlardı. 
     Notlar, çizimler ve McCartney'nin karalamalarının yer aldığı günlüğün bazı sayfalarında, o yıl İngiltere'de manşetlere hakim olan Beatles grubunun dağılmasıyla ilgili bölümler de bulunuyor. 
     Geçen hafta Roma'ya 2 konser vermek için gelen Paul McCartney'ye günlüğü iade etme kararı alan İtalyan kızkardeşler, sanatçının kaldığı otele giderek, güvenlik barıkatını aştıktan sonra, hayranı oldukları sanatçıya ulaştılar. 
     Günlüğü yüz yüze görüştükleri McCartney'ye iade eden kızkardeşlerden biri, ''Bize yaramaz kızlar olduğumuzu söyledi. Ama daha sonra geri getirdiğimiz için teşekkür etti ve imza verdi'' dedi. 
     
</TEXT>
</DOC>
