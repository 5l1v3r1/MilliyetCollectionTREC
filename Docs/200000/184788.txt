<DOC>
<DOCNO> 184788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko15.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, zarar konusuna açıklık getirdi... 
</HEADLINE>
<TEXT>

     Türk Hava Yolları THY , SARS ve Irak savaşının ilk 6 aylık dönemde 12.3 trilyon lira olarak açıklanan zararın önemli nedenleri olduğunu açıkladı. 
     THY'den yapılan yazılı açıklamada, kurumun 1 Ocak 2003-30 Haziran 2003 dönemine ilişkin karşılaştırmalı mali tabloların 15 Eylül tarihinde açıklandığı, dönem zararının 12.3 trilyon lira, geçen yılın aynı döneminde 76.9 trilyon lira kar bildirildiği anımsatıldı. Bu durumun basında, kurumun geçen yıla oranla daha kötü yönetildiği izlenimini veren yazılara neden olduğu belirtilen açıklamada, bu yanlış izlenimi gidermek için daha önce yapılan açıklamalara ek olarak konuyu kamuoyunun bilgisine derli toplu olarak sunmak gereği duyulduğu kaydedildi. 
     Açıklamada, kurumun kayıtlarını inceleyen bağımsız denetim kurumu Deloitte Touche'un Denetim Serbest Mali Müşavirlik A.Ş. 15 Eylül tarihli İMKB ve SPK'ya verilen bağımsız denetim raporunun göz önüne alınması durumunda, 2002 ve 2003'ün ilk 6 aylık dönemlerinde uygulanan muhasebe yöntemlerinde farklılık olduğunun ortaya çıktığı belirtildi. 
     
     AYNI SİSTEME SOKARSAK KAR 76.9 TRİLYON DEĞİL 0.7 TRİLYON 
     Bu farklı muhasebe yöntemleri sebebiyle kurumun geçen yılki karı ile bu yılki gelir tablosunun birbiriyle mukayesesinin yanlış yorumlara neden olduğu kaydedilen açıklamada, ''Denetim raporuna göre, iki döneme ilişkin mali tabloları aynı muhasebe sistemine sokarsak ve bu yılın ilk 6 aylık dönemine ilişkin zararı 12.3 trilyon lira olarak sabit tutarsak, geçen yılın aynı dönemine ait karın 76.9 trilyon lira değil, yaklaşık 0.7 trilyon lira olarak dikkate alınması gerekecektir'' denildi. 
     Açıklamada, söz konusu muhasebe tekniği farklılığının, ''satış muhasebesi'' yönteminden dünyadaki pekçok havayolunun uyguladığı şekilde ve genel kabul görmüş muhasebe ilkelerinden dönemsellik ilkesine uygun olarak ''uçuş muhasebesi'' yöntemine geçilmesinden kaynaklandığı dile getirildi. 
     THY açıklamasında, ''Ayrıca, yıl başında ortaya çıkan SARS ve Irak savaşı bu yılın ilk 6 aylık dönemindeki 12.3 trilyon liralık zararın önemli nedenlerindendir'' denildi. 
     
</TEXT>
</DOC>
