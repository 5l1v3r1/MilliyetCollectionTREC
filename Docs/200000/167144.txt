<DOC>
<DOCNO> 167144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur25.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluk raporu yarın TBMM'ye teslim edilecek... 
</HEADLINE>
<TEXT>

     TBMM Yolsuzlukları Araştırma Komisyonu, 5 alt komisyon raporundan oluşan sonuç raporunu yarın gece saat 24.00'e kadar Meclis Başkanlığı'na sunacak. Komisyon Başkanı Azmi Ateş, raporun eklerini ise 10 gün içinde tamamlayacaklarını bildirdi. 
     4 aylık çalışma süresini tamamladıktan sonra 20 Haziran tarihinde rapor yazım aşamasına geçen TBMM Yolsuzlukları Araştırma Komisyonu, bugün raporuna son noktayı koyacak. Komisyon'un bugünkü toplantısında ise halklarındaki çeşitli suç iddialarını inceledikleri eski başbakan ve bakanlardan hangileri hakkında Meclis Soruşturması önerisinde bulunulacağına karar verilecek. 
     Komisyonun, eski başbakanlardan Mesut Yılmaz hakkında Mavi Akım ve Türkbank ihalesi ile ilgili soruşturma talebinde bulunmasına kesin gözüyle bakılıyor. Komisyon'un hakkında soruşturma komisyonu isteyeceği eski bakanlar arasında ise Cumhur Ersümer, Güneş Taner, Şükrü Sina Gürel, Hüsamettin Özkan, Recep Önal ve Yaşar Okuyan'ın ismi geçiyor. 
     Koray Aydın'ın Bayındırlık ve İskan Bakanlığı döneminde kapalı usulle yapılan ihaleler ile Yaşar Topçu'nun Ulaştırma Bakanlığı dönemindeki Karadeniz Otoyolu ihalesi konusunda araştırma komisyonu kurulması talep edilebileceği öğrenildi. 
     BDDK Başkanlığı döneminde yapılan 0ff-shor bankacılığıyla ilgili kararlardan dolayı Zekeriya Temizel hakkında suç duyurusunda bulunulabileceği belirtildi. 
     Komisyon'un soruşturma önerileri ile ilgili olarak ancak 55 milletvekilinin imzası ile Meclis Soruşturması açılması isteminde bulunulabiliyor. 
     
</TEXT>
</DOC>
