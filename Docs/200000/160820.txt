<DOC>
<DOCNO> 160820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo08.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Hagi sesleri... 
</HEADLINE>
<TEXT>

     Olağanüstü kongre kararı alan Bursaspor'da başkanlığa talip olan Fikret Üstenci'nin, seçilmesi halinde teknik direktörlüğe George Hagi'yi getireceği öğrenildi. 
     Bursaspor Kulubü Başkanı Erdoğan Bilenser'in dün olağanüstü kongre kararını açıklamasının ardından başkanlığa aday olduğunu bildiren Fikret Üstenci'nin, Erdoğan Arıca ile yollarını ayıracağı ve yerine ''Karpatların Maradonası'' olarak nitelendirilen Galatasaraylı eski futbolcu George Hagi'yi getirmek istediği bildirildi. 
     Başkan olması halinde takımda büyük ölçüde revizyona gideceği hemen hemen kesinleşen Üstenci, Hagi'yi Bursaspor'a güçlü bir vizyon kazandırmak için isterken, Hagi'nin raporu doğrultusunda kaliteli 4 Rumen futbolcuyu transfer etmeyi planlıyor. 
     Bu arada, Galatasaray camiası başta olmak üzere Türk futbol severlerin gönlüne taht kuran Hagi'nin de Bursaspor Teknik Direktörlüğü görevine sıcak baktığı ve uzun süredir yeşil-beyazlı takımın maç kasetlerini izlediği öğrenildi. 
     Bursaspor yönetimi, Nejat Biyediç'in görevine son verilmesinin ardından teknik direktörlüğe George Hagi'yi getirmek istemiş, ancak Rumen futbol adamıyla her konuda anlaşılmasına rağmen, son anda göreve Erdoğan Arıca getirilmişti. 
     George Hagi, Galatasaray'da futbolu bıraktıktan sonra bir süre Romanya Milli Takımı'nı çalıştırmıştı. 
     
</TEXT>
</DOC>
