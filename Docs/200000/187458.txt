<DOC>
<DOCNO> 187458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Türkiye'yi ve Irak'ı tatmin edecek bir yol bulacağız 
</HEADLINE>
<TEXT>

     ABD Savunma Bakanı Donalı Rumsfeld, Irak Geçici Yönetim Konseyi'nin, Türk askerini Irak'ta istemediğine dair bir karar bulunmadığını ve Türk askerinin Irak'a yerleştirilmesi konusunda Türkiye ve ilgili bütün tarafları tatmin edecek bir sonuca ulaşılabileceğine inandığını söyledi. 
     Rumsfeld, ABD'nin Colorado eyaletinde yapılan NATO Savunma Bakanları gayri resmi toplantısının ilk gününde, NATO Genel Sekreteri George Robertson ile birlikte basın toplantısı düzenledi. 
     ABD Savunma Bakanı, bir gazetecinin, Irak Geçici Yönetim Konseyi'nin, Türk askerinin Irak'a gelmesine karşı olduğu yönündeki sorusu üzerine, ''Irak Geçici Yönetim Konseyi'nin Irak'ta Türk askerine karsı çıkan bir oylama yaptığına inanmıyorum. Belki karşı olan bir ya da iki üyesi olabilir. Benim bildiğim kadarıyla, Irak Geçici Yönetim Konseyi'nden bu yönde bir karar yok'' dedi. 
     Irak'ta dışişleri bakanı görevini yürüten Hoşyar Zebari'nin de, Türk askerine karşı olduğu yönünde sözlerinin hatırlatılması üzerine Rumsfeld, gülerek, ''benim haklı olduğumu düşünüyorum'' dedi. Rumsfeld, yardımcılarına dönerek, Irak Geçici Yönetim Konseyi'nden, Türk askerine karsı çıkan bir karar olup olmadığını sordu. Yardımcılarının, böyle bir karar olmadığını söylemesi üzerine Rumsfeld, yine gülerek, ''hükümet olarak ortak bir anlayışa vardık. Ben haklıyım'' dedi. 
     ABD Savunma Bakanı, bölgenin güvenliğinden sorumlu Amerikalı askeri yetkililerin, Türkiye'nin asker gönderme önerisi üzerinde Iraklılar ve diğer koalisyon yetkilileriyle çalıştığını söyledi. Rumsfeld, ''eminim ki, Türk hükümetini ve Irak Geçici Yönetim Konseyi'nin kilit üyelerini tatmin edecek bir yol bulacağız'' diye konuştu. 
     Rumsfeld, başka sorulara yanıt verirken de, Irak'ta mevcut asker sayısının yeterli olduğunu ancak askerlerin rotasyonunun söz konusu olabileceğini hatırlattı. Rumsfeld, Irak'a çok fazla yabancı asker gönderilmesine karşı olduğunu da kaydetti. 
     

     
</TEXT>
</DOC>
