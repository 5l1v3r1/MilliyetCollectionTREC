<DOC>
<DOCNO> 161703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo14.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Özkan Gençlerbirliği'ne imzayı attı 
</HEADLINE>
<TEXT>

     Gençlerbirliği, Denizlispor'un golcü futbolcusu Mustafa Özkan ile 2 yıllık sözleşme imzaladı. 
     Beştepe İlhan Cavcav Tesisleri'nde yapılan imza törenine menajeriyle birlikte gelen Mustafa Özkan, kendisini 2 yıllığına kırmızı-siyahlı renklere bağlayan sözleşmeye imza attı. 
     Mustafa Özkan, imza töreninde yaptığı konuşmada, Gençlerbirliği'nin hedefleri olan bir kulüp olduğunu belirterek, ''Kırmızı-siyahlı formayı giyecek olmamdan dolayı mutluyum. Gençlerbirliği gerek tesis bakımından, gerekse gelecek sezon şampiyonluğu hedefleyen bir takım olması bakımından büyük hedeflere koşuyor. Bu nedenle bu kulübü tercih ettim'' dedi. 
     Gençlerbirliği Kulübü Başkanı İlhan Cavcav da, Mustafa Özkan'ın başarılı bir sezon geçirdiğini ifade ederek, ''Mustafa'yı transfer ederek, bu sezon yakaladığımız yüksek gol yüzdemizi, gelecek sezon daha da artıracağız ve ligde fırtına gibi esmeye devam edeceğiz'' diye konuştu. 
     Cavcav ayrıca, Galatasaray'ın eski futbolcusu Bülent Akın ile de prensip anlaşmasına vardıklarını ve Veysel'in yarın yapılacak düğününden sonra bu futbolcuyla da sözleşme imzalayacaklarını sözlerine ekledi. 
     
</TEXT>
</DOC>
