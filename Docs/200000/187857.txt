<DOC>
<DOCNO> 187857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur35.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da polis gibi davranıp otomobilleri gasp edenler yakalandı 
</HEADLINE>
<TEXT>

     İstanbul polisi, son günlerde E-5 ve E-6 karayollarının bağlantı yollarında polis gibi davranarak durdurdukları lüks otomobilleri gasp eden bir şebeke belirledi. 
     Asayiş Şube Müdürlüğü yetkililerinden alınan bilgiye göre, gri renkli bir otomobille gece saatlerinde E-5 ve E-6 karayollarının bağlantı yollarında, polis gibi davranarak sürücüleri durduran şebeke üyelerinin, son 15 günde aynı yöntemle 20 ayrı otomobil gasp ettiği sanılıyor. 
     
     ÇALIŞMA YÖNTEMLERİ 
     Şebeke üyelerinin, gece saatlerinde otomobilleriyle yalnız seyahat eden lüks otomobil sürücülerini, üzerinde tepe lambası bulunan bir araçla takip ederek, polis gibi davranıp megafonla ''Hemen sağa çek'' şeklinde anonsla durdurdukları belirtildi. 
     Bu kişilerin daha sonra otomobil sürücüsüne evrakını getirmesini söyleyip kendi araçlarına çağırdığı, bu sırada şebeke üyelerinden birinin diğer otomobili çaldığı ve olay yerinden uzaklaştıkları kaydedildi. 
     
     SÜRÜCÜLERE UYARI 
     Emniyet yetkilileri, bu tür olaylara karşı sürücülerin dikkatli olmasını istediler. Yetkililer, sürücülerin, kendilerini bu şekilde durduran kişilerin kimliklerini net olarak görmelerini ve araçlarının kontak anahtarını üzerinde bırakmamalarını tavsiye ettiler. 
     Sürücülerin, kendilerini durduran kişilerden şüphelenmeleri halinde otomobillerinden inmemeleri ve bu tür durumlarda hemen ''155 Polis İmdat'' telefonunu aramaları istedi. 
     
</TEXT>
</DOC>
