<DOC>
<DOCNO> 168017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun39.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "ABD, gerilla savaşı tehlikesi ile karşı karşıya" 
</HEADLINE>
<TEXT>

     Fransa'da yayınlanan Le Figaro gazetesinde bugün çıkan haber ve yorumlarda, ABD'nin Irak politikalarına sert eleştiriler yöneltildi. 
     ''ABD, Bağdat'ta Gerilla Savaşı Riskiyle Karşı Karşıya'' başlığıyla verilen bir haberde, Bağdat'ta ABD askerlerine yönelik giderek artan saldırılara dikkat çekildi. 
     Gazetede, Renault Girard tarafından kaleme alınan makalede ise ''ABD'nin Bağdat'ı ele geçirmesinden sonra 3 ay geçmesine rağmen, Pentagon tarafından yönetilen Irak'ta son durumun, Washington'un dünyaya verdiği sözlerin tersine daha kötüye gittiği'' yorumu yapıldı. 
     ''BM onayı almadan tek yanlı savaşa giren ABD'nin hala kitle imha silahlarıyla ilgili olarak dünya kamuoyunu tatmin edemediği'' belirtilen makalede, İngiltere Başbakanı Tony Blair'e de ciddi eleştiriler yöneltildi. 
     Makalede, ''Blair'in dünya barışının Irak yüzünden tehdit altında olduğu yolundaki abartısının artık ciddi bir biçimde eleştirildiği ve ülkesinde popülaritesinin giderek düştüğü'' ifade edildi. 
     Bush yönetiminin, ABD'de de savaşının haklılığını giderek daha zor biçimde açıkladığı belirtilen makalede, koalisyon güçleri tarafından yönetilen Irak'ta günlük yaşamın eskisinden daha iyi olmadığı hatırlatıldı. 
     ''Irak'ta Hıristiyan azınlığın tehdit altında olduğu ve Saddam'dan boşalan güç boşluğunun giderek Mollalar tarafından doldurduğu'' ifade edilen makalede, ''ABD ordusu giderek daha fazla endişe veren bir intifada ordusuyla karşılaşıyor. ABD, Irak'ta yabancı kültürde bir ülkeyi sömürgeleştirmenin kolay olmadığı ve demokrasinin güçle yerleştirilemeyeceğini giderek anlıyor'' yorumunda bulunuldu. 
     
</TEXT>
</DOC>
