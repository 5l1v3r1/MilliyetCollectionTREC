<DOC>
<DOCNO> 174929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/aspo.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKENCE 0-3 
</HEADLINE>
<TEXT>

   Fenerbahçe, tribündeki 55 bin taraftarını yineperişan etti, lige şok yenilgiyle girdi, İstanbulspor oynadı, Sarı-Lacivertli acemiler mangası seyretti 
      
   90 dakika    MEHMET DEMİRKOL 

   Mehmet Yozgatlı sağ kanatta kafayı kaldırdığında Iordanov ön direğe doğru arkasında Aurelio olduğu halde eli topun atılmasını istediği yeri göstererek koşuyordu. Mehmet sert bir orta ile topu tam oraya attı. Iordanov da filelere kafayla yolladı. Böylece 32'de İstanbulspor 2 - 0 öne geçiyordu. Daha önemlisi Iordanov'un eliyle gösterdiği gibi Fenerbahçe'nin savunma zaaflarını insanın gözüne sokuyordu. Peki bu iş nasıl oldu 
   İlk on beş dakika İstanbulspor'un 3 - 6 - 1'ini zorlayan Fenerbahçe, rakibin kalabalıklığını bozamayınca kanatlarını iyice ileriye çıkarmaya başladı ve bariz bir 2 - 4 - 4'e döndü. İstanbulspor ileride bir oyuncu bırakıyor, savunmalarını zorlamıyordu. Daum bu durumu görüp çok erken risk aldı. Kuşkusuz oyuncularının hızlı geriye dönebileceklerini düşündü. Ama İstanbulspor çok daha hızlı yön değiştiriyordu. Fenerbahçe bastırıp, hatta bolca pozisyon bulurken, özellikle sağ kanadından gelirken, onlar hep açık kolladılar. Fenerbahçe hücumda iyi işliyor gözüküyor, ama savunmada açık vermeye müsait duruyordu. Tıpkı başta anlattığımız ikinci gol gibi, 20'deki ilk İstanbulspor sayısında da Fenerbahçe'nin savunma zaafı tüm çıplaklığıyla ortaya çıktı. Selçuk, rakip yarı sahada bir top kaptırdı, Saidoo, Iordanov ve Balili, iki saniye içinde çok hızlı paslaşarak pozisyona girdiler. Ve Enke'nin büyük hatasında bir aşırtma şutla skoru buldular. Daum'un aldığı risk çok erken patlayan bir plana dönüştü. Ev sahibinin 2 - 4 - 4'ü, 2 - 0'dan sonra da pozisyonlar buldu. İlk yarı boyunca gol olabilecek sekiz şanstan skor çıkaramadılar. Bu ilginçti. Bir başka ilginç nokta ise İstanbulspor'un Van Hooijdonk tehlikesini gözönüne alarak o kalabalık savunmaya rağmen ilk yarıda ceza sahası çevresinde rakibe hiç faul yapmayışıydı. 
   Daum ikinci yarıya Rebrov'u oyuna alarak, tribünlerse Enke'yi silerek başladı. Alman kalecinin 49'da yaptığı büyük hata, ilk golden gelen kuşkuları kesin bir yargıya çevirdi. İki dakika sonra ise Erhan Albayrak hem kendisi, hem de takımı adına ikinci saçma sarı kartını görerek intihar etti. Fenerbahçe sanki beş kişi birden eksilmişti. Ve bütün o savunma zaafları büyüyerek devam ediyordu. İstanbulspor, 58'de ikinci golün aynısını bu kez yerden yine Mehmet ve Iordanov ikilisiyle buldu 3 - 0. Ve oyunun tamamen gazı kaçtı. Aykut Kocaman'ın öğrencileri rakibi, taraftarı sinirlendirmeden çok akıllı bir alan oyunu oynayarak Fenerbahçe'yi uyuttu. Topu rakibe bıraktılar, ama hiç oynatmadılar. Pozisyonları bulan bu kez İstanbulspor'du. Fenerbahçe seyircisinin ilgilendiği tek şey ise Enke'nin tutabildiği toplarda Alman kaleci ile dalga geçmekti. 
   
   Hayal kırıklığı    Daum şaşkına döndü 
   FENERBAHÇE Teknik Direktörü Daum, 3 - 0'lık yenilgi nedeniyle hayal kırıklığı yaşadığını açıkladı. Alman hoca, "Tribünlerin atmosferi, bazı oyuncularımızı etkiledi. Sinir harbi yaşadılar. Enke birinci golde hatalıydı, bir pozisyonda da kaydı. Defans çizgi oynuyorsa, kaleci libero görevi üstlenmelidir. Bazı isimler istediklerimi sahaya yansıtamadı. Fatih'i aradık. Takım içindeki alternatifleri bir an önce görmek zorundayız" diye konuştu. 
   
   'Pazardan alamayız' 
   ELEŞTİRİLERE açık olduğunu da dile getiren Daum, kanat için aranan isimlerin pazarda satılmadığını söyledi. Tecrübeli hoca, "Elimizdekileri yetiştirmeliyiz. Luciano ve Van Hooijdonk'tan memnunum. Takımda lider olmadığı yanlış. Fatih, Ümit, Luciano ve Van Hooijdonk var. Galatasaray'daki Hagi modeli gibi. Rebrov'dan yararlanmayacağımı söylememe rağmen, aldığı para ve son zamanlardaki formu nedeniyle sahaya sürdüm" diye konuştu. 
   
   Taraftar ders verdi    Fenerbahçeliler rakibinin güzel futboluna alkış tuttu. Maç bitmeden tribünden ayrılarak takıma mesaj gönderdi 
   YUSUF KOBAL 

   Büyük üzüntü 
   KARABORSADAN 200 milyon liraya bilet alarak, takımlarının ilk maçını izlemek üzere stada koşan Fenerbahçe taraftarı tribünden kahırla ayrıldı. 76 gün sonra takımıyla buluşan Sarı-Lacivertli seyirci, çiftetelliyle karşılaşmaya başladı. Ancak takımlarının tutuk, İstanbulspor'un iyi futbolu karşısında da rakiplerine alkış tutmayı bildi. 
   
   İlginç gönderme 
   MAÇ öncesinde Fenerbahçe Taraftarlar Birliği, her koşulda takıma aleyhte protesto yapılmayacağını ve rakiplere küfür edilmeyeceğini açıkladı. Nitekim seyirciler kötü giden bir karşılaşmada da bunu gerçekleştirdi, ancak karşılaşma bitmeden tribünleri boşaltarak yönetime ve futbolculara anlamlı bir mesaj iletti. 
   
   'Kocaman' alkış    
   İki bölümlü oyun 
   MÜTEVAZİ bir takımla Fenerbahçe'yi dize getiren İstanbulspor Teknik Direktörü Aykut Kocaman, galibiyetin ardından büyük takdir topladı. İki bölümlü bir oyun olduğunu vurgulayan Kocaman, "Staddaki coşku ve atmosferin ilk yarıda Fenerbahçe'nin bizim üstümüze gelmesine neden olacağını biliyordum. İlk yarı bize üstünlük kurdular. Gol fırsatları vardı, ama değerlendiremediler" dedi. 
   
   Kaleci Oğuz'u övdü 
   ERHAN'IN kırmızı kartla atılmasının dengeleri değiştirdiğini de vurgulayan İstanbulspor çalıştırıcısı, "Hak ettiğimiz bir galibiyet aldık" diye konuştu. Fenerbahçe'yi de değerlendiren Aykut Kocaman, "En büyük zaafları pozisyonları değerlendirememekti. Yaratıcı oyuncu azlığı var" ifadesini kullandı. Oğuz'u da öven Kocaman, "Beklediğimden daha üst düzey bir oyuncu çıktı" yorumunu yaptı. 
   
   Maçın hakemi 
   Penaltıydı 
   MUHİTTİN Boşat maça iyi başladı. İki tarafa eşit düdükler çalarak eyyam yapmadı. Faul düdüklerinin çoğunda doğru kararlar verdi. Ancak özellikle Van Hooijdonk'un frikiğinde Faruk'un barajda bir kaleci gibi açtığı eline çarpan topun yön değiştirmesinin kararı penaltı olmalıydı, atladı. 
   
   Rakamlar diyor ki 
   Kaleci Enke, 12 yıl aradan sonra Fenerbahçe kalesine resmen geçen ilk yabancı oldu. Sarı - Lacivertliler'de Schumacher, en son 18 Mayıs 1991'de Gaziantepspor'a karşı görev yapmış, o günden bu yana kalede hep Türk file bekçileri forma giymişti. 
   Ligdeki son galibiyetini 17 Mayıs 2003'te Fenerbahçe'yi Güngören'de 2-0 yenerek elde eden İstanbulspor, sonraki iki maçta 1 beraberlik, 1 de mağlubiyet almıştı. Sarı - Siyahlılar, 84 gün sonra yine üç puanı Fenerbahçe'den aldı. 
   1. lige tekrar çıktığı 1995 96'dan bu yana Fenerbahçe ile Kadıköy'de oynadığı 8 maçta tek gol atamayan Sarı -Siyahlılar, bu kez üç defa fileleri havalandırdı. 
   22 Aralık 2002'de Fenerbahçe formasıyla son maçında Trabzonspor forvetine 2 kez mağlup olan Oğuz, eski takım arkadaşlarına geçit vermedi. 
   Serhat ligde 140 gün sonra Sarı - Lacivertli formayı giydi. Genç golcü en son 22 Mart 2003'teki Altay maçında görev yapmıştı. 
   Saracoğlu'nda oynadığı son 3 açılış maçını gol yemeden tamamlayan Fenerbahçe, 1996-97'deki 4-1'lik Samsun maçından bu yana ilk kez ağlarında gol gördü. 
   
   Maçın adamı 
   Yordanov müthişti 
   Mükemmel bir futbol oynadı. Mehmet Yozgatlı ile çok iyi anlaştı. Hem pasör, hem savunmacı, hem de golcü kimliğiyle gecenin yıldızı olarak kendini gösterdi. 
   
   Notlar 
   Yönetim şokta 
   AZİZ Yıldırım ve yöneticiler, farklı İstanbulspor yenilgisinin ardından gecenin geç saatlerine kadar VIP tribünde oturdu ve televizyondan maçı tekrar izledi. Ali Yıldırım ve Murat Özaydınlı ise 3. golden sonra tribünü terk etti. 
   
   'Hata hepimizde' 
   İSTANBUL karşısında beklenen futbolundan uzak kalan Tuncay, tek suçlunun Enke olmadığını söyledi. Yıldız futbolcu, "Hata hepimizde. Çok gol kaçırdık. Ancak ilk maçına çıkan Enke'nin üzerine fazla gitmemek gerekiyor" dedi. 
   
   Karanlıkta idman 
   DAUM karşılaşmadan sonra Sarı - Lacivertli futbolcuları tekrar sahaya çıkararak yenilenme çalışması yaptırdı. Oyuncular daha sonra sıkı güvenlik önlemleri altında Samandıra'ya gitti. Takıma bir gün izin verildi. 
   
   İlk buluşma 
   FENERBAHÇE'NİN yeni transferleri dün ilk kez Şükrü Saracoğlu'na çıktı. Teknik Direktör Daum'un yanı sıra Van Hooijdonk, Aureilo, Luciano, Enke ve Selçuk karşılaşmadan önce tribünlerden büyük ilgi gördü. 
   
   Eski dostlar 
   İSTANBULSPOR Teknik Direktörü Aykut Kocaman'ın yanı sıra kaleci Oğuz, Uche, Saffet ve Boliç eski takımları Fenerbahçe'ye karşı forma giydiler. Geçen sezon kadro dışı bırakılan Oğuz, kurtarışlarıyla galibiyette önemli rol oynadı. 
   
   Daum'a plaket 
   ALMANYA Başkonsolosu Reiner Möckelmann, Türk - Alman dostluğunda önemli bir rol üstlenen Daum'a maçtan önce plaket verdi. Fenerbahçe Kulübü'nün davetlisi olarak maça gelen Möckelmann, şampiyonluk beklediğini söyledi. 
   
   Özel pankart 
   İSTANBULSPOR maçı öncesinde soyunma odasına giren futbolcular büyük şaşkınlık yaşadı. Teknik Direktör Daum'un, oyuncularının motivasyonunu artırmak için duvara "Burası Kadıköy, buradan çıkış yok" pankartı astırdı. 
   
   PAF'lar mağlup 
   FENERBAHÇE PAF takımı da sezonu yenilgiyle açtı. Sarı - Lacivertliler, Dereağızı'nda oynanan ilk hafta maçında İstanbulspor'a 1 - 0'lık skorla teslim oldu. Fenerbahçe'nin gençleri birbirinden kolay gol fırsatlarını kaçırdı. 
   
   Göze çarpanlar 
   ENKE İlk golde inanılmaz zamanlama hatası yaptı. İkinci yarıda da yanlışlara devam etti. Fenerbahçe'nin üç tane ikinci kalecisi olduğunu gösterdi. 
   LUCİANO Fenerbahçe risk almaya başladıktan sonra çok aksadı. Ümit Özat ile hazırlık maçlarında gösterdiği uyumu bir türlü ortaya koyamadı. 
   VAN HOOİJDONK Çok hareketsiz ve dolayısıyla etkisizdi. İstanbulspor akıllı davranarak ceza sahası çevresinde faul yapmayınca duran top şansı bulamadı. 
   TUNCAY Rakibin önlemi karşısında istediği topları da alamayınca etkisini gösteremedi. Özellikle ilk yarıda kaçırdığı bir - iki gol de moralini bozdu. 
   ERHAN ALBAYRAK Daum'un düzeninde sol kanadı kurtarma şansı olamazdı. Çünkü defansif yönü yok. Ancak gördüğü kırmızı kart sorumsuz olduğunu da kanıtladı. 
   OĞUZ Fenerbahçe'nin değişmez ikinci kalecisiydi. İstanbulspor'daki performansıyla birinci kalecilik potansiyelinin olduğunu da gösterdi. 
   
   
</TEXT>
</DOC>
