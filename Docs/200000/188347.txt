<DOC>
<DOCNO> 188347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko33.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme İdaresi Başkanı'nın, Petrol Ofisi açıklaması... 
</HEADLINE>
<TEXT>

     Özelleştirme İdaresi Başkanı Metin Kilci, Petrol Ofisi'nin yüzde 25.8 hissesinin satış bedelinden vadeye bağlanan tutarın bu yıldan itibaren 5 yılda 12 aylık TÜFE 1,05 oranından işleyecek faizi ile birlikte ödenmek üzere yeniden vadelendirilmesi teklifinin, Özelleştirme Yüksek Kurulu'nun kararı ile kabul edildiğini bildirdi. 
     Özelleştirme İdaresi Başkanlığı, basında çıkan habere ilişkin Borsa Başkanlığı'nın talebi üzerine bir açıklama yaptı. 
     Başkan Metin Kilci'nin imzasını taşıyan açıklamada, Petrol Ofisi'nin yüzde 25.8 oranındaki hissesinin, Özelleştirme Yüksek Kurulu kararına istinaden 31 Temmuz 2002'de imzalanan hisse satış sözleşmesi çerçevesinde, 116 trilyon 2 milyar 505 milyon 350 bin liralık kısmının senet takasının gerçekleştiği tarihte peşin, kalan 271 trilyon 258 milyar 179 milyon 150 bin liranın ise peşinat ödemesinin yapıldığı tarihi izleyen 3 yılda, 3 taksitte, ödeme tarihlerindeki 12 aylık tüketici fiyat endeksi artış oranı üzerine yüzde 5 oranında ilave yapılarak hesaplanacak 12 aylık TUFE 1,05 faiz oranı ile tahsil edilmek üzere İş Doğan Petrol Yatırımları A.Ş.'ye satıldığı anımsatıldı. 
     Açıklamada, daha sonra şöyle denildi 
     ''116 trilyon 2 milyar 505 milyon 350 bin lira tutarındaki peşinat bedelini İMKB Toptan Satışlar Pazarı'nda TSP senet takasının gerçekleştiği 8 Ağustos 2002 tarihinde ödeyen alıcı, 7 Ağustos 2003 tarihinde yaptığı başvuruda, satış bedelinden vadeye bağlanan tutarı, herbiri 54 trilyon 251 milyar 635 milyon 830 bin liralık taksitler halinde, 2003 yılından itibaren 5 yılda, 12 aylık TÜFE 1,05 oranından işleyecek faizi ile birlikte ödenmek üzere yeniden vadelendirilmesini talep etmiş ve bu talep Özelleştirme Yüksek Kurulu'nun 3 Eylül 2003 tarihli kararı ile kabul edilmiştir.'' 
     
</TEXT>
</DOC>
