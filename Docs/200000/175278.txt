<DOC>
<DOCNO> 175278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo12.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum 5. haftadan itibaren tam hazır olacağız... 
</HEADLINE>
<TEXT>

     Fenerbahçe Teknik Direktörü Christoph Daum, İstanbulspor maçında alınan yenilgiye rağmen takım içindeki birlik ve beraberliğin bozulmadığını ve seyirciyle olan bütünleşmenin de devam ettiğini belirterek, bu durumun kendisini oldukça sevindirdiğini ifade etti. 
     Samandıra Tesisleri'nde takımın antrenmanı sırasında basın mensuplarının sorularını yanıtlayan Daum, futbolcuların motivasyonunun bozulmaması için onlarla sürekli görüştüğünü kaydederek, bu sabah yapılan antrenman öncesi de futbolculara ''Düştüğün zaman ne kadar acı duyarsan duy, önemli olan ayağa kalkabilmektir, yerde kalıp acı çekmemektir' dediğini'' dile getirdi. 
     Kafasındaki Fenerbahçe'nin ligin 5. haftasına kadar sahaya yansıyacağını düşündüğünü belirten Christoph Daum, ''Önümüzdeki 7-8 haftaya bakmak yerine, tamamen Trabzonspor ile oynayacağımız maça motive olmak istiyoruz'' dedi. 
     
     SABIRLI HAREKET ETMEMİZ LAZIM 

     Transfer çalışmalarını önümüzdeki 2-3 haftalık dönem içinde sonuçlandıracaklarını ima eden Alman çalıştırıcı, bu konuda çok sabırlı hareket etmeleri gerektiğini dile getirdi. 
     İlgilendikleri yabancı futbolcuların kalitesinin yüksek olduğunu anlatan Daum, ''Çok önemli oyuncuları almaya çalışıyoruz. Bu nedenle Fenerbahçe'den teklif aldılar diye koşarak gelmiyorlar. Real Madrid, Milan, Inter gibi kulüplerden teklif gelir diye bekliyorlar. Bu insanları ikna etmek zor. Hemen her gün menajerleri ve kulüpleriyle bağlantıdayım'' şeklinde konuştu. 
     Bazı kulüplerin ise kendilerine futbolcu vermek istediğini, ama bunların genelde 30 yaşın üzerinde olduğunu kaydeden Daum, şöyle devam etti 
     ''Bizim hedefimiz sadece bu sezon başarıyı yakalamak değil, gelecek yıllarda da başarılı olacak bir takımı oluşturmak. Mesela Fransız Blanc gelmek istiyor. Ama kendisi 39 yaşında. O çok iyi bir futbolcu, büyük bir isim. Belki bir yıl daha katkısı olabilir. Ancak ilerleyen yıllar için işimize yaramaz.'' Bazı futbolcuların büyük takım atmosferinin yarattığı baskıya alışması gerektiğini ifade eden Alman teknik adam, kendisinin görevinin de bu baskıyla futbolcuların yetişmesini sağlamak olduğunu kaydetti. 
     Bu konuda İstanbulspor maçında yaşadıkları sıkıntıyı hatırlatan Daum, ''Maçın başında pas hataları yaptık. Bazı oyuncular sinirlerine hakim olamadı. O baskıyı yenemediler. İkinci yarıda 10 kişi kaldıktan sonra da bazıları tecrübesizlikten, bazıları da sinirden baskıyı yenemedi'' diye konuştu. 
     
     ENKE'NİN DURUMU 

     Daum, İstanbulspor maçında sergilediği performans nedeniyle yoğun bir şekilde eleştirilen kaleci Enke'nin beklenen performansı sergileyemediğini söyledi. 
     Enke ile dün akşam bir araya gelerek, konuştuğunu kaydeden Daum, ''Rüştü'den sonra gelen kaleciden yüksek performans beklenmesi normal, Enke bunu başaramadı. Doğal olarak eleştirildi. Onunla dün akşam birbirimize güven çerçevesinde bazı konuları konuştuk. Performansı istenilen ölçüde değildi. Ancak şu anda bir reaksiyon göstermek istemiyorum. Almanya da bir söz vardır 'Huzursuzluk olduğu zaman vatandaşın ilk görevi sakin olmaktır'. Biz de şu anda bunu yapıyoruz'' şeklinde konuştu. 
     
     ALTERNATİFİM YOK 

     Alman çalıştırıcı, gerek sakatlıklar, gerek bazı oyuncuların cezalı oluşu ve transferlerin henüz bitmemesi nedeniyle elindeki kadroda alternatif eksikliği olduğunu, bu durumun da hoşuna gitmediğini ifade etti. 
     Bu nedenle Kemal'i saha içinde birçok mevkide görevlendirdiğini hatırlatan Daum, ''Alternatifim yok, sorun burada. Bu nedenle Kemal'i birçok değişik pozisyonda denedim. Fatih cezalı, Ali sakat, İsmail de hala bazı sorunlar yaşıyor. Ama ben Kemal gibi bir oyuncuya sahip olmaktan çok mutluyum. Geçiş dönemini bu şekilde atlamak durumundayız'' diye konuştu. 
     
     TRABZONSPOR MAÇI 

     Trabzonspor ile ligin 2. haftasında deplasmanda oynayacakları zorlu maça da değinen Christoph Daum, adeta cehennemi andıran bir atmosferde mücadele edeceklerini söyledi. 
     Türkiye'de görev yaptığı geçen sezonlardan kalan bir Trabzonspor tecrübesi olduğunu anlatan Daum, ''Orada oynamanın zorluğunu biliyorum. Ben bu tecrübelerimi takımıma yansıtacağım. Orada şans faktörünün de olması lazım. Trabzonspor bizi ilk maçımızda yenildik diye belki hafife alabilir. Böyle olursa bizim avantajımız olur. Orada oynadığım en son maçımda stadın yarısı yanmıştı'' şeklinde konuştu. 
     
     GALATASARAY DERBİSİ 

     Daum, Galatasaray'ın maçlarını oynadığı Atatürk Olimpiyat Stadı'nın olumsuz koşullarıyla ilgili bir soruya da şu yanıtı verdi 
     ''Tabiki Galatasaray için avantaj olacak. Çünkü derbi maçına kadar stada alışmış olacaklar. Ancak maç günü her iki takım aynı şartlar altında mücadele edecek.'' Fenerbahçe Şükrü Saracoğlu Stadı'nın soyunma odası ve futbolcu saha girişinde yazılan ''Burası Kadıköy, buradan çıkış yok'' yazısının başarılı günlerde oyuncuları çok iyi motive ettiğini kaydeden Alman teknik adam, ''Ancak başarısız olunca bunun etkisi negatif olur. Rakip takım oyuncuları kazandıkları zaman o yazının altında sevinç gösterileri yapabilir. Ancak kaybettiklerinde bakacağım bir tane oyuncu orada durabilecek mi '' dedi. 
     Maç içindeki heyecanlı hareketleriyle tanınan Alman çalıştırıcı, son olarak İstanbulspor maçında yedek kulübesinde sakin bir şekilde oturmasıyla ilgili bir soruya da şu yanıtı verdi 
     ''Futbolcularım bu maçta sahanın atmosferinden dolayı gerekli motivasyonu sağlamıştı. Ayrıca yoğun tezahürat nedeniyle futbolculara sesimi ulaştırmam zor. Futbol Federasyonu da bu gibi konularda sürekli uyarılarda bulunuyor. Atmosferi gereksiz yere gerginleştirmememiz için. İzmir'de bir anda neler olabileceğinin son örneğini gördük.'' 

     
</TEXT>
</DOC>
