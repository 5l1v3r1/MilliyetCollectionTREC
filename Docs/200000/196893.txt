<DOC>
<DOCNO> 196893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur24.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtulanlar yaşadıkları dehşet anlarını anlattılar... 
</HEADLINE>
<TEXT>

     Beyoğlu'ndaki patlama sırasında İngiltere'nin İstanbul Başkonsolosluğu önünde yolcu bekleyen taksi şoförü Murat Erdoğan, ''Kapalı kasa bir kamyonet Galatasaray'dan konsolosluğa doğru geldi ve aracın durmasıyla patlama oldu'' dedi. 
     Erdoğan, AA muhabirine yaptığı açıklamada, patlamanın, İngiltere'nin İstanbul Başkonsolosluğu'nun köşesinde taksiler yolcu alırken meydana geldiğini söyledi. 
     Murat Erdoğan, ''Kapalı kasa bir kamyonet Galatasaray'dan konsolosluğa doğru geldi ve aracın durmasıyla patlama oldu'' diye konuştu. 
     Patlamayla birlikte kendisini arabanın altına attığını ifade eden Erdoğan, bu sırada alevlerin yaklaşık 10 metre yükseldiğini söyledi. Erdoğan, taksisine alacağı yolcunun patlama sırasında henüz araca binmemiş olduğunu belirterek, bu kişinin de muhtemelen ölmüş olabileceğini kaydetti. 
     Bu arada, Taksim Eğitim ve Araştırma Hastanesi'ne kayıp kızını aramaya gelen Naciye Demirbozan, kızının İngiltere Başkonsolosluğu kafeteryasında çalıştığını kaydederek, ''Sabahtan beri haber alamıyoruz'' dedi. 
     Gazetecilerin sorularını yanıtlarken gözyaşlarını tutamayan Demirbozan, 3 yaşında bir kızı bulunan 26 yaşındaki Nadide Kuru'nun aynı yerde çalışan arkadaşı Perihan Elma'nın ağır yaralı olarak bulunduğunu ve merak içinde olduklarını söyledi. 
     
     HSBC BANK'TA PANİK ÇIKTI 

     Levent'teki HSBC Bank Genel Müdürlüğü önünde meydana gelen patlamanın ardından, bankada büyük panik yaşandığı bildirildi. 
     HSBC Bank Genel Müdürlüğü çalışanlarından Beyhan Saltan, A.A muhabirine yaptığı açıklamada, bankanın alt katında ofis bölümünde çalışırken, bir anda patlama ve sarsıntı olduğunu ifade etti. 
     Saltan, şunları söyledi 
     ''Patlamayla birlikte, bir anda tavan üzerimize çöktü. O sırada yangın söndürücüler devreye girdi. Ortalık cehennem gibiydi, büyük panik yaşandı. Güvenlik görevlilerinin yardımıyla, yangın merdivenlerinden binayı boşalttık. Bu sırada cam kırıklarından çok sayıda yaralı olduğunu gördüm.'' Banka çalışanlarından Özgür Şahin de, ''bankanın eksi 3'üncü katında patlamayı yaşadığını'' anlatarak, ''Büyük bir gürültü oldu. Deprem gibiydi. Yer yerinden oynadı. Hepimiz dumandan rahatsız olduk. Sarı bir dumandı ve amonyak kokusu vardı'' dedi. 
     Bankanın ön cephesindeki duvarın yıkılması nedeniyle enkaz altında kalanların olduğunu ve kendisinin de enkaz altından çıkardığı bir kişiyi VKV Amerikan Hastanesi'ne getirdiğini belirten Şahin, bankanın dışına çıktığında ise cesetler gördüğünü bildirdi. 
     
     A.A ESKİ ÇALIŞANI DA OLAYI GÖRDÜ... 

     Bu arada, patlama anında olay yerinden geçmekte olan Anadolu Ajansı eski çalışanlarından İdris Adil, bir arkadaşıyla birlikte taksiyle Maslak'tan Beşiktaş'a doğru gittiklerini belirterek, şöyle konuştu 
     ''Arkadaşımla Demirbank'a el konulması olayını konuşurken, HSBC binasına yaklaşık 70-80 metre mesafedeydik. Binaya bakmakta olduğumuz sırada, müthiş bir patlama sesi duyuldu. İçinde bulunduğumuz taksinin üzerinden şarapnel gibi parçalar uçuştu. 
     HSBC binasından, patlamanın hemen ardından yumurta sarısına benzer sarı bir duman yükseldi. İnsanlar panik halinde patlama bölgesinden kaçışıyorlardı. Bina çevresindeki araçların hemen tamamı çok büyük hasar görmüştü. Binaya yaklaştıkça, yerlere el, kol, kafa parçalarının saçılmış olduğunu gördük. 
     HSBC binasının tam önünde 3, karşı kaldırımda 1, yandaki sokak girişinin önünde 4 kişi yerde yatıyordu. Muhtemelen yaşamlarını yitirmişlerdi. Tamamı tanınmayacak halde, simsiyahtı. Bu arada, kafasından, kolundan, bacağından kanlar akan insanlar, çığlık çığlığa yardım istiyorlardı. Patlamanın üzerinden 3-4 dakika kadar geçmişti ki, polisler gelmeye başladı.'' 
     
     BEYOĞLU'NDAKİ PATLAMA VE KAMYONET İDDİASI... 

     Öte yandan, Beyoğlu'ndaki patlamanın görgü tanığı İsa Tomris, olay anında İngiltere'nin İstanbul Başkonsolosluğu önünde bulunduğunu anlatarak, ''Beyaz ya da mavi renkli bir kamyonet, hızla olay yerine geldi. Ve o an da patlama meydana geldi. İlk an da deprem oluyor zannettik'' dedi. 
     
</TEXT>
</DOC>
