<DOC>
<DOCNO> 187187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/yasam/yas01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesöre kurşun yağdı 
</HEADLINE>
<TEXT>

   Prof. Ekmekçi, muayenehanesinde dört kurşunla yaralandı. Olaya arsa anlaşmazlığının neden olduğu öne sürülüyor... 
      HALUK ATALAY İstanbul 
   
   Prof. Dr. Ali Ekmekçi, Şişli'deki muayenehanesinde silahlı saldırı sonucu bacaklarından vuruldu. Polis, saldırıyı gerçekleştirdiği öne sürülen Abdullah Azderoğlu'nun yakalanması için operasyon başlattı. Olay, Cerrahpaşa Tıp Fakültesi Kardiyoloji Ana Bilim Dalı'ndan emekli olan öğretim üyesi Prof. Dr. Ekmekçi'nin Osmanbey Samanyolu Sokak'taki muayenehanesinde dün sabah saatlerinde meydana geldi. 
   Ekmekçi'yle bir süre tartışan saldırgan, silahını çekerek profesöre dört el ateş etti. Ekmekçi, bacaklarına isabet eden kurşunlarla yaralanırken, saldırgan kaçtı. 
   Silah sesini duyarak olay yerine gelen vatandaşlar, yaralı profesörü Florence Nightingale Hastanesi'ne götürdü. Burada ameliyata alınan Ekmekçi'nin hayati tehlikesinin bulunmadığı belirtildi. 
   
   Tehdit ediliyordu 
   Hastaneye gelen profesörün yakınları, olayın Ekmekçi'nin Sarıyer Rumelihisarı'ndaki bir arsa nedeniyle daha önce mahkemelik olduğu Abdullah Azderoğlu tarafından gerçekleştirildiğini öne sürdü. Ekmekçi'nin davayı kazandığını anlatan yakınları, profesörün davanın ardından tehditler aldığını belirttiler. Azderoğlu'nun yakalanmasına çalışılıyor. 
   
   
   
</TEXT>
</DOC>
