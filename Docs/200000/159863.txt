<DOC>
<DOCNO> 159863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/spo04.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'dan imza 
</HEADLINE>
<TEXT>

Trabzonspor, transfer çalışmalarına hızlı başladı, Belçika'nın Anwers takımından aldığı Gineli oyuncuyla dört yıllık mukavele yaptı 
     'Farklı bir oyuncuyum' 
     TRABZONSPOR önceki gün Türkiye'ye getirdiği Gineli hücum oyuncusu İbrahim Yattara ile 4 yıllık sözleşme imzaladı. Belçika'nın Anwers takımından transfer edilen Gineli futbolcu, 70 maçta 15 gol attı, 25 asist yaptı. Yattara, "İlk antrenmanımda nasıl bir oyuncu olduğum görülecek. Çok çabuk ve hızlı, her an farklı işler yapacak özellikte bir oyuncuyum" diye konuştu. 
     
     Bombalar patlayacak 
     DIŞ transferde görüşmelerini sürdüren Trabzonspor'un gündeminde yer alan diğer oyuncularla da bir hafta içinde imza atacağı öğrenildi. Bordo - Mavili takımın prensipte anlaştığı Belçikalı kaleci Geert Wliger'in sözleşme için iki gün içinde geleceği açıklandı. Hollandalı orta saha oyuncusu Van De Paar ve golcü Bagayoko'nun ise Trabzon'a davet edildiği bildirildi. 
     
     Emrah da tamam 
     TRANSFERDE hareketli bir gün geçiren Trabzonspor ikinci imzayı Kocaelisporlu Emrah'a attırdı. 2 yıllık mukavele imzalayan tecrübeli futbolcu, Bordo - Mavili formayı giyeceği için mutlu olduğunu söyledi. Emrah, "3 - 4 yıldır Trabzonspor ile görüşüyordum. Nihayet hedefime ulaştım" dedi. Yönetici Ekrem İmamoğlu ise Gökdeniz ile aralarında sorun olmadığını iddia etti. 
     

</TEXT>
</DOC>
