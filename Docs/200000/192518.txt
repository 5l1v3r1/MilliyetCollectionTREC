<DOC>
<DOCNO> 192518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo22.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın sadece otel harcaması 600 bin euro... 
</HEADLINE>
<TEXT>

     Manchester United'dan İspanya'nın Real Madrid takımına transfer olan yıldız İngiliz futbolcu David Beckham'ın, 11 haftadır kaldığı otelindeki toplam masrafının 600 bin Euro'yu geçtiği belirtildi. 
     Zevkine göre bir ev bulamadığından Madrid'de hala otelde kalan David Beckham, eşi Victoria ve 2 çocuğu Brooklyn ve Romeo'nun şu ana kadarki toplam harcamalarının 630 bin 737 Euro olduğunu savunan İngiliz The Sun gazetesi, yıldız futbolcunun ev aramayı hızlandıracağını bildirdi. 
     Verilen rakamlarda Beckham'ın, otelde tuttuğu 2 oda için şimdiye dek 117 bin Euro verdiği öne sürülürken, restoran masraflarının 79 bin 100, oda servisinin 26 bin 220, otelde ağırladığı davetlileri için 112 bin, otomobillerinin park masrafı olarak 26 bin 220, oğlu Romeo'nun yaş günü kutlaması, masajlar ve kuru temizleme harcamalarının da toplam 260 bin Euro tuttuğu kaydedildi. 
     Beckham, 35 milyon Euro karşılığında Real Madrid'e transfer olmuştu. 
     Öte yandan geçen haftalarda reklamlara ara verip yalnızca futbolu düşüneceğini açıklayan Beckham'ın bu dileği pek uzun sürmezken, İngiliz futbolcunun Real Madrid'deki takım arkadaşı Zidane ile birlikte Adidas'ın bir reklamı için anlaştığı bildirildi. 
     
</TEXT>
</DOC>
