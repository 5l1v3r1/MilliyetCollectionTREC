<DOC>
<DOCNO> 191019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko42.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL için teklif verme süresi sona erdi... 
</HEADLINE>
<TEXT>

     Özelleştirilecek kuruluşların en büyüklerinden biri olan TEKEL'de teklif verme süresi sona erdi. 
     Özelleştirme İdaresi, TEKEL'e verilen teklif sayısı veya firmalar konusunda herhangi bir açıklama yapmazken, firmalardan alınacak revize tekliflerin ardından bir açıklama bekleniyor. 
     2001 yılında özelleştirme kapsamına alınan TEKEL, Mart 2003'te yeniden yapılandırılarak, Sigara Sanayi İşletmeleri ve Ticaret A.Ş ve Sigara Pazarlama-Dağıtım A.Ş ile Alkollü İçkiler Sanayi ve Ticaret A.Ş ve Alkollü İçkiler Pazarlama -Dağıtım A.Ş olarak teşekkül ettirildi. 
     Sigara Üretim ve Pazarlama-Dağıtım birimleri ile Alkollü İçkiler Üretim ve Pazarlama-Dağıtım birimlerinin özelleştirilmesi için 7 Haziran 2003 tarihinde ilana çıkılırken, yoğun yatırımcı talebi üzerine son teklif tarihi 24 Ekim 2003'e çekilmişti. 
     
     AVRUPA'NIN SAYILI ÜRETİCİLERİNDEN 

     Özelleştirmeye çıkarılan Türkiye'nin en büyük kuruluşlarından TEKEL Tütün, Tütün Mamulleri, Tuz ve Alkol İşletmeleri, Avrupa ve dünyanın sayılı içki ve sigara üreticileri arasında yer alıyor. 
     Kuruluşunun 141. yılını kutlamakta olan Tekel Genel Müdürlüğü'nün Cumhuriyet sonrası yapısının temeli, 1923 yılında tütün, alkollü içkiler, tuz, barut ve patlayıcı maddelerle ilgili ''inhisar'' hizmetlerini yürütmek görevi ile kurulan İnhisarlar Umum Müdürlüğü'nün oluşumu ile atıldı. 
     Gelişen şartlara göre bu yapı, 1941 ve 1983 yıllarında değişimlere uğradı. 233 Sayılı Kanun Hükmünde Kararname ile Kamu İktisadi Kuruluşu haline getirildi. 
     20 Ocak 2001 tarih ve 24293 sayılı Resmi Gazete'de yayımlanan 4619 sayılı İspirto ve İspirtolu İçkiler İnhisarı Kanunu'nda Değişiklik Yapılması Hakkında Kanun ile özel sektöre de belirli şartları yerine getirmesi kaydıyla alkollü içki üretim ve ithalat serbestisi getirildi. 
     9 Ocak 2002 tarih 24635 sayılı Resmi Gazete'de yayımlanan 4733 sayılı Kanun ile Tütün,Tütün Mamulleri, Tuz ve Alkol İşletmeleri Genel Müdürlüğü'nün yeniden yapılandırılması ile tütün ve tütün mamullerinin Türkiye'de üretimine, iç ve dış alım ve satımına ilişkin usul ve esaslar yeniden düzenlendi. 
     
     2001'DE ÖZELLEŞTİRME KAPSAMINA ALINDI 

     Tekel, 5 Şubat 2001 tarih ve 2001 06 sayılı Özelleştirme Yüksek Kurulu Kararı ile mülkiyetin devri dışındaki yöntemlerle özelleştirme kapsamına ve programına alındı. 
     4733 sayılı yasa ile Tütün, Tütün Mamulleri, Tuz ve Alkol İşletmeleri Genel Müdürlüğü, İktisadi Devlet Teşekkülü haline getirildi. 
     5 Şubat 2002 tarih ve 2002 6 sayılı Özelleştirme Yüksek Kurulu Kararı ile özelleştirme yöntemleri arasına mülkiyetin devri dahil edildi. 
     1 Ocak 2003 tarihinden itibaren Tütün, Tütün Mamulleri, Tuz ve Alkol İşletmeleri Anonim Şirketi'ne dönüştürüldü. 
     Yüzde 100'ü Özelleştirme İdaresi Başkanlığı'na ait olan TEKEL'in sermayesi 300 trilyon lira, ödenmiş sermayesi ise 120 trilyon lira. 2002 sonu itibariyle net satışları 1 katrilyon 215 trilyon 645 milyon lira olan Tekel'in net satışları, bu yıl Nisan ayı sonunda 893 trilyon 391 milyar lira olarak belirlendi. 
     Tekel'in 2002 sonu itibariyle net karı 318 trilyon 632 milyar lira, esas faaliyet karı ise 118 trilyon 561 milyar lira düzeyinde bulunuyor. 
     
     PAZAR PAYI İÇKİDE YÜZDE 93.5, SİGARADA YÜZDE 58 

     Toplam personel sayısı 29 bin 273 olan şirketin pazar payı tuzda yüzde 100, birada yüzde 1,3, şarapta yüzde 13,5, alkollü içkilerde yüzde 93,5 ve sigarada yüzde 58. 
     Özelleştirme stratejisi, ''satış, kiralama, işletme hakkı devri, mülkiyetin gayri ayni haklarının tesisi ve işin gereğine uygun sair hukuki tasarruflar yöntemlerinden biri veya birkaçının birlikte veya ayrı ayrı uygulanması'' olarak belirlenen Tekel'de özelleştirme çalışmaları, bağlı ortaklıklar Sigara Sanayii İşletmeleri ve Ticareti A.Ş. ile Alkollü İçkiler Sanayii ve Ticareti A.Ş.'deki yüzde 100 oranındaki kamu hisselerinin blok satış yöntemiyle özelleştirilmesine yönelik ilanla 7 Haziran tarihinde start verildi. 
     Açılan ihalelerde 26 Eylül 2003 olan son teklif verme tarihi, talep üzerine bugüne uzatıldı. 
     Tekel'in KKTC'de yüzde 51'er hisseye sahip olduğu TAŞEL-Türk Alkollü İçki ve Şarap End. Ltd. Şti. ile Kıbrıs Türk Tütün End. Ltd. Şti., Kars'ta yüzde 99.36 oranında hissesinin olduğu Kristal Tuz Rafinerisi San. ve Tic. A.Ş. adlı ortaklıkları, İstanbul'da puro üretimi ve satışı yapan TEKA, yaprak tütün üretimi ve satışı yapan REYTEK, Çankırı'da rafine tuz üretimi ve pazarlaması yapan ÇANTAŞ, Kazakistan'da sigara üretimi ve pazarlaması yapan J.TJ. Central Asia adlı iştirakleri var. 
     Yaprak Tütün İşletme Müdürlüğü'ne bağlı 30, Sigara Sanayii İşletmeleri Müessese Müdürlüğü'ne bağlı 8, Alkollü İçkiler Sanayii Müessesesi Müdürlüğü'ne bağlı 19, Pazarlama ve Dağıtım Müessesesi Müdürlüğü'ne bağlı 82, Tuz Sanayii Müessesesi Müdürlüğü'ne bağlı 6 işletmeye sahip bulunuyor. 
     
     TEKEL'İN EKONOMİYE KATKISI 

     TEKEL'in GSMH içindeki payı yüzde 1,7'ler düzeyinde bulunuyor. Şirketin, GSMH'ye katkısı 2002 yılı fiyatlarıyla 2 katrilyon 900 trilyon lira oldu. 
     TEKEL'in Hazine'nin sağladığı toplam vergi ve fon gelirleri içerisindeki payı yüzde 4.4 düzeyinde bulunuyor. 
     Tütün mamulleri, alkollü içki ve tuz olmak üzere 71 markanın üretimini, 190 markanın satışını gerçekleştiren TEKEL'in ürettiği Yeni Rakı, dünyada en çok satılan yüksek alkollü içkiler sıralamasında 24., perakende satış hasılatı sıralamasında 32. sırada yer alıyor. 
     500 büyük firma sıralamasında, 2002 yılındaki 1 katrilyon 215 trilyon liralık üretimden satışla Türkiye'nin en büyük 9. kuruluşu olan TEKEL, Avrupa'nın en büyük 30 alkollü-alkolsüz içki, dünyanın 5 büyük sigara üretici firması arasında yer alıyor. 
     
</TEXT>
</DOC>
