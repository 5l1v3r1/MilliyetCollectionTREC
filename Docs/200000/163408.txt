<DOC>
<DOCNO> 163408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/yasam/yas01.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İNGİLİZ THE SUNDAY TİMES'IN İDDİASI 
</HEADLINE>
<TEXT>
Deodoran çıktı, meme kanseri oranı arttı 
Haberde, "Bilim adamları, deodoranların içeriğindeki bazı kimyasal maddelerle tümör gelişimi arasında bağlantı olduğunu ortaya çıkardı" ifadesi yer alıyor... 
     LONDRA Milliyet 

     DNA'larda tahrip edici etki 
     THE Sunday Times Gazetesi, Reading Üniversitesi kanser araştırmacılarından Philippa Darbre'nin konuyla ilgili raporuna dayandırdığı haberinde, "Uzmanların deodoranların içeriğindeki zirkonyum ve alüminyum kökenli kimyasal maddelerle, tümör gelişimi arasında bazı bağlantıları ortaya çıkardığını" öne sürdü. Haberde, uzmanların söz konusu kimyasalların DNA'lar üzerinde tahrip edici etki yaratıyor olabileceğine ilişkin görüşlerine de dikkat çekildi. 
     
     Yüzde 31'den 61'e çıktı 
     ARAŞTIRMACILARIN, her iki cinste de tümörlerin daha çok sol memenin üst dış çeperinde ortaya çıktığı saptamalarına da yer veren gazete, bu bölgede tümör oluşması ihtimalinin 1926'da yüzde 31 iken, deodoran kullanımdaki artışla 1994'te yüzde 61'e yükseldiğini yazdı. Gazete, "Bilim adamlarının, bunu da insanların çoğunun sağ ellerini kullanmaları ve sol koltuk altlarına daha çok deodoran sürüyor olabileceğiyle izah ettiğini" bildirdi. 
     
     Kozmetikçiler Güvenli 
     KOZMETİK ve Parfümeri Üreticileri Birliği'nin açıklamasında da, araştırmacıların ilk bulgularının gerçeği yansıtmadığı öne sürülerek, "Ürünlerimizin yüzde 100 güvenli olduğuna inancımız tam" denildi. Her yıl 13 bin İngiliz kadının meme kanserinden öldüğünü hatırlatan Times, "İngiltere'nin, en çok deodoran kullanılan ülkeler arasında yer aldığının unutulmaması gerektiğini" kaydetti. 
     

</TEXT>
</DOC>
