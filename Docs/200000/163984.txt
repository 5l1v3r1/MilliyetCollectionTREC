<DOC>
<DOCNO> 163984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur14.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çerkezköy'deki bakıcı vahşeti sanıkları suçu birbirine atıyor 
</HEADLINE>
<TEXT>

     Tekirdağ'ın Çerkezköy İlçesi'nde 5 yaşındaki çocuğu öldürdükleri iddiasıyla tutuklu bulunan bakıcı ve birlikte yaşadığı kişinin yargılanmasına devam edildi. 
     Tekirdağ Ağır Ceza Mahkemesi'ndeki duruşmaya, tutuklu sanıklar çocuk bakıcısı Sultan Keskin 23 , birlikte yaşadığı Bayram Acar 31 katıldı. Keskin'in avukatı raporlu olduğu için duruşmaya katılamazken, Acar'ın avukatı Bekir Güngör hazır bulundu. 
     Sanık Sultan Keskin, sanık Bayram Acar'dan korktuğunu ileri sürerek, mahkemeye yazılı ifade verdi. Keskin, ifadesinde, olay günü çocuklara Bayram Acar'ın işkence ettiğini ve hunharca öldürdüğünü öne sürerek, bu nedenle fenalaştığını, Acar'ın kendisini tokatlayarak ayılttığını belirtti. 
     Suçu üstlenmesi için Acar tarafından ölümle tehdit edildiğini iddia eden Keskin, ''Çocuğun cesedini battaniyeye sararak, meskun yere götürdü. Çocuğun ailesi geldiğinde, çocuğun başka yerde olduğunu söyledi. Ben bu işin içinde değilim. Bayram Acar'ı tanımaktan ve birlikte olmaktan başka bir suçum yok. Bayram Acar, sürekli çocuklara işkence ediyordu'' dedi. 
     Bayram Acar da hakkındaki iddiaları reddetti. 
     Acar'ın avukatı Bekir Güngör, Rukiye Melekoğlu adında bir kadının daha önce bu çocuklara baktığını, o kadın hakkında suç duyurusunda bulunması gerektiğini öne sürerek, ''Bayram Acar hakkında ne şekilde olursa olsun yeterli delil bulunmadığı için beraatını istiyorum'' diye konuştu. 
     Bu arada duruşmada, sanıklarla aynı apartmanda oturan ev sahibiyle birlikte kalan Fatma Atmaca da Bayram Acar'ın şahitliğini yaptı. Atmaca, duruşmada, kiracıları Sultan Keskin ile Bayram Acar'ın sürekli çok gürültülü müzik çaldıklarını, ancak çocuk bağırtısı duymadıklarını söyledi. 
     Mahkeme başkanı, sanıkların tutukluluk hallerinin devamına, ölen çocukla ilgili raporun gelmediğini ve yeterli delillerin oluşmadığını belirterek, ATV'de 16 Haziran 2003'te yayınlanan Savaş Ay'ın bu konuya ilişkin yaptığı program kasetinin kanaldan istenmesine karar verdi. 
     
     OLAY 
     Çerkezköy İlçesi'nde Aydın-Yasemin Cirit çifti, 9 aylık bebekleri Koray ile 5 yaşındaki Çağatay'ı, bakıcı Sultan Keskin ile birlikte oldukları belirtilen Bayram Acar'a bırakmıştı. Cirit çifti, bakıcının ''kanepeden düştüğünü'' söylediği, beyin travması geçiren Koray'ı tedavi ettirmek için İstanbul'a götürmüştü. 
     Yasemin Cirit, Koray'ı hastanede beklediği sırada Aydın Cirit de, Çerkezköy'e dönerek, aynı bakıcıya bıraktıkları Çağatay'ı görmek istemiş, bakıcıların, ''Çağatay'ı komşuya bıraktıklarını'' söylemesi üzerine, Aydın Cirit, söylenen yerde oğlunu bulamayınca, 15 Ocak 2002 tarihinde güvenlik güçlerine başvurmuştu. 
     Polis, küçük Çağatay'ın cesedini çalılıklar arasında bulmuş ve bakıcılar tutuklanmıştı. 
     
</TEXT>
</DOC>
