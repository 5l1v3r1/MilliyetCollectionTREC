<DOC>
<DOCNO> 190921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yazar/cemal.html </URL>
<DATE> 2003/10/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ayıp 
</HEADLINE>
<TEXT>

   
   Bizim memlekette bazı konular var ki, yıllar boyu evire çevire yazmak zorundasın. 
   Bir daha, bir daha, bir daha. 
   Sanki mahkumsun 
   Böylesi konulardan biri de başörtüsü, türban... Çözümsüz kaldığı için uzun yıllardır siyaseti, toplumu geriyor. Makul bir uzlaşma noktası bulunamadığı için kavga alanı olmaya devam ediyor. 
   Yazık. 
   Ve ayıp 
   Cumhurbaşkanı Sezer'in Cumhuriyet'in 80. yıldönümü kutlanırken Çankaya'da vereceği resepsiyona başörtülü milletvekili eşlerini davetten kaçınması gerçekten ayıp. 
   Bu devirde böyle bir ayrımcılığı içime ve demokratik anlayışıma sindiremiyorum. 
   Cumhurbaşkanı, Çankaya Köşkü'nü kamu alanı saydığı için, örneğin TBMM Başkanı'nın, Başbakan'ın, Dışişleri Bakanı'nın türbanlı eşlerini resepsiyona davet etmiyor. Türbanla Çankaya'da boy göstermelerini, anlaşılan, laikliğe karşı eylem olarak görüyor. 
   Oysa birinin eşi, Meclis Başkanı. Diğerininki Türkiye'yi yönetiyor. Üçüncüsü de Türk dış politikasının patronu. 
   Onlar serbest ama eşleri sakıncalı 
   Erkek olan Köşk'e giriyor, kadın olan giremiyor, ayrımcılığa tabi tutuluyor. 
   Üniversitede de böyle değil mi 
   Başı örtülü, türbanlı kız öğrencilerin üniversiteye girmeleri yasak. Erkekler açısından herhangi bir ayrımcılık yok. Oysa, örneğin başı örtülü kız öğrenciyle erkek öğrencinin kafalarının içi aynı olabilir. Her ikisi de din ve dünya işlerine aynı pencereden bakabilirler. 
   Ama kıza yasak, erkeğe serbest... 
   Olacak iş mi 
   Böyle bir yasağı da içime sindiremiyorum. Üniversite çağına gelmiş kız öğrencinin türbandan, başörtüsünden dolayı dışlanmasını, üniversite yasağına tabi kılınmasını demokrasiye de, insan haklarına da aykırı buluyorum. 
   Evet, bu alanda Anayasa Mahkemesi'nin, Danıştay'ın, hatta Avrupa İnsan Hakları Mahkemesi'nin kararları var. Türbana özgürlük talepleri, laikliğe aykırı eylem olarak görülüyor. 
   Ayrıca kamu alanı nedir, ne değildir tartışmaları yalnız bize özgü değil. Bu konu başta Fransa olmak üzere Almanya'da, İsviçre'de de güncelleşmiş durumda. 
   Ama Avrupa'daki bu tartışmalarda kamu alanı tarifi bizdekine göre çok daha dar. Devlet okulu - özel okul ayrımının yapıldığı dikkati çekiyor. Öğrencilerin türbanı fazla sorun olmuyor. 
   Artık bizde de olmamalı. 
   Başörtülü kız öğrencilere üniversite yasağını kaldırmanın yolları bulunmalı. Çankaya Köşkü'nün kapıları başörtülü olan Türkiye Cumhuriyeti vatandaşlarına da açılmalı. Cumhurbaşkanı'nın törenle uğurlandığı, törenle karşılandığı mekanlar da - örneğin Esenboğa Havalimanı'na TBMM Başkanı'nın türbanlı eşiyle uğurlamaya gelmesi olay olmuştu - kamu alanı olmaktan çıkarılmalı... 
   Saçın başın, kılığın kıyafetin sorun olmadığı, saçını örtenle örtmeyenin, inananla inanmayanın birlikte barış ve huzur içinde yaşayacakları bir toplum ve devlet düzenine giden yolda rasyonel uzlaşmaları zorlamalıyız, bulmalıyız. 
   Ayıplardan bir an önce kurtulmayız 
   Çünkü yıllar geçip şimdi yaşadıklarımıza bakınca, hem utanacağız hem üzüleceğiz. 
   
      
   
   
</TEXT>
</DOC>
