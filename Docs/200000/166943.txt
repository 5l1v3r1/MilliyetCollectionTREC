<DOC>
<DOCNO> 166943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur48.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Barroso AB'nin din ile hiçbir alakası yoktur 
</HEADLINE>
<TEXT>

     Başbakan Recep Tayyip Erdoğan AB'nin bir Hıristiyan ve coğrafi birlik olmadığını belirterek, ''AB, bir siyasi değerler bütünüdür. AB medeniyetler çatışmasına değil, medeniyetlerin kaynaşmasına adres olacak bir birliktir'' dedi. 
     Başbakan Erdoğan, Portekiz Başbakanı Jose Manuel Durao Barroso ile ortak basın toplantısı düzenledi. 
     Erdoğan ve Barroso basın toplantısının ardından gazetecilerin sorularını yanıtladı. 
     Barroso, KKTC'nin Kıbrıs sorununun çözümü konusundaki açılımları ve Irak sorununun çözümü konusundaki değerlendirmesinin sorulması üzerine şöyle konuştu 
     ''Görüşmelerimizde Sayın Erdoğan'ın Kıbrıs hakkındaki bilgilendirmelerinden çok faydalandık. Portekiz, Annan Planı'na tam destek vermektedir ve Kıbrıs'ta en kısa zamanda politik bir çözüm bulunması yönünde elinden geleni yapmaya hazırdır. Kıbrıs'la ilgili son zamanlarda yapmış olduğu değişiklikler tabii ki çok olumlu değişiklerdir. Fakat bu hiç bir zaman Kıbrıs'ta kesin çözümün bulunduğu anlamına gelmez. Orada bölünmüş bir Ada vardır. Bu sorunun bir an önce çözülmesi gerektiğine inanıyorum. 
     Irak konusunda ise BM Güvenlik Konseyi'nin son kararlarına Portekiz uymakta ve desteklemektedir. Burada önemli olan, bir an evvel uluslararası bir dayanışma sonucu Irak'ta kalıcı bir çözüm bulmaktır. Bilhassa Irak'ın toprak bütünlüğüne bir an önce kavuşturulması ve güvenli bir ortamın sağlanması gerektiğine inanıyoruz. Bunun için herkese görev düşüyor. Portekiz de bu konuda elinden gelen her şeyi yapacaktır.'' 
     
     ''ÇATIŞMA DEĞİL UZLAŞMA'' 
     Portekizli bir gazeteci, Başbakan Erdoğan'a Avrupa Anayasası'na Hıristiyanlık'la ilgili bir madde eklenmesinin Türkiye'nin üyeliğini zorlaştırıp zorlaştırmayacağını sordu. Erdoğan, bu soruyu şöyle yanıtladı 
     ''Burada bir yanlış anlaşılma söz konusu. Çünkü AB Anayasası taslağında böyle bir teklif veya oraya giren bir madde yok. Bunu Sayın Barosso da çok iyi bilir. Bir-iki ülkenin teklifi oldu, ama bu kabul görmedi. Çünkü bu, AB'nin kuruluş ilkelerine terstir. AB bir Hıristiyan Birliği değildir, bir coğrafi birlik de değildir. AB bir siyasi değerler bütünüdür. AB medeniyetler çatışmasına değil medeniyetlerin buluşmasına, uyuşmasına, uzlaşmasına adres teşkil edecek bir birliktir.'' Barroso da aynı soru üzerine Portekiz'in AB'nin dinsel değil laik bir birlik olduğunu kabul ettiğini bildirdi. Barosso AB'nin kültürel ve tarihi konularda bir Hıristiyan referansı olduğunu kabul ettiklerini ifade ederek, ''Fakat bu demek değildir ki başka dinden olan veya hiçbir dine ait olmayanlar AB'de bulunamazlar. Çünkü birliğin din ile hiçbir alakası yoktur'' dedi. 
     
     7. UYUM PAKETİ 
     Başbakan Erdoğan, bir gazetecinin, İtalya Başbakanı Silvio Berlusconi'nin AB Dönem Başkanlığı'nı alırken yaptığı konuşmada, Türkiye'nin AB'ye üyelik süreci ile ilgili olumlu değerlendirmeyi anımsatması üzerine, gerek Kopenhag Kriterleri öncesinde, gerekse Selanik Zirvesi öncesinde Berlusconi ve Barroso'nun Türkiye'nin üyelik sürecini hep desteklediklerini söyledi. Barroso'nun bundan sonraki süreçte de aynı desteğin sürdürüleceğini görüşmede kendisine ilettiğini bildiren Erdoğan, şu anda 7. Uyum Paketi üzerinde çalışmaların sürdürüldüğünü kaydetti. Erdoğan, 7. Uyum Paketi'ndeki düzenlemelerin, ağırlıklı olarak Ulusal Program ve siyasi kriterler ile ilgili olacağını kaydetti. 
     
     IMF ÖDEMELERİ 
     Başbakan Erdoğan, uyum paketlerinin hazırlanması sırasında hükümet ile askerler arasında fikir ayrılığı doğup doğmadığına ilişkin soruyu yanıtlarken, şunları söyledi 
     ''Şu ana kadar Ordumuzla bu konuda bütün attığımız adımların müzakeresini yaparak geldik. Çok rahatlıkla söyleyebilirim Türk Ordusu, Türkiye'nin AB'ye girmesine kesinlikle karşı değildir. Özellikle Ordumuzu da ilgilendiren bir çok konuda kendileriyle Dışişleri Bakanlığımız müzakere etmek suretiyle olgunlaştırıyor ve ondan sonra Türkiye Cumhuriyeti Hükümeti başta parlamento üzere alınması gereken kararı alarak ve atılması gereken adımları atarak bunları kanunlaştırıyor.'' Erdoğan, Türkiye'nin IMF'ye yapması gereken ödemelerin geciktiğini söyleyen Portekizli başka bir gazeteciye de IMF ödemelerinde herhangi bir gecikmenin söz konusu olmadığı karşılığını verdi. Programlandığı şekilde bütün ödemelerin zamanında yapıldığını kaydeden Erdoğan, bu haberin nereden çıktığını anlamakta güçlük çektiğini söyledi. Erdoğan, basın toplantısını izleyen Devlet Bakanı Ali Babacan'ı göstererek ''Ödeme bakanı da burada ' dedi. Erdoğan Türkiye'nin bugüne kadar hiç bir ödemesini aksatmadığını söyledi. 
     Başbakan Erdoğan, basın toplantısının ardından Devlet Bakanı Babacan'ın yanına giderek, IMF ödemeleriyle soru soran Portekizli gazeteciye ayrıntılı bilgi vermesini istedi. 
     
</TEXT>
</DOC>
