<DOC>
<DOCNO> 161846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko06.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald's Türkiye, 2003 planlarını değiştirdi... 
</HEADLINE>
<TEXT>

     Son 1.5 yılda 56 mağaza kapatan McDonald's Türkiye, 6 ay aradan sonra ilk mağaza açılışını İstanbul'da MetroCity Alışveriş Merkezi'nde gerçekleştirdi. 
     Ünlü fast-food zinciri, Kozyatağı Carrefour'da restoran açmaya hazırlanırken, bir süreliğine kapatılan 3 restoranı da faaliyete geçirecek. 
     McDonald's Türkiye Genel Müdürü Sadi Fansa, geçen yılki 2003 planlarında restoran açılışı bulunmadığını belirterek, ekonomide yılın ilk 4-5 ayında görülen iyileşme ve Irak savaşının sona ermesiyle bu planı revize ettiklerini söyledi. 
     Türkiye'ye 16 yıl önce geldiklerini ve 130 milyon dolarlık yatırım yaptıklarını anımsatan Fansa, ''Ekonomideki krizler nedeniyle herkes gibi biz de nasibimizi aldık. Sektörde 4-5 yılda yüzde 40-45 oranında daralma oldu. Buna rağmen Türkiye'nin geleceğine ve fast-food sektöründeki piyasanın bugünkü seviyesinin 2-3 misline çıkacağına inandığımız için kalıyoruz'' diye konuştu. 
     Türkiye'de son 1.5 yılda 56 mağaza kapattıklarını ve en son mağaza açılışını geçen yılın Aralık ayında Ankara Armada Alışveriş ve İş Merkezi'nde yaptıklarını anımsatan Fansa, bu tarihten sonraki ilk McDonald's restoranını yaklaşık bir hafta önce Metro City Alışveriş Merkezi'nde açtıklarını bildirerek, şunları kaydetti 
     ''Bunun yanı sıra uzun süredir girmek istediğimiz Kozyatağı Carrefour'da bir restoran açacağız. Bunun anlaşması yapıldı ve şu anda inşaatı devam ediyor. Mecidiyeköy Ortaklar, Fatih ve Kadıköy İbrahimağa'da bir süreliğine kapattığımız restoranları da tekrar faaliyete geçireceğiz. Yeni açılan restoranlarla birlikte yeni bir sayfa açıyoruz. Bu, bizim için bir mihenk taşı.'' Fansa, şu andaki mevcut restoranların yenilenmesi için bu yıl 3.6 milyon dolarlık bütçe ayırdıklarını söyledi. 
     
     ''2004'TEN İTİBAREN KARA GEÇECEĞİZ'' 
     Sadi Fansa, Türkiye'deki fast food sektörüne ilişkin kurumsallaşma olmadığından sağlam bir veri tabanı bulunmadığına dikkat çekerek, kendi pazar paylarını tespit etmek için yaptıkları araştırmalara göre Türkiye'de 1.2-1.3 milyar dolarlık pazar olduğunu tahmin ettiklerini söyledi. 
     Yaptıkları araştırmalara göre, Türklerin haftada en az bir kez dışarıda yemek yediğine işaret eden Fansa, bu nedenle Türkiye'deki fast-food pazarında potansiyelin yüksek olduğuna inandıklarını kaydetti. 
     Fansa, McDonalds'ın dışarıda yemek yeme pazarında toplam içinde yüzde 4-5, bunun içindeki fast-food pazarında ise yüzde 52-'lük pazar payına sahip olduğunu belirtti. 
     Daha önce yaptığı bir açıklamada ''16 yılda 130 milyon dolarlık yatırım yaptık, 5 kuruş kar edemedik'' ifadesini kullanan Fansa, 2004 yılından itibaren kara geçmeyi hedeflediklerini bildirdi. Sadi Fansa, ''Ancak karlı olması durumunda restoran açma düşüncesinde olduğumuz için 2004'ten itibaren kara geçmeyi bekliyoruz'' dedi. 
     Sadi Fansa, Türkiye'de girdi maliyetleri ve et fiyatlarının çok yüksek olduğuna işaret ederek, yeniden yapılandırma çalışmaları kapsamında geçen yıl 7 milyon dolarlık yatırımla kurdukları 2 besi çiftliği sayesinde 7 aydır ürün fiyatlarını hiç artırmadıklarını ifade etti. 
     
     ''DOLARLA KİRALAMAK DERS OLDU'' 
     Fansa, mağaza kiralarının yüksek olduğunu ve bu nedenle dolar kiralarının büyük kısmını TL'ye çevirdiklerini belirterek, ''Prensipte artık alışveriş merkezleri dışında dolarla herhangi bir yer kiralamıyoruz. Bundan önce pek dikkat etmiyorduk ama krizde yaşananlar bize ders oldu. Şimdi daha dikkatliyiz'' dedi. 
     Yeniden yapılandırma kapsamında yürüttükleri projelere de değinen Fansa, Akbank ile Axess kullanımı için yaptıkları işbirliğiyle kredi kartı kullanımının yüzde 9.5'den yüzde 15'e çıktığını söyledi. 
     Satışlarda Coca Cola, Unilever ve Nestle ürünleriyle gerçekleştirdikleri promosyonların da etkili olduğunu belirten Fansa, önümüzdeki aylarda başka büyük firmalarla bu alanda işbirliği yapacaklarını kaydetti. 
     
</TEXT>
</DOC>
