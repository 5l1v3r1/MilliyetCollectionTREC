<DOC>
<DOCNO> 190901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/spor/spo04.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon gerilimi 
</HEADLINE>
<TEXT>

   Trabzon, Ağaoğlu ile Öksüzoğlu'nun birleşmesi nedeniyle adeta ikiye bölündü. Ağaoğlu'nu destekleyenler kararı olumlu bulurken, karşı çıkanlar, Mehmet Öksüzoğlu'na tepki gösterdi 
      ERGUN ATA 

   
   Örgütlerden onay 
   BORDO - Mavili kulüpte pazar günü yapılacak Olağanüstü Genel Kurul öncesi yaşanan Ahmet Ağaoğlu - Mehmet Öksüzoğlu koalisyonu, camiayı ikiye böldü. Ağaoğlu'nu destekleyen gruplarla, Ticaret ve Sanayi Odası, Ticaret Borsası, İhracatcılar Birliği ve esnaf birliklerinin de bulunduğu bazı sivil toplum örgütleri birleşme kararını olumlu değerlendirdi. Ancak bazı kesimler, bu birlikteliği "ittifak" değil, Mehmet Öksüzoğlu'nun, Ağaoğlu'na ilhakı olarak değerlendirerek karşı çıktı. 
   
   Liste değişmiyor 
   MEHMET Öksüzoğlu'nun, koalisyon kararını tek başına alması, kendisini destekleyen çevreler tarafından tepki gördü. Ayrıca, camianın ileri gelenleri tarafından yorum yapılmaması, bu ittifakın İstanbul'dan habersiz gerçekleştirilmesine bağlandı. Yönetim listelerinin yeniden oluşturulma çabaları ise, kongreye iki gün kalması nedeniyle sonuçsuz kaldı. Ağaoğlu'nun kamuoyu ve Futbol Federasyonu Başkanı Haluk Ulusoy'dan destek alması da listeleri değiştirme çabalarını engelledi. 
   
   Yoğun çalışma 
   AHMET Ağaoğlu - Mehmet Öksüzoğlu koalisyonu sonucunda yeni yönetime 19 ile 20 isim alınması düşünülüyor. Ağaoğlu'nun tam listeyi belirlemek amacıyla İstanbul'da kaldığı, yönetime Öksüzoğlu grubundan 8 kişiyi alacağı ifade edildi. Öksüzoğlu'nun başkan yardımcısı olarak görev yapacağı, 11 kişinin de Ağaoğlu'nun listesinden yönetime gireceği bildirildi. Bu arada yönetime girmesi beklenen bazı isimlerin, düşünce açısından birbirlerine ters olması da tartışılmaya başlandı. 
   
   Trabzon tek vücut    
   Firesiz yemek 
   BORDO - Mavili futbolcular önceki gece düzenlenen yemekte, birlik ve beraberlik mesajları verdiler. Yönetimin katılımı zorunlu tutmamasına rağmen, tüm oyuncuların yemeğe gelmesi sevinç yarattı. Denizli maçından sonra futbolcularla toplantı yaptıkları öğrenilen Samet Aybaba ve Menajer Caner Çuvalcıoğlu'nun, oyunculara teşekkür ettikleri bildirildi. 
   
   Menajer umutlu 
   MENAJER Caner Çuvalcıoğlu, gelinen bu düzeyin Trabzonspor için yeni dönemin başlangıcı olabileceğini belirtti. Çuvalcıoğlu, "Artık 18 kişilik kadroya giremeyenler bile soyunma odasında sarmaş dolaş oluyor. Denizli maçında yedekleri kulübede zor tuttum. Trabzonspor'u farklı kılan ve efsanevi dönemlerde başarıyı getiren işte bu birlikti" dedi. 
   
   Mehmet inançlı 
   MEHMET Yılmaz, takım hakkında yapılan eleştirileri çok karamsar bulduğunu söyledi. Genç golcü, "Geçen yıl istediğimiz yerde değildik. Bu yıl her maç iyi oynamasak bile iyi durumdayız. 19 puan az değil. Takımın biraz da zamana ihtiyacı var. Trabzonspor'un geçen yılki kadrosundan güçsüz olduğuna inanmıyorum" dedi. 
   
   
</TEXT>
</DOC>
