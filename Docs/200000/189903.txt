<DOC>
<DOCNO> 189903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko34.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom, anlaşmanın temel şartlarını değiştirmeyecek 
</HEADLINE>
<TEXT>

     Rus gaz şirketi Gazprom'un Birinci Başkan Yardımcısı Yuri Komarov, Gazprom'un Türkiye'ye doğalgaz teslimi konusunda mevcut anlaşmanın temel şartlarını değiştirmeyeceğini söyledi. 
     Komarov, Moskova'da düzenlenen ''AB ve Rus Enerji Kaynaklarının Karşılaştırmalı Analizi'' konulu panelde yaptığı konuşmada, Enerji ve Tabii Kaynaklar Bakanı Hilmi Güler'in, anlaşmada Rusların doğalgaz karşılığında Türkiye'den mal almasını gerektiren off-set yükümlülükleri olduğunu ve bunun devreye girmesini istedikleri açıklamasına atıfta bulundu. 
     Gazprom'un Türkiye'ye teslim edeceği doğalgazın fiyatı üzerinde bazı değişiklikler yapma olasılığını ve bazı yerel dağıtım şebeklerinin özelleştirilmesini göz önünde bulundurduğunu kaydeden Komarov, uzun vadede sözleşmedeki gaz bedelinin yüzde yüz para olarak alınması şartının korunduğunu ifade etti. 
     Gazprom Basın Bürosu'ndan bir yetkili de, ''Mavi Akım projesi için krediler para olarak alındığı için doğal olarak gazın karşılığının mal olarak değil, nakit olarak alınması gerekir. Bu yüzden, gaz bedelinin bir kısmının mal ve hizmet karşılığı olarak ödenmesi kabul edilemez'' dedi. 
     Türkiye, Mavi Akım üzerinden doğalgaz alımını 12 Mart'ta durdurmuş ve anlaşma gereğince 6 ay boyunca karşılıklı arz ve alım garantisi olmadığını belirtmişti. 
     
</TEXT>
</DOC>
