<DOC>
<DOCNO> 191072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur19.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de beklenen oldu, Kemal Derviş listede... 
</HEADLINE>
<TEXT>

     CHP'nin 30'uncu Olağan Kurultayı öncesinde tartışmaların odak noktası olan İstanbul Milletvekili Kemal Derviş ile birlikte çalışmak istediğini il başkanlarına anlatan Genel Başkan Deniz Baykal, Derviş'i Parti Meclisi listesine alacağını söyledi. Derviş'in önümüzdeki dönemde parti içinde 2. adam rolünü üstleneceği belirtiliyor. 
     CHP 30'uncu Olağan Kurultayı'nın ikinci gün çalışmalarına başlamadan, Genel Başkan Baykal, 81 il başkanını sabah saatlerinde parti genel merkezinde topladı. 
     İl başkanlarına kurultayı değerlendiren Baykal, örgütten bu zamana kadar en büyük desteği aldıklarını, kurultaydan güçlenerek çıktıklarını ifade ederken, kurultayın ilk gününde alınan sonucun parti içindeki kavgaları bitirdiğini söyledi. 
     İl başkanlarından Parti Meclisi'nde görmek istedikleri isimleri de kendisine önermelerini isteyen Baykal, il başkanlarının sorusu üzerine, Kemal Derviş'in çalışmalarından memnun olduğunu, birlikte çalışmak istediğini, bu nedenle de PM listesine alacağını bildirdi. 
     Baykal, il başkanlarından medyada hakkında haberler çıkan parti yöneticilerine de sahip çıkmalarını istedi. 
     Öte yandan, CHP Kurultayı'nın ikinci gün çalışmaları henüz başlamadı. 80 kişilik PM ile Yüksek Disiplin Kurulu üyelerinin seçiminin yapılacağı ikinci gün çalışmalarında, ilk günkü coşku yaşanmadı. 
     
</TEXT>
</DOC>
