<DOC>
<DOCNO> 193552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo13.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfun'un teknik direktörü değişti 
</HEADLINE>
<TEXT>

     İspanyol Birinci Futbol Ligi'nin La Liga 10. haftası sonrasında 5 puanla sonuncu sırada bulunan Espanyol'da, teknik direktör Javier Clemente'nin görevine son verilerek yerine Luis Fernandez'in getirildiği açıklandı. 
     La Liga'da bu sezona kötü bir başlangıç yapan ve yalnızca 1 galibiyet alabilen Espanyol, çözüm yolunu teknik adam değiştirmekte bularak, Athletic Club Bilbao ve Paris Saint Germain'in eski teknik direktörü Fernandez ile anlaştı. 
     Kadrosunda Türk futbolcu Tayfun'un bulunduğu Espanyol'da bu zamana dek Clemente'nin görevde kalmasının kulüp başkanı Daniel Sanchez'in talebi doğrultusunda olduğu, ancak yönetim kurulundaki tüm üyelerin daha önce bu teknik adamın gönderilmesinden yana oy kullandığı bildirildi. 
     Espanyol, ligin 11. haftasında 8 Kasım Cumartesi günü deplasmanda Athletic Club Bilbao ile karşılaşacak. 
     
</TEXT>
</DOC>
