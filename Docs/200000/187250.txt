<DOC>
<DOCNO> 187250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun37.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Türk askerinin gelmesi koalisyonun sorumluluğunda" 
</HEADLINE>
<TEXT>

     Irak'ta ABD'nin atadığı geçici hükümet konseyi ile işgal yönetiminin başkanı Amerikalı Paul Bremer'in haftalık toplantısında, TBMM'nin Irak'a asker gönderme kararı görüşüldü. 
     Paul Bremer, görüşme sonrası yaptığı açıklamada, Türk askerinin Irak'a konuşlandırılması kararının ABD öncülüğündeki koalisyonun sorumluluğunda olduğunu söyledi. 
     Geçici Hükümet Konseyi Başkanı İyad Allavi de, AP ajansına yaptığı açıklamada, Türk askerinin Irak'a konuşlandırılmasıyla ilgili önemli hassasiyetler bulunduğunu kaydetti. 
     Allavi, ayrıca geçici hükümet konseyinin konuyla ilgili ABD öncülüğündeki işgal yönetimiyle karşı karşıya gelme çizgisine düşmeyeceğini belirtirken, konunun hala tartışıldığını bildirdi. 
     ''Türk askerlerini burada isteyen koalisyondaki dostlarımızın ihtiyaçlarını olumlu şekilde dikkate alacağız'' diyen Allavi, aynı zamanda değerlendirilmesi gereken önemli hassasiyetler bulunduğunu ifade etti. 
     İyad Allavi, önemli hassasiyetlerin ne olduğu konusundaysa ayrıntı vermezken, geçici hükümet konseyinin Irak'a ek yabancı asker gelmesi konusunda daha fazla söz sahibi olmak istediğini de kaydetti. 
     
</TEXT>
</DOC>
