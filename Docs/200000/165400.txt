<DOC>
<DOCNO> 165400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo03.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir rekor Serkan 14 günde 3 ayrı milli takım forması giydi 
</HEADLINE>
<TEXT>

     Gençlerbirliği'nin genç ve yetenekli oyuncusu Serkan Balcı, haziran ayında adeta milli forma maratonu gerçekleştirdi. 
     Sezon bitiminde çoğu futbolcu izin yaparken, Serkan Balcı ise tatil dönemini milli takım kamp ve maçlarında geçirdi. 
     Haziran ayında 3 ayrı kategoride 14 gün içinde milli takımlarda peşpeşe görev yaparak bir rekora imza atan Serkan'ın milli takım maratonu, 6 ve 10 Haziran tarihlerinde Ümit Milli Takım'ın Slovakya ve Makedonya maçlarıyla başladı. 
     Kırmızı-siyahlı futbolcu ardından, 12-22 Haziran tarihleri arasında Fransa'nın Toulon kentinde yapılan özel bir turnuvaya katılan A Genç Milli Takım'ın kadrosunda da yer aldı. 
     6. FIFA Konfederasyon Kupası'nda Fransa ile birlikte Avrupa kıtasını temsil eden A Milli Takım kadrosuna da çağrılan Serkan Balcı, kupada Brezilya ile yapılan grubun son maçında son dakikalarda görev alarak ilk kez A Milli Takım formasını giyme onuruna da erişti. Serkan Balcı, 29 Haziran Pazar günü yapılacak kupa finalinin ardından kulübüne dönecek. 
     Yeni sezon hazırlıklarına bugün start veren Gençlerbirliği'nin, 16 Temmuz'a dek kendi tesislerinde sürecek hazırlıklarına, ara vermeden katılacak olan 20 yaşındaki orta alan oyuncusu, hem milli takımların, hem de Gençlerbirliği'nin adeta ''atom karıncası'' gibi çalışmayı sürdürecek. 

     
</TEXT>
</DOC>
