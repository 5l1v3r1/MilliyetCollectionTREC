<DOC>
<DOCNO> 197658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur14.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis yüzünden uçak seferleri gecikmeli olarak yapılabiliyor 
</HEADLINE>
<TEXT>

     İstanbul'u 3 gündür etkileyen sis nedeniyle Atatürk Havalimanı'nda görüş mesafesi 400 metreye kadar düşerken, uçak seferleri gecikmeli olarak yapılabiliyor. 
     Sisten dolayı Atatürk Havalimanı'ndan uçak seferleri gecikmeli gerçekleştirilirken, yetkililer uçakların kalkış ve inişlerinde ise herhangi bir sorun yaşanmadığını bildirdiler. 
     THY'nin İstanbul-Tunus seferinde 6, Paris seferinde de 3 saatlik gecikme meydana gelirken, hemen tüm seferlerde 1 ile 2 saat arasında değişen rötarlar yaşanıyor. 
     Bu arada gecikmeler nedeniyle bazı yolcuların, uçaklarının kalkış saatini uyuyarak beklemeyi tercih ettikleri görüldü. 
     Öte yandan Meteoroloji yetkilileri, İstanbul'un tamamında etkili olan sis dolayısıyla Atatürk Havalimanı'nda görüş mesafesinin 400 metreye kadar düştüğünü belirterek, öğle saatlerinde etkisi azalması beklenen sisin akşam tekrar yoğunlaşacağını kaydettiler. 
     
</TEXT>
</DOC>
