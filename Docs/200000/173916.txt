<DOC>
<DOCNO> 173916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun06.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Angelina Jolie ''aldatılmanın'' acısını Kylie'den çıkardı.. 
</HEADLINE>
<TEXT>

     Aktris Angelina Jolie ile birlikte olduğu yönünde haberler basında yer alan ünlü Fransız aktör Olivier Martinez, nişanlısı Kylie Minogue ile ayrılmadıklarını, aksine evlilik için gün saydıklarını açıkladı. 
     Internetteki ''imdb'' ve ''peoplenews'' sitelerinin haberlerine göre, ''Sadakatsiz-Unfaithful'' filmiyle tanınan Martinez, gerçek bir ''sadakatsiz'' olduğu yönündeki haberleri yalanladı. 
     Kylie Minogue'u, ''güzel, hoş ve ilginç'' olarak nitelendiren oyuncu, nişanlısından başka bir kadınla ilişkisinin söz konusu olmadığını ifade etti. 
     Martinez, geçen hafta ''Lara Croft'' filminin Oscarlı oyuncusu Angelina Jolie ve evlatlığıyla maç izlerken görüntülenmişti. 
     
     ALDATILMANIN İNTİKAMINI MI ALIYOR 

     Eşi Billy Bob Thornton tarafından defalarca aldatıldığı ortaya çıktığı için boşanan Angelina Jolie, ayrıldığı günden bu yana evli ya da nişanlı çiftlerin başına kabus gibi çöktü. 
     Aldatılmanın intikamını bu yolla aldığı söylenen Jolie, Martinez'in ardından bu kez de ünlü aktris Uma Thurman'ın aktör eşi Ethan Hawke ile görüntülendi. Jolie'nin yakın bir arkadaşı, tanınmış yıldızın ilginç bir ruh hali içinde olduğunu belirterek, ''Angelina, basının kendisi hakkında ne yazdığını önemsemiyor. Kalpleri kırıyor ve yoluna devam ediyor'' dedi. 
     ''Taking Lives'' adlı filmin setinde yakınlaştığı söylenen ikiliden Hawke, Hollywood'da mutlu yuvasına sahip çıkan bir aile babası görüntüsü sergilemesiyle tanınıyor. 1998 yılında evlenen Hawke-Thurman çiftinin 5 yaşında Maya-Ray ve 1 yaşındaki Roan adlı iki çocuğu bulunuyor. 
     Ailesi için film çalışmalarını uzun süredir aksatan Uma Thurman, yaptığı son röportajlardan birinde evliliği için, ''Sizi anlayan biriyle birlikte olmak harika'' yorumunu yapmıştı. 
     Thurman'ın, eşi ve Jolie'nin birlikte görüntülerinin ardından sessizliğe büründüğü ifade edildi. 
     
</TEXT>
</DOC>
