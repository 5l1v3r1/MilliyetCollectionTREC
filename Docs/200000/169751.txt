<DOC>
<DOCNO> 169751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun21.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "İsteyen Rum gelsin Maraş'a binasını tamir edip otursun" 
</HEADLINE>
<TEXT>

     KKTC Cumhurbaşkanı Rauf Denktaş, Lefkoşa Uluslararası Havaalanı ile birlikte 30 yıldan beri kapalı olan Maraş'ın BM kontrolünde açılmasına ilişkin önerisinin reddedilmesi halinde, bu bölgeyi kendi kontrollerinde yerleşime açabileceklerine ilişkin görüşüne açıklık getirerek, ''Hem Türklere, hem Rumlara açabiliriz. İsteyen Rum gelsin, binasını tamir etsin ve otursun'' dedi. 
     Cumhurbaşkanı Denktaş, bir kabulü sırasında konuyla ilgili yaptığı açıklamada, ''Bu benim görüşüm, henüz kesinleşmedi. Arkadaşlarla konuştuktan, sonra karara bağlanacak'' diye konuştu. 
     ''Maraş'ı Türklere mi, Rumlara mı açacaksınız '' sorusuna, ''Herkese, gelene açacağız'' karşılığını veren Denktaş, ''Yani Rumlara 'Gelin, benim kontrolümde buraya yerleşin' mi diyeceksiniz '' sorusu üzerine de, ''Evet, madem ki hükümetleri BM kontrolünde açılmasını kabul etmiyor, isteyen Rum gelsin, binasını alsın, tamir etsin, otursun'' dedi. 
     Cumhurbaşkanı Denktaş, ''Maraş'ın yerleşime açılmasına yönelik girişimlerin geçmişte BM Güvenlik Konseyi tarafından engellendiğinin'' anımsatılması üzerine de, ''Onlara da mesajım var. Burası çürüdüğünde sorumluluğu alır mı, parasını verir mi '' ifadesini kullandı. 
     Maraş'taki binaların bir çoğunun Evkaf arazileri üzerine inşa edildiğini dile getiren Denktaş, bu bölgenin daha fazla kapalı tutulamayacağını yineledi. Denktaş, ''Bu benim fikrim, henüz bir karar almadık. Ancak bu bölge kapalı kalamaz. Ben her konuda alternatifimiz olduğunu, başkalarının empoze ettiği şeylere boyun eğmek zorunda olmadığımızı anlatmaya çalışıyorum'' diye konuştu. 
     
</TEXT>
</DOC>
