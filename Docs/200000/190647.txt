<DOC>
<DOCNO> 190647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun03.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a Avustralya parlamentosunda yoğun protesto 
</HEADLINE>
<TEXT>

     ABD Başkanı George W. Bush'un, 6 ülkeyi kapsayan gezisinin son durağı olarak geldiği Avustralya'nın başkenti Canberra'da parlamentoda yaptığı konuşma protesto gösterilerine sahne oldu. 
     Avustralya'ya, Irak ve Afganistan'a asker göndererek ABD'nin yanında yer aldığı için teşekkür eden Bush, Avustralya Başbakanı John Howard'ı da Avustralya tarihinde Vietnam savaşından sonra düzenlenen en büyük gösteri yürüyüşlerine rağmen kararlılığından taviz vermediği için ''az rastlanır cesarette bir lider'' olarak tanımladı. 
     Afganistan'da ve Irak'ta güce başvurma kararının haklılığını savunan Bush, teröristlerin kimyasal, biyolojik veya nükleer silahlar elde etmeye çalıştıklarını öne sürdü. 
     Bush, ''Amerika, Avustralya ve diğer uluslar, trajedi daha yakına gelene kadar bir şey olmamasını dilemek ve beklemek yerine Irak'ta büyük ve çoğalan bir tehlikeyi ortadan kaldırmak için harekete geçtiler'' diye konuştu. 
     Irak'ta yaşanan toplu katliamlar, işkence ve tecavüz olaylarından alıntılar yapan Bush, ''Kimin Saddam Hüseyin halen iktidardayken dünyanın daha iyi olacağını düşünmesi mümkün olabilir ki Saddam rejimi bugün gitti ve bunun yasını kimsenin tutmaması gerekir'' dedi. 
     Bush'un Avustralya parlamentosunda yaptığı konuşma sırasında gerek parlamento içinde ve gerekse parlamento binasının çevresinde protesto gösterileri düzenlendi. 
     Muhalefete mensup 41 milletvekili, Bush'un konuşmasından önce, ABD'nin Irak'a açtığı savaşı eleştiren bir mektubu imzaladılar. Mektupta, Irak'ın açık bir tehdit oluşturması nedeniyle savaşın yapıldığı yönündeki gerekçenin asılsız çıktığı belirtildi. 
     Ayrıca, Yeşil Parti Senatörü Bob Brown'ın, Bush konuşma yaptığı sırada sesli protesto gösterisinde bulunduğu için parlamento dışına çıkarıldığı gözlendi. 
     Bush'un konuşma yapmak üzere girdiği parlamento binasının dışında da yüzlerce gösterici, davullar çalarak ve bağırarak protesto gösterileri düzenlerken, Bush'un geceyi geçirdiği ABD Büyükelçilik binası önünde güvenlik yetkilileriyle bazı göstericiler arasında itiş kakış yaşandı. 
     
</TEXT>
</DOC>
