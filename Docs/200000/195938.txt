<DOC>
<DOCNO> 195938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur10.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagogların bulunduğu sokaklar polis kontrolünde... 
</HEADLINE>
<TEXT>

     İstanbul'da dün bombalı saldırılara hedef olan Neve Şalom Sinagogu'nun bulunduğu Beyoğlu Büyük Hendek Sokak ile Beth İsrael Sinagogu'nun faaliyet gösterdiği Şişli Efe Sokak gece boyunca polis kontrolü altında tutuldu. 
     Saldırılardan sonra güvenlik şeridi içine alınan Büyük Hendek Sokak ve Efe Sokak, gece boyunca güvenlik kuvvetlerince muhafaza edildi. 
     Bu alanlara, incelemelerini sürdüren uzman polisler ile özel kıyafet giyen ve maske takan görevliler dışında kimsenin girmesine izin verilmedi. 
     Olaydan sonra evlerde bulunanların tahliye edildiği Şişli'deki Efe Sokak'a, gece boyunca elektrik kesintisi uygulandı. 
     Patlama sırasında işyerleri hasar gören Beyoğlu Büyük Hendek Sokak'taki bazı hafif yaralı esnaf da, bilgi alabilmek amacıyla sabah erken saatlerde polisin güvenlik şeridinin dışına kadar geldi. 
     Patlama alanına girmelerine izin verilmeyen esnaf, işyerlerinin durumunu merak ettiklerini bildirdiler. 
     Her iki patlama noktasında gece boyunca itfaiye araçları ve ambulanslar da hazır tutuldu. 
     Patlama alanlarındaki incelemeler, ekiplerin vardiya değişikliği yapmalarının ardından devam ediyor. 
     
     İSRAİL'DEN GELEN ÖZEL EKİP ÇALIŞMALARA BAŞLADI 

     Öte yandan İsrail ekibi ''ZAKA'', bombalı saldırılardan birinin meydana geldiği Kuledibi'nde gece geç saatlerde çalışmalarına başladı. 
     Arama, kurtarma, bilgi toplama ve kimlik tanımlaması çalışmaları konusunda uzman oldukları belirtilen 7 kişilik ekibin, buradaki çalışmasından sonra Şişli'deki olay yerine geçerek, incelemelerini sürdüreceği belirtildi. 
     Bu arada, patlamada yaralanan ve ayakta tedavi edilerek taburcu olan Turan Saral, olay yerine geldi. 
     Saral, gazetecilerin soruları üzerine, olay yerindeki bir işyerinde çalıştığını belirterek, patlamanın olduğu kamyonetin motorunun fırlayarak işyerine girdiğini ve kendisiyle birlikte dükkanda bulunan arkadaşlarının cam kırıklarından yaralandığını anlattı. 
     Bir başka hafif yaralı Yusuf Diner de, Musevi cemaatinden olduğunu ve patlama sırasında sinagogda bulunduğunu ifade ederek, ''Allah'tan başka kimseden korkmuyorum'' dedi. 

     
</TEXT>
</DOC>
