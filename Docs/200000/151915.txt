<DOC>
<DOCNO> 151915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur09.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu alırken sanık olmayın... 
</HEADLINE>
<TEXT>

     Ankara Cumhuriyet Başsavcılığı'nın iş yükünün büyük bölümünü, cep telefonu hırsızlığı oluşturmaya başladı. Başsavcılık, çalıntı telefonlara kısa sürede ulaşırken, ikinci el cep telefonunu nereden aldıklarını belgeleyemeyen vatandaşlar, ''sanık sandalyesine'' oturuyor. 
     Ankara Suçüstü Savcısı Ahmet Mutlu'dan alınan bilgiye göre, son dönemlerde cep telefonu hırsızlığı dolayısıyla yapılan başvurularda büyük artış oldu. Müracaat savcılığına, telefon hırsızlığı konusunda günlük ortalama 40-50 başvuru yapıldığını belirten Savcı Mutlu, GSM operatörleri ile yaptıkları yazışmalar sonucunda, ''imei'' numarasından kısa sürede telefonun kim tarafından kullanıldığını tespit ettiklerini kaydetti. 
     Telefonun 15 rakamlı ''imei'' numarasının önemine işaret eden Savcı Ahmet Mutlu, vatandaşların fatura, abonelik sözleşmesi ya da garanti belgesine mutlaka bu numarayı yazdırmasını veya bir yere not etmelerini önerdi. 
     Her gün başvuru sayısı kadar telefonu emanete aldıklarını ve gerçek sahiplerine teslim ettiklerini anlatan Savcı Mutlu, telefonu bulduktan sonra ''hırsızlık'' ya da ''cürüm eşyasını satın alma'' suçlarından işlem yaptıklarını bildirdi. 
     Çalıntı telefonların genellikle ikinci el pazarlarda satıldığına işaret eden Ahmet Mutlu, vatandaşları, ikinci el telefon alırken mutlaka fatura ya da makbuz istemeleri konusunda uyardı. Savcı Mutlu, ''Vatandaşlarımız hiç istemedikleri halde mağdur oluyor. Nereden aldıklarını bilmediklerini, ellerinde fatura olmadığını söylüyorlar. Paraları boşa gittiği gibi, hırsızlık veya hırsızlık malını kullanma suçlamasıyla karşılaşıyorlar'' dedi. 
     
     ''YOLDA BULDUM'' SAVUNMASI KURTARMIYOR 
     Telefonu nereden aldığına ilişkin belge ibraz edemeyenler hakkında, ''cürüm eşyasını satın almak'' suçundan 7 günden 3 yıla kadar hapis istemiyle dava açıldığını bildiren Savcı Mutlu, telefonu bulanların da en kısa sürede kolluk güçlerine başvurması gerektiğini söyledi. Savcı Mutlu, Medeni Kanun'un 769. maddesinin ''kaybedilmiş bir şeyi bulanın kolluk kuvvetine bildirme'' hükmünü içerdiğini anımsatarak, ''buldum'' demenin sanık olmamak için yeterli bir savunma olmayacağına dikkati çekti. 
     Aynı kanunun 771. maddesine göre ''bulunan şeyin maliki 5 yıl içinde ortaya çıkmazsa, bulan kişinin mülkiyetine geçeceğini'' ifade eden Savcı Mutlu, 989. maddenin de ''taşınırı kaybolan kişiye 5 yıl içinde o şeyi elinde bulundurana dava açma hakkı tanıdığını'' kaydetti. 
     
     TELEFONU ÇALDIRAN NE YAPACAK 
     Cumhuriyet Savcısı Ahmet Mutlu, telefonu çalınan kişilerin ne yapacakları konusunda da bilgi verdi. Savcı Mutlu, vatandaşların, olayı anlatan bir dilekçe, nüfus cüzdanının fotokopisi, ''imei'' numarasını yazan telefon faturası veya abonelik sözleşmesiyle müracaat savcılığına başvurabileceklerini bildirdi. 
     





</TEXT>
</DOC>
