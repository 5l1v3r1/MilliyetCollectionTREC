<DOC>
<DOCNO> 181002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun11.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler 15 yıl öncesine göre daha mutlu... 
</HEADLINE>
<TEXT>

     İngiltere'de yapılan bir araştırma, yaşamın bütün güçlüklerine karşın halkın 15 yıl öncesinden daha mutlu olduğunu ortaya koydu. 
     Gıda üreticisi bir firma olan McCain's tarafından yaptırılan araştırmanın sonuçları, boşanma oranındaki artış, trafikte yaşanan sıkıntı ve emeklilik sisteminde ortaya çıkan kargaşaya karşın, İngilizlerin yüzde 81'inin 15 yıl öncesine göre kendilerini daha mutlu hissettiklerini gösterdi. 
     İngilizlerin yüzde 70'inin gelecekten beklentilerinin eskiye göre çok daha yüksek olduğu, yeni dönemi ''fırsatlar çağı'' olarak gördükleri belirlendi. 
     Halkın bugünkü sıkıntılarının başında zaman ve para darlığının geldiğini belirten araştırmacılar, bununla birlikte dışarıya yemeğe çıkmak ve daha sosyal yaşamak gibi unsurların İngilizleri mutlu etmeye yettiğini söylediler. 
     Araştırmacılara göre, kadınlar daha ziyade alışverişi tercih ederken, erkekler futbol seyrederek ve bir barda bira içerek gevşeme yolunu seçiyor. 
     İngiltere'nin kuzeydoğu bölgesi, en mutlu insanların yaşadıkları bölge olarak öne çıktı. Başkent Londra'yı da içine alan güneydoğu bölgesi, en stresli insanların yaşadığı bölge seçildi. 
     
</TEXT>
</DOC>
