<DOC>
<DOCNO> 154996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/spor/spo04.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aurelio Fener'de 
</HEADLINE>
<TEXT>

Trabzonspor Teknik Direktörü Samet Aybaba, birçok kulübün peşinden koştuğu Brezilyalı oyuncunun sezon sonu Sarı - Lacivertli ekibe gideceğini açıkladı 
     İtiraf etti 
     TRABZONSPOR Teknik Direktörü Samet Aybaba, Aurelio'nun Fenerbahçe ile anlaştığını söyledi. Aybaba, "Aurelio'nun gideceğini aylar önceden biliyordum. Buna rağmen kendisini oynatıyorum. Aurelio'ya sezon sonunda güle güle diyeceğiz" dedi. Bir başka oyuncusunun da yine başka kulüple anlaştığını söyleyen tecrübeli teknik adam, bu konuda isim vermedi. 
     
     'Kadro yetersiz' 
     KADRONUN yetersizliğinden de yakınan Samet Aybaba, "12'nci adamım yok. En büyük sorunu burada yaşıyorum" diye konuştu. Aybaba, yönetimle ve başkanla hiç bir sorunu olmadığının da altını çizerken, "Hedefi olan bir takım istiyorum. Bunun dışında Trabzon'da en küçük bir sıkıntı duymuyorum. Hedef takım kurulursa, seve seve kalırım" ifadesini kullandı. 
     
     Sümer'den tepki 
     BAŞKAN Özkan Sümer, Trabzonspor'un teknik direktör sorunu yaşamadığını söyledi, bu konuda yapılan spekülasyonlara tepki gösterdi. Oyuncu izlemek üzere gittiği yurtdışından dönen Sümer, "Bu söylentilerin nereden kaynaklandığını bilemiyorum. Samet Aybaba ile ilgili bir problememiz yok. Ama insanların ağzını büzmek gibi bir şey de yok" diye konuştu. 
     
     

</TEXT>
</DOC>
