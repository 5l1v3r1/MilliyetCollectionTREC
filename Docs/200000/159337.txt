<DOC>
<DOCNO> 159337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur36.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Milli Piyango'ya Oyak talip" 
</HEADLINE>
<TEXT>

     Maliye Bakanı Kemal Unakıtan, Milli Piyango'ya Oyak'ın talip olduğunu bildirdi. 
     Unakıtan, TBMM Kulisi'nde gazetecilerle sohbet ederken, dün akşam AK Parti MYK'ya özelleştirme ve bakanlığının çalışmaları hakkında bilgi verdiğini aktardı. 
     Özelleştirme takviminde bir değişiklik olmadığını, PETKİM'in ardından TÜPRAŞ ve Tekel'in özelleştirileceğini belirten Unakıtan, bir soru üzerine Milli Piyango'ya da teklif geldiğini söyledi. Unakıtan, gazetecilerin ısrarlı sorusu üzerine, ''Milli Piyango'ya Oyak talip'' dedi. 
     Unakıtan, zarar eden kuruluşlar yerine kar edenlerin özelleştirilmesi eleştirilerinin hatırlatılması üzerine, ''Bu arada kar etmeyenler de satılıyor. Nitekim bazı kağıt fabrikaları satıldı'' görüşünü ifade etti. 
     IMF ile temasların ''olumlu'' şekilde sürdüğünü belirten Unakıtan, ''Kamu İhale Yasası konusundaki sıkıntılar aşıldı mı '' sorusuna, yasa üzerinde AB, Dünya Bankası ve IMF'nin de eleştirileri dikkate alınarak uzlaşmaya dayalı bir düzenlemenin yapılacağını kaydetti. Unakıtan, ''Sorun aşıldı, yakında Meclis'e geleceğini sanıyorum'' dedi. 
     
</TEXT>
</DOC>
