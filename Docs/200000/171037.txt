<DOC>
<DOCNO> 171037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko08.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kontrol kanunu kavgası 
</HEADLINE>
<TEXT>

   Maliye Bakanlığı'nın, IMF ile sorunlara neden olacağı gerekçesiyle karşı görüş bildirdiği kamu mali yönetim ve kontrol kanunu taslağı Meclis'e sevk edilemedi 
   SEÇKİN ÜREY Ankara 
   
   IMF'ye kamu mali yönetim ve kontrol kanununu kısa sürede Meclis'e sevk edileceği taahhüdü verilmesine karşın, Maliye Bakanlığı ile Devlet Planlama Teşkilatı DPT ve Hazine arasındaki yetki kavgası devam ediyor. 
   Maliye Bakanlığı, mevcut taslağın IMF ve Dünya Bankası'yla sürekli sorun yaşanmasına neden olacağı ve AB standartlarını karşılamadığı yönünde görüş bildirdi. Bakanlık, taslağın iki örgütle neden olacağı sorunlardan Hazine ve DPT'nin uluslararası standartlara aykırı taleplerini sorumlu tuttu. Beşinci gözden geçirme sona ermeden önce kanunla ilgili son toplantı Maliye Bakanı Kemal Unakıtan, Devlet Bakanı Ali Babacan, Başbakan Yardımcısı Abdüllatif Şener ve ilgili bürokratların katılımıyla 17 Temmuz gecesi yapıldı. Maliye Bakanlığı, toplantıda taslağın hazırlanmasında IMF ve Dünya Bankası'nın görüşlerinin dikkate alınmaması ve bütçe hazırlık sürecinde inisiyatifin DPT'ye geçeceği yönünde eleştiriler içeren bir bilgi notunu diğer bakanlıklara sundu. 
   
   Bütçe ayrımı resmileşiyor 
   Bilgi notunda fiili olarak var olan yatırım bütçesi ve cari bütçe ayrımının taslağın mevcut halinde DPT'ye verilecek yetkilerle resmileşeceği kaydedildi. Taslağın bütçe içinde "kopukluğa" neden olacağı belirtilen notta, "Bu durum mali disiplinsizliği sürdürecek" denildi. DPT'nin bütçe hazırlık sürecinde inisiyatifi ele alacağı gibi aynı zamanda uygulama sürecindeki rolünün de güçlendiği ifade edilen notta, taslakla ilgili şu görüşler savunuldu 
   
   Maliye'nin ret gerekçeleri...    Taslak hazırlanırken Hazine ile DPT'nin uluslararası ve AB standartlarına uygun olmayan taleplerine boyun eğildi.AB standartlarını karşılamayan bir taslak hazırlandı.IMF ve Dünya Bankası'nın olumlu eleştirileri dikkate alınmadı. Sözkonusu örgütlerle ilişkilerde sürekli sorun yaşanma riski oluştu.Maliye Bakanı'nın mali yönetim sürecindeki rolü zayıflatıldı. Mali kontrol sürecinde rolü ortadan kaldırıldı.Denetimde iki başlılık yaratıldı.Maliye Bakanı'na oluşturulan sistemin zaafını giderecek yetki verilmedi. Kurulacak sistemin tahribini önleyecek herhangi bir garanti mekanizması kurulmadı.Taslağın son haliyle IMF ile Dünya Bankası'ndan gelen kaynaklar kanun kapsamına alındı. Ancak, AB fonları için halen geçerli olan sistem değiştirilmedi. 
   
</TEXT>
</DOC>
