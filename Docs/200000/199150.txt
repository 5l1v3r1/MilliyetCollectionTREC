<DOC>
<DOCNO> 199150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/guncel/gun11.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a dönecek 
</HEADLINE>
<TEXT>

   Taliban militanlarının serbest bıraktığı mühendis Hasan Önal, Başbakanlığın tahsis ettiği özel uçakla İzmir'e getirildi. Önal, 'Tekrar Afganistan'a dönüp projelerimi tamamlayacağım' dedi 
      DIŞ HABERLER SERVİSİ, İZMİR DHA 
   
   Afganistan'da Taliban militanlarınca kaçırılıp bir ay rehin tutulduktan sonra cumartesi günü serbest bırakılan mühendis Hasan Önal, Başbakanlığın MİT'ten tahsis ettiği Challenger 604 tipi çift motorlu özel uçakla İzmir'e getirildi. Önal K bil'de yaptığı açıklamada, kaçıranların Türk olduğunu anlayınca kendisine iyi davrandığını, "bir fiske dahi vurmadıklarını" belirterek, "Afganistan'a dönüp projelerimi tamamlayacağım" dedi. 
   
   'Artık oldu bir kere' 
   Önceki akşam Uluslararası Güvenlik Destek Gücü'ne ISAF bağlı Türk Gücü Kuvvetleri Komutanlığı kararg hında konuşan Önal, Taliban güçlerinin kendisini ABD'li zannederek kaçırdığını, Türk olduğunu öğrenince şaşırıp iyi davrandıklarını hatta bayramlaştıklarını anlattı. Önal, gençlerin, Türk - Afgan dostluğunu öğrenince, "Artık oldu bir kere" dediklerini söyledi. 
   
   Birlikte oruç tuttuk 
   Önal, katıldığı bir televizyon programında da, Taliban militanlarıyla birlikte namaz kılıp oruç tuttuğunu söyledi. Önal, şöyle konuştu "Bana 'Sen esir sayılırsın. Senin oruç tutman gerekmez. Sen yiyebilirsin' diyorlardı. Bu şekilde yaşayarak, 10 ya da 12 köy dolaştık. Yaşadıkların her insanın kaldırabileceği şeyler değil. Bölgeyi tanıdığım için soğukkanlılığımı korudum." 
   Türkiye'den gönderilen 14 kişilik uçakla K bil'den ayrılarak İzmir'e götürülen Önal'ı Büyükelçi Müfit Özdeş ve Türk Gücü Kuvvet Komutanlığı yetkilileri uğurladı. Önal'ı taşıyan uçak 15.40'ta İzmir Adnan Menderes Havalimanı'na indi. Önal, daha sonra Balçova'daki evine doğru yola çıktı. Önal eşi Miray, kızları Deniz ve İdil, ablası Zühre Bozgeyik ve kardeşi Ayhan Önal'la evinin kapısı önünde kucaklaşıp hasret giderdi. Balçova Kaymakamı Yüksel Ayhan "Vatanına hoş geldin" yazılı pankartla karşıladığı Önal'a çiçek verdi. Önal, daha sonra babası Mehmet Önal'ın evine geçti. 
   
   
   
   
</TEXT>
</DOC>
