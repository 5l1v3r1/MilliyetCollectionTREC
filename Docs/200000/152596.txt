<DOC>
<DOCNO> 152596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo11.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Kupayı fazla abartmayalım... 
</HEADLINE>
<TEXT>

     Trabzonspor Teknik Direktörü Samet Aybaba, Türkiye Kupası'nın sahibi olmalarını fazla abartmamaları ve artık lige konsantre olmaları gerektiğini söyledi. 
     A takımda forma giyen ve değişik kategorilerde milli takım kampına çağrılan Fatih, Gökdeniz, Mehmet Yılmaz, Erdinç, Hüseyin, Ali Şen, Yavuz ve Emre ile birlikte basın toplantısı düzenleyen Aybaba, bordo-mavili takımın birlik ve beraberlik içinde Türkiye Kupası'nın sahibi olduğunu ifade ederek, şöyle devam etti 
     ''Kupayı aldığımız için mutluyuz ancak fazla abartmayalım. 8 yıl aradan sonra birşeylerin tartışıldığı dönemde şampiyonluğun gelmesi anlamlıydı. Ancak şu anda lige bakmalıyız. Ligde ilk 4'ü hedeflemiştik. Önümüzde 6 maç var. Bu maçlardan en iyi sonuçla ayrılıp ligdeki yerimizi korumak istiyoruz. Yarın Göztepe ile yapacağımız maça bir final maçı gibi bakıyoruz.'' Sözleşmesinin uzaması konusunda kendi açısından yönetim kurulu ile bir sorunun bulunmadığını ancak hedef konusundaki problemlerin sürdüğünü belirten Aybaba, şunları söyledi 
     ''Takımda Mehmet Yılmaz, Aurelio ve Gökdeniz gibi oyuncuların transferleri var. Hızlı bir şekilde bu transferlerin görüşülmesi lazım. Her teknik adam sorunsuz bir takımda çalışmak ister. Oyuncuları maddi ve manevi olarak biryerlere getirmek lazım. Futbolcular, bu konuda üzerlerine düşeni yaptılar. Ben de başka bir takımın teknik adamı olsam Trabzonspor'da 7-8 oyuncu talep ederim. Yönetimin bir an önce birşeyler yapması lazım. Benim problemlerim bunlar.'' Aybaba, kulüp başkanı Sümer'in, yurtdışında oyuncu transferi arayışları ile ilgili olarak da, ''Bu görüşmeler benim bilgim doğrultusunda yapılıyor. Neticede oyuncuyu da oynatacak olan benim'' diye konuştu. 
     
     FATİH ''ÇOK GÖZYAŞI DÖKTÜM'' 

     Trabzonspor'un kaptanı Fatih de, bordo-mavili takımın Türkiye Kupası'nın sahibi olmasının, kendisi açısından da büyük anlamı olduğunu söyledi. 
     Fatih, Trabzonspor'dan Gaziantepspor'a gitmeden önce çok problem yaşadığını ve çok gözyaşı döktüğünü belirterek, ''Trabzon dışında da bazı şeyler öğrendim, deneyimler kazandım. Trabzonspor'a bu sezon döndüm ve takımdaki arkadaşların da yardımıyla çok şeyler kazandım. Hatalarımı aza indirdim. Kupanın kazanılması benim açımdan çok anlamlı ve çok önemli'' diye konuştu. 
     Bordo-mavili takımın bir başka oyuncusu Hüseyin ise, Trabzonspor'dan istemeden ayrıldığını ve 2 sezon önce Antalyaspor'a gittiğini dile getirerek, ''Dışarıda Trabzonspor'un değerini daha çok öğrendim. Dersler aldık. Biz Trabzonsporluyuz ve tribünlerden geldik. Kupayı kaldırmak bize çok mutluluk verdi. Bu kupa camiayı daha çok kenetlendirecektir'' diye konuştu. 
     
     ÜÇ CEPHEDE KRALLIK 

     Trabzonspor'da 8 gol atarak Türkiye Kupası'nda en fazla golü bulunan Mehmet Yılmaz'ın ardından bordo-mavili takımda, gözler ligdeki gol krallığına çevrildi. 
     Aybaba, ligde 14 golle gol krallığında Bursasporlu Okan'ın ardından ikinci sırada yer alan Fatih'in, bundan sonra bordo-mavili takımda kazanılması halinde penaltıları kullanacağını söyledi. 
     Ligde 10 asisti bulunan Gökdeniz de, Fatih'e gol yollarında yardımcı olacağını ve böylece 11 asistle Malatyasporlu Timuçin'in ardından asist kralı olmak istediğini belirtti. 
     





</TEXT>
</DOC>
