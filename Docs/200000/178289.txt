<DOC>
<DOCNO> 178289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur25.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yaşında, bir haftada 17 soygun yaptı, 40 sabıkası var... 
</HEADLINE>
<TEXT>

     Aydın'ın Kuşadası İlçesi'nde 1 haftada 17 ayrı ev ve işyerinden hırsızlık yapan ve hırsızlık suçlarından 40 ayrı sabıkası bulunan 17 yaşındaki genç, polisin şüphe üzerine yaptığı aramada yakalandı. 
     Son 1 hafta içinde Kuşadası'nda 17 değişik ev işyerini soyduktan sonra izini kaybettirmeyi başaran 17 yaşındaki İ.K, polisin ilçe merkezinde yaptığı kimlik kontrollerinde şüphe üzerine gözaltına alındı. 
     İ.K'nin, yapılan sorgulamasında, Kuşadası'nda son 1 hafta içinde meydana gelen 17 ev ve işyeri soygununu gerçekleştiren kişi olduğu ortaya çıktı. 
     İ.K'nin üzerinde yapılan aramada, 10 adet değişik kişilere ait nüfus cüzdanı, 3 çalıntı cep telefonu, 22 adet çeşitli bankalara ait kredi kartları ve 10 altın künye ele geçirildi. 
     Bu arada soruşturmayı derinleştiren polis, İ.K'nin hırsızlık suçundan 40 ayrı sabıkası olduğunu, 4 ilin Emniyet Müdürlüğü tarafından hakkında gıyabi tutuklama kararı bulunduğunu tespit etti. 
     Adliyeye çıkartılan sanık tutuklandı. 
     
</TEXT>
</DOC>
