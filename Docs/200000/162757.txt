<DOC>
<DOCNO> 162757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo22.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe 78. yılını kutlayacak... 
</HEADLINE>
<TEXT>

     Göztepe, hafta sonunda yapılacak 78. kuruluş yıldönümü kutlamalarıyla, karamsar havayı dağıtmak istiyor. 
     Kulüp Başkanı İskender Tuğsuz, düzenlediği basın toplantısında, takımın Birinci Süper Futbol Ligi'nden düşmenin getirdiği üzüntünün yaşandığı bir dönemde bu kutlamalara büyük önem verdiklerini söyledi. Küme düşmenin Göztepe'nin büyüklüğünden bir şey yitirmesine yol açmayacağını anlatan Tuğsuz, ''Nikah masasında çiftler iyi günde, kötü günde diyerek imza atıyor. Biz de bu kötü günlerde birleşerek, bütünleşerek, büyüklüğümüzü göstermeliyiz. Bu dönem Göztepe'nin yeniden doğuş dönemi olmalı'' dedi. 
     Kutlamalar 14 Haziran Cumartesi günü Atatürk Anıtı'na çelenk konulmasıyla başlayacak. Ardından halk koşusu düzenlenecek. Akşam da Belediye Kent Orkestrası kulüp binası önündeki parkta Göztepeliler için konser verecek. Ayrıca efsane takım oyuncularının, eski başkanların ve protokolün Göztepe forması giyerek katılacağı kutlama yemeği verilecek. 
     
     TRANSFER ÇALIŞMALARI 
     Kulüp Başkanı İskender Tuğsuz, gelecek sezon şampiyonluğa oynayacak bir kadro kurmak için çalışmaların sürdüğünü de belirtti. Göztepe'nin düşmesinin kesinleşmesinden sonra İkinci Lig'de futbolcu taraması yaptıklarını anlatan Tuğsuz, dün görüşülen Çubukspor'dan Tanju, Tokatspor'dan Taner, Sivasspor'dan Atilla, Mersin İdmanyurdu'ndan Emre ve Karabükspor'dan Oral'a fiyat önerisinde bulunduklarını belirtti. 
     Diğer yandan Göztepe A.Ş. Yönetim Kurulu Başkanı Feyyaz Gülmen'in fıtık ameliyatı olduğu bildirildi. 
     
</TEXT>
</DOC>
