<DOC>
<DOCNO> 176206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/guncel/gun05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Felsefeciler fildişi kulelerinden indi 
</HEADLINE>
<TEXT>

   21. Dünya Felsefe Kongresi'ne katılan Türk felsefeciler, felsefenin üniversitelerin dışına çıktığını ve popüler hale geldiğini söyledi 
      AYÇA ATAY İstanbul 

   
   Boğaziçi Üniversitesi'nden Prof. Dr. Önay Sözer, Marmara Üniversitesi'nden Prof. Dr. Ali Vahit Turhan, İstanbul Kültür Üniversitesi'nden Erkut Sezgin ve Türkiye'de felsefenin duayenlerinden olan Prof. Dr. Bedia Akarsu, kongreyi Milliyet'e değerlendirdi 
   Bedia Akarsu Filozoflar fildişi kulelerinden indi. Bilimle ve toplumla felsefenin bağlantısı çok iyi ortaya çıktı. İnsanımız felsefeye müthiş bir ilgi gösterdi. Hemen her oturumda, filozoflar küreselleşmenin bu gidişine karşı çıktı. Dünyanın en büyük sorunu çarpık küreselleşme. Küreselleşme kaçınılmaz ama çarpık gidişini önlemek lazım. Felsefenin görevi, dünyanın bu gidişini doğru yola çevirmek. Bu küreselleşmeye karşı çıkıyoruz. Önay Sözer Felsefe, bilime ve bu arada kitle iletişim araçları yoluyla halka açıldı. Dünya sorunları bütün güncelliğiyle dile getirildi ama felsefi tartışma arka planda kaldı. Birçok oturum birer serbest kürsü haline geldi. Bunun ilginç bir tarafı da var. Felsefe popülerleşti. İzleyicilerin niteliği çok yüksekti. Oturumlarda izleyicilere tartışma fırsatı verilseydi çok ilginç eleştiriler getirebilirlerdi. Bu arada filozoflar arasında diyalog var mıydı Hayır yoktu. Felsefe gösterime girdi, bir felsefe şov gibi. Kongreyle birlikte felsefe Türkiye'de üniversitelerin dışına çıktı. Üniversite dışında da felsefi tartışılma olabileceği gösterildi. Erkut Sezgin Felsefeciler kendi çabalarıyla fildişi kulelerinden çıkıyor. Felsefe yeni bir açılım kazanıyor. Don Ihde'nin 'Görüntüleyen teknolojiler Bir teknobilim devrimi' konuşması çok etkileyiciydi. Bir özne konumundan bilim yapmanın mümkün olmadığını, tersine bizim algılama dediğimiz durumun, bizim kendi gövdemizin tepkileri olduğunu gösterdi. Ali Vahit Tarhan Kongrenin siyaset felsefesi bölümünün başkanı olarak, gelen bildirileri ben seçtim. Terörizm üzerine epey bildiri vardı. Kongrenin bir özelliği de öğrenci oturumlarının olmasıydı. Öğrenci bildirilerinin öteki bildirilerden hiç aşağı kalır yanı yoktu. Organizasyon çok iyiydi. Genellikle küreselleşme karşıtı bir dil hakimdi. ABD'den gelen katılımcılar daha aktiftiler. Felsefeciler dünya problemleri karşısında söyleyecekleri olduğunu gösterdiler. 
   
   Demirel Adil dünya aranıyor    9. Cumhurbaşkanı Süleyman Demirel, 21. Dünya Felsefe Kongresi'nde "felsefe ve politika" konulu bir konuşma yaptı. Demirel, yaşanan dönemin uluslararası topluluğa yeni sorumluluklar yüklediğini belirterek, "Daha güzel, daha yeşil, daha barışçı, daha sağlıklı, daha güvenli ve insanların dünya nimetlerinden mümkün olduğunca daha adil pay aldıkları bir dünya aranıyor" dedi. Demirel, 21. yüzyılın "herkes için refah yüzyılı" olması gerektiğini söyledi. 
   
   DANS GÖSTERİSİ BÜYÜLEDİ    TAHSİN AKSU 

   Dünya Felsefe Kongresi'ne katılanlara "Magic You Ney Binyılların Dansı" gösterisi sunuldu. Genel koordinatörlüğünü Ömer Önder, sanat yönetmenliğini Tamer Levent'in yaptığı gösteri, katılımcılara keyifli dakikalar yaşattı. 
   
   
</TEXT>
</DOC>
