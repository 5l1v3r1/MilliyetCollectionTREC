<DOC>
<DOCNO> 195405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/guncel/gun08.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme karar verdi 
</HEADLINE>
<TEXT>
   Belediye, Kızılay'da düzenleme yapamaz 
   Ankara Belediyesi'nin Kızılay'da yayaların metro altgeçitlerini kullanmalarına yönelik düzenlemesini mahkeme, 'yetki gaspı' gerekçesiyle durdurdu... 
   ANKARA Milliyet 
   
   Ankara 5. İdare Mahkemesi, Kızılay'da yayaların metro altgeçitlerini kullanmalarına yönelik düzenlemeye ilişkin açılan davada, işlemin yürürlüğünü oybirliğiyle durdurdu. 
   Avukat Sedat Vural'ın açtığı davayla ilgili kararının gerekçesinde, Ankara Büyükşehir Belediyesi'nin 'yayaların metro altgeçitlerini kullamalarına yönelik' bir düzenleme yapma 'yetkisi bulunmadığına" işaret eden mahkeme, Ankara İl Trafik Komisyonu'nun, Kızılay, Osmanlı ve Ulus kavşaklarında araç trafiğiyle ilgili geçici olarak düzenleme yapılmasına karar verdiğini, ancak kararda yaya trafiğine ilişkin herhangi bir hususa yer verilmediğini vurguladı. 
   Kararda, "İl Trafik Komisyonu'nun kararında, Kızılay'da yaya geçişlerinin engellenerek tüm yaya hareketlerinin metro giriş ve çıkışlarına yönlendirilmesi yolunda bir karar alınmadığı halde, Ankara Büyükşehir Belediyesi'nce yaya geçişlerinin kapatılması suretiyle fiili durum yaratılarak yetki gaspında bulunulduğu tartışmasızdır" denildi. Karara karşı davalı Ankara Valiliği ile Ankara Belediyesi'nin itiraz hakkı bulunuyor. 
   
   
</TEXT>
</DOC>
