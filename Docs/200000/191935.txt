<DOC>
<DOCNO> 191935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/siyaset/asiy.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepiniz yemin ettiniz bir kere 
</HEADLINE>
<TEXT>

   Cumhuriyet Bayramı resepsiyonu nedeniyle eleştirilen Sezer, AKP'lilerle yargı mensuplarına laiklik yemini ettiklerini anımsattı 
      ANKARA Milliyet 

   
   Cumhurbaşkanı Ahmet Necdet Sezer, resepsiyon krizi nedeniyle kendisine yöneltilen eleştirileri 29 Ekim Cumhuriyet Bayramı mesajıyla yanıtladı. Başbakan, milletvekili ve yargı mensuplarına "ettikleri laiklik yemini"ni anımsatan Sezer, "Cumhuriyetten yana taraf olmak zorundasınız" uyarısında bulundu. 
   Halkın kendisini çağdaş dünyayla buluşturan, özgürlük ortamı yaratan cumhuriyeti korumaya ve sonsuza değin yaşatmaya kararlı olduğunu vurgulayan Sezer, şunları kaydetti 
   "Cumhuriyetin sonsuza kadar yaşatılması herkesin ortak sorumluluğudur. Bu sorumluluk bağlamında belirtilmelidir ki laik cumhuriyete, Atatürk ilke ve devrimlerine bağlı kalma yemini eden cumhurbaşkanından milletvekiline, başbakan ve bakanlardan yargı mensuplarına, öğretim elemanlarından kamu görevlilerine herkes ve tüm yurttaşlarımız, Türkiye Cumhuriyeti'nin anayasada belirtilen niteliklerini korumak, özen göstermek, bu ilkeler yönünden taraf olmak zorundadırlar." 
   
   Cumhuriyet değerleri 
   Türkiye'nin dirlik ve düzeni için gerekli uyumun, öncelikle bu niteliklerin oluşturduğu cumhuriyet değerleri etrafında sağlanması gerektiğini belirten Sezer, "Tüm yurttaşlarımızın, bu bilinçle cumhuriyetin çevresinde kenetleneceğine ve onu yeni eserlerle yücelterek geleceğe güçlü biçimde taşıyacağına inancımız sonsuzdur" dedi. 
   Cumhuriyetin huzur içinde kutlanması gerektiğine dikkat çeken Sezer, "Cumhuriyetin kazanımları, en büyük bayramımızın, Yüce Önder'in 10. Yıl Söylevi'nde belirttiği gibi, 'büyük şereflerle, saadetlerle, huzur ve refah içinde' kutlanmasını gerekli kılmaktadır" dedi. Sezer, mesajında halka şu çağrıda bulundu 
   "Cumhuriyet, insan yaşamına ve toplumsal düzene aklın ve bilimin öncülüğüyle yön verilmesini kabul eden özelliğiyle, bir aydınlanma tasarımıdır. Bu anlamlı günde, yurttaşlarımızı cumhuriyetin değerlerini ve erdemlerini yeniden düşünmeye, gelecek kuşaklara da en iyi biçimde anlatıp özümsetmeye çağırıyorum." 
   
   
</TEXT>
</DOC>
