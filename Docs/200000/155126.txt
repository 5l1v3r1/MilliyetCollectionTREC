<DOC>
<DOCNO> 155126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo05.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Artık Gençlerbirliği'nde futbolcu satma devri bitmiştir... 
</HEADLINE>
<TEXT>

     Işık Sigorta'nın sponsorluğunda gerçekleştirilen ''11 Altın Adam'' yarışmasının jüri toplantısı İstanbul'da yapılırken, toplantının konuklarından Gençlerbirliği Başkanı İlhan Cavcav, takımının ligde Şampiyonlar Ligi'ne katılma ümidini halen sürdürdüğünü ve artık kulüp olarak hedeflerini büyüttüklerini söyledi. 
     İlhan Cavcav, Kalyon Otel'de düzenlenen toplantıda yaptığı açıklamada, Türkiye'de Galatasaray, Beşiktaş ve Fenerbahçe gibi tribünlere çok yüksek sayıda seyirci çekebilmeleri ve yüksek ücretlere kombine bilet satabilmeleri halinde takımını dünya şampiyonu yapabileceğini ileri sürerek, ''Ama biz hep çelmelendik. Gençlerbirliği bu sene şampiyon olamasa bile yeni sezon için hedefini büyüttü. Artık Gençlerbirliği'nde futbolcu satma devri de bitmiştir'' dedi. 
     Sezon bitmeden teknik direktörleri Ersun Yanal ile oyuncuları Ahmet Hassan ve El Saka'nın transfer gündeminin zirvesine oturmasından yakınan Cavcav, şöyle konuştu 
     ''Sürekli basında bu isimleri değişik takımlarla gördük. Fenerbahçe'nin, mukavelesi devam eden bir teknik adama veya futbolcuya teklif yapmasının altında iyi niyet aramamamız mümkün değil. Aziz Yıldırım ve Nihat Özdemir beni aradılar. Onlara fiyat konuşmamızın mümkün olmadığını söyledim. Ayrıca, Ahmet Hassan ve El Saka ile de yüzde 99 anlaşmış durumdayız. Büyük ihtimalle sözleşme imzalayacağız. Hem de onlara teklif edilen ücretlerin yarı bedeline.'' Diğer yandan, Adanaspor maçında yapılan uyarı anonsları nedeniyle Galatasaray'a PFDK tarafından verilen 2,5 milyar cezayla ilgili olarak da Cavcav , ''Beşiktaş yöneticisi Yıldırım Demirören'in, bu işin önünün alınamayacağı kaygısına ben de katılıyorum. Ancak biz hazırlıklarımızı İstanbul'da oynayacağız diye yaptık. PFDK'nın vermiş olduğu bir karar var ve aslında bizim için maçın nerede oynanacağının da bir önemi yok. Kazanmak için geleceğiz'' diye konuştu. 
     
     AYBABA ''ÇALIŞACAĞIM KULÜBÜN HEDEFLERİ OLMALI'' 

     Trabzonspor Teknik Direktörü Samet Aybaba gecede davetlilerin sorularını yanıtlarken, bordo-mavili kulüpteki geleceğini yönetimin belirleyeceğini ifade etti. 
     Çalışacağı kulüplerin mutlaka hedefleri olması gerektiğini belirten Aybaba, ''Başkanımız Özkan Sümer ile bu konuyu görüştüm. Mevcut kadronun korunmasını ve istediğimiz yolda bizi götürebilecek takviyeler yapılması gerektiğini söyledim. Önümüzdeki günlerde tekrar bir araya geleceğiz'' dedi. 
     Aybaba, Gençlerbirliği'nden neden ayrıldığı şeklinde yöneltilen bir soru üzerine de espirili bir şekilde şunları söyledi 
     ''İlhan Cavcav, teknik direktörlerine karşı burada olduğu kadar sevecen değil. Bir kupa maçında yabancı bir teknik adamın takımı izlediğini öğrendikten ve kupayı da kazandıktan sonra görevimden istifa ettim. Gençlerbirliği takımının o zamanlar hedefi yoktu. Şimdi başkan Cavcav'ın telaffuz ettiği rakamlara inanamıyorum. Demek ki kendi içinde bazı kararlar aldı. Ama ben ona Gençlerbirliği'nde çalışırken Kayseri'de ellerimle teslim ettiğim Türkiye Kupası'nı bu yıl Antalya'da geri aldım.'' Öte yandan, Malatyaspor Başkanı Hikmet Tanrıverdi ise, teknik direktörleri Ziya Doğan ile sözleşmelerini 2 yıl daha uzattıklarını kaydederek, ''İstikrarlı bir takım kurup, güçlü bir Malatyaspor için çalışacağız. Önümüzdeki 4 maçtan 9 puan çıkarmamız halinde de UEFA Kupası'nda önümüzdeki sezon yer alabileceğimizi umuyoruz'' şeklinde konuştu. 
     
</TEXT>
</DOC>
