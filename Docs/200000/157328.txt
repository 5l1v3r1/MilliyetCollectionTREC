<DOC>
<DOCNO> 157328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur07.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom müzesi ilgi bekliyor... 
</HEADLINE>
<TEXT>

     Türkiye'nin telekomünikasyon alanında ilk ve tek uygulamalı müzesi olan ''Türk Telekom Müzesi'', ilgi bekliyor. 
     Aydınlıkevler'deki Türk Telekom Genel Müdürlüğü'nün yerleşkesi içerisinde yer alan müze, ziyaretçilerin, en eski ve en yeni telekomünikasyon cihazlarının özelliklerini cihazları kullanarak öğrenebildikleri tek telekomünikasyon müzesi olma özelliğini taşıyor. Müze yetkilileri, vatandaşların ilgisizliğinden şikayet ediyor. 
     Ücretsiz olarak gezilebilen müzenin tanıtılması amacıyla internette site açacaklarını belirten yetkililer, ayrıca, müzeyi tanıtıcı broşürler bastırılıp dağıtılacağını bildirdi. 
     İki sergi ve bir uygulama salonundan oluşan müzenin sergileme salonlarından birinde tanınmış kişilere ait abonman sözleşmeleri, eski dönemlere ait evraklar, Atatürk'ün Telgraf Müdürlüğü'ne armağanı olan duvar saati, uydu maketleri görülebilir. Diğer sergileme salonunda da mors, teleks ve teleteks cihazları, telefon makineleri, ankesörlü telefonlar, telekartlar, telefon şebekesinde kullanılan malzeme yer alıyor. 
     Uygulama salonunda ise aletle haberleşmenin başlangıcından itibaren kullanılan eski ve yeni sistem araçlar, çalışır durumda bulunuyor. Ziyaretçiler, böylece, bu salondaki mors, teleks ve teleteks cihazlarını, santralları, telefon makinelerini ve ankesörlü telefonları kullanarak tanıma imkanı bulabiliyor. 
     
</TEXT>
</DOC>
