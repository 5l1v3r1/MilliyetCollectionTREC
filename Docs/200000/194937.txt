<DOC>
<DOCNO> 194937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/spor/spo01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fair-Play'e devam 
</HEADLINE>
<TEXT>

   PFDK, Galatasaray maçındaki olaylar nedeniyle Beşiktaş'a bir maç saha kapama cezası verdi. Siyah - Beyazlı yönetim, bu cezayla ilgili olarak Tahkim Kurulu'na başvurmayacağını açıkladı 
      
   Cim-Bom'a da 2.5 milyar 
   PROFESYONEL Futbol Disiplin Kurulu PFDK , Beşiktaş'a 1 maç saha kapatma cezası verdi. Galatasaray ile 0-0 biten karşılaşmada Siyah-Beyazlı taraftarın çıkardığı olayları gözönünde bulunduran kurul, kulübe 1 maç saha kapatma ile 1 milyar lira para cezası verilmesini kararlaştırdı. Ayrıca aynı karşılaşmadaki olaylar nedeniyle Cim-Bom da 2 milyar 500 milyon lira para cezasına çarptırıldı. Akçaabat Sebatspor, Fenerbahçe maçındaki olaylar nedeniyle de Fenerbahçe'ye 2 milyar 500 milyon lira ceza kesildi. 
   
   'Saygıyla karşılıyoruz' 
   BEŞİKTAŞ ise cezaya itiraz etmeyeceğini açıkladı. İletişim Komitesi Başkanı Mete Düren, Galatasaray derbisinde yaşanan olaylar nedeniyle verilen bir maç saha kapatma cezasını saygıyla karşıladıklarını söyledi. Düren, "Kulüp olarak Tahkim Kurulu'na başvurmayı düşünmüyoruz" dedi. Yönetimin bu kararı almasındaki en büyük etkenin, Başkan Serdar Bilgili'nin maç sonrasında suçu kabul etmesi olduğu vurgulandı. 
   
   Derbi tedbiri    Sergen Yalçın ile görüşen Mircea Lucescu, Konyaspor maçında oynatmayacağını söyledi, kendini Fener maçına hazırlamasını istedi 
   ORHAN YILDIRIM 

   Yavuzer'den iyi mesaj 
   SAKATLIĞI nedeniyle 10 gün dinlenmesi gereken Sergen, Konyaspor karşısında da görev almayacak. Fenerbahçe ile oynanacak kritik maçı düşünen teknik heyet, tecrübeli futbolcunun kendini bu derbiye hazırlamasını istedi. Kulüp doktoru Yalçın Yavuzer, Sergen'in tedavilere olumlu yanıt verdiğini ve Fenerbahçe maçına kadar yüksek tempoda maç oynayacak düzeye geleceğini söyledi. 
   
   'Kadıköy'de oynarım' 
   LUCESCU da Romanya yolculuğu öncesinde Sergen Yalçın ile bir görüşme yaptı. Rumen teknik adam şöyle konuştu "Önümüzde 2 haftalık bir süre var. Bu maç bizim için çok önemli. Seni tam kapasite ile sahada görmek istiyorum." Sergen'in de, Galatasaray maçında forma giyemediği için çok üzgün olduğunu belirtip, "Kadıköy'de oynayacağım" dediği öğrenildi. 
   
   Eski dostların yolları ayrıldı    BEŞİKTAŞ Başkanı Serdar Bilgili, yönetimdeki arkadaşlarının isteğine uyup, Yıldırım Demirören ve Kıvanç Oktay'ı yeni yönetime almama kararı aldı. Daha önce, "Biz Yıldırım Demirören'le 6 yaşından beri beraberiz. Beraber geldik beraber gideriz. Ben hayatımda kimseyi yarı yolda bırakmadım ve satmadım" diyen Bilgili'nin baskılar karşısında böyle bir karar aldığı öğrenildi. 
   GÜNDEMDEKİ isim Yıldırım Demirören ise olayların büyütülmesinin ve konuşulmasının kulübe zarar verebileceğini söyledi. Demirören, "Beşiktaş'ın gündemi kaos olmamalı. Futbol takımı konuşulmalı. Böylesi daha sağlıklı olur. Aile içinde yaşanan tatsızlıklar, aile içinde kalır. Susmanın daha mantıklı olduğunu düşünüyorum. Zaman herşeyin ilacı" ifadesini kullandı. 
   
   Direksiyon Güreli'de    GALATASARAY maçındaki olaylar sonrasında bir takım radikal kararlar alan Beşiktaş'ta bunların hayata geçirilmesi görevi, 2. Başkan Hüsnü Güreli'ye verildi. UEFA kriterlerinin tüm yükümlülüklerinin yerine getirilmesi görevinin Güreli'ye verildiğini vurgulayan yönetici Mete Düren, "Konya maçıyla yeni bir dönem başlayacak" dedi. 
   
   Bir gün mutlaka    LUCESCU'NUN, "Bu takımda yer alan herkes bir gün forma giyecek. Çalışan hakkını alır" sözleri yedekte oturanları umutlandırıyor. Hocalarından şans bekleyen Yasin, Ümit ve Serdar, orta sahada görev yapan arkadaşlarının formda olmasının önlerini kestiğini, buna rağmen çalışmalarını büyük bir ciddiyetle sürdürdüklerini belirtti. 
   
   Elinden geldiğince...    BÜNYAMİN OSMAN 

   Beşiktaş Teknik Direktörü Lucescu, üç günlük izni fırsat bilerek Romanya'ya gitti, Bükreş'te hayır işlerine devam etti. Önce eski takımı ProRapid'in tesislerine giden Rumen çalıştırıcı, burada BEKO tarafından hediye edilen elektronik eşyalardan verdi. Ardından da kimsesizler yurdu ile çocuk yuvasına da hediyelerini verdi. Bu arada Galatasaraylı Bratu ile karşılaşan Lucescu, "Düşman Sen ne arıyorsun burada" diye takıldı. 
   
   
</TEXT>
</DOC>
