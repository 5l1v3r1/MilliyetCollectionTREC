<DOC>
<DOCNO> 151729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/dunya/dun02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler özgürlük sarhoşu 
</HEADLINE>
<TEXT>

Saddam'ın ezdiği Şiilerin yüz binlercesi, 25 yıl sonra ilk kez Kerbela'da Hz. Hüseyin'i özgürce anıyor 
     DIŞ HABERLER SERVİSİ 

     Irak'ın devrik Baas rejiminde büyük bir baskı altında yaşayan Şiiler, çeyrek asırdır yasaklanan Hz. Hüseyin'i anma töreni için kutsal kent Kerbela'ya akın ediyor. Ülkenin dört bir tarafından yürüyerek Kerbala'ya gelen yüz binlerce Şii, hem kendilerine çok çektiren Saddam rejiminden kurtulmanın hem de çok kutsal saydıkları Arbainiyye'yi Hz. Hüseyin'in 40'ıncı ölüm günü de yerine getirmenin coşkusuyla adeta kendilerinden geçti. 
     Perşembe gününe kadar devam edecek olan anma törenlerinin en büyüğü Hz. Hüseyin'in katledilişinin 1323'üncü yıldönümünün 40'ında, yani bugün gerçekleştirilecek. Irak'ın yanı sıra komşu ülkelerden de gelen Şiilerin sayısının milyonları bulması bekleniyor. Dün Hz. Ali Camii'nde toplanan Şiilerin bir kısmı, Hz. Hüseyin'i anmak için zincirler ve kılıçlarla kendilerini "döverken", binlercesi de "işgal güçlerini" protesto etti. Şiiler, "ABD burada kalırsa acı çekecek", "İsrail'e hayır, Şiiliğe evet, Sünniliğe evet, İslam birliğine evet", gibi sloganlar attı. Bazı Şiilerin de ABD'ye teşekkür ettiği görüldü. 
     Amerikan askerleri, "patlamaya hazır" görünen kalabalığa müdahale etmeyerek, uzakta kalmayı tercih etti. ABD Dışişleri Bakanlığı da Şiilerin düzenlediği gösterileri "ifade özgürlüğü" olarak niteleyerek, endişeli olmadıklarını duyurdu. 
     


DÜNYA 













</TEXT>
</DOC>
