<DOC>
<DOCNO> 176007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur32.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak... Hafta sonu çok sıcak olacak 
</HEADLINE>
<TEXT>

     Hafta sonundan itibaren beklenen mevsim normalleri üzerindeki sıcaklığa karşı İzmir'de vatandaşlar uyarıldı. 
     İzmir Sağlık Müdür Yardımcısı Dr. Neşe Zeren Nohutçu, hafta sonu başlayacak ve etkisini hafta boyu sürdürecek sıcaklıkların, ciddi sonuçlar doğurabileceğine dikkat çekti. 
     Dr. Neşe Zeren Nohutçu, Sağlık Bakanlığı'nın yaz başından itibaren vatandaşları çeşitli vesilelerle sıcaklara karşı uyardığını hatırlatarak, ancak bu defa daha da dikkatli olunmasını istedi. Sıcakların çok ciddi sonuçlar doğurabileceğini kaydeden Dr. Nohutçu, ölüm olaylarının meydana gelmemesi için alınması gereken önlemleri şöyle sıraladı 
     ''Işınların güçlü olduğu 11.00-16.00 saatleri arasında güneş ışınlarından kaçınılması veya bu saatlerin gölge yerlerde geçirilmesi, güneşlenmeden veya güneşe çıkmadan en az yarım saat önce cilde uygun koruyucu bir güneş kremi sürülmesi, şemsiye kullanılması, açık renk bol elbiseler giyilmesi ve geniş kenarlı şapka takılmasına dikkat edilmelidir. 
     Güneşlenme sonrasında oluşabilecek güneş yanıklarına karşı kesinlikle yoğurt gibi maddeler sürülmemelidir. Bu durumda soğuk kompres uygulamak yeterli olacaktır. Müdahale gereken durumlarda hiçbir şekilde hekime danışılmadan merhem sürülmemelidir. Özellikle bebekler, yaşlılar, kanser hastaları, kemoterapi hastaları ya da deri hastalığı olanlar güneş ışınlarından korunmalıdır.'' 
     
</TEXT>
</DOC>
