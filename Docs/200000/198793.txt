<DOC>
<DOCNO> 198793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yazar/uras.html </URL>
<DATE> 2003/11/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yabancıya 'kazığı önleme' mevzuatı 
</HEADLINE>
<TEXT>

   
   Devlet Bakanı Ali Babacan, dün, Ekonomi Müdürümüz Murat Sabuncu ve editörümüz İbrahim Ekinci ile görüşürken onlara yabancılara kazığı önleme mevzuatı için yapılan hazırlıktan söz etti. 
   Nedir bu yabancılara kazığı önleme mevzuatı denilen şey Anlatayım. 
   Bizim "bazı işadamlarımız" için ticaret demek "kazık atmak" demektir. 
   İşte o "bazı işadamlarımız", müşterilerini ve de borçlularını "kazıklaya kazıklaya" bir birikime sahip olduktan sonra, "moda"ya uyarak, halka açılmaya ortaklık kurmaya başladı. Halka açılmak, yerli veya yabancı kimselerle ortaklık kurmak, işi büyütmenin bir yolu. Ama bizim "bazı işadamlarımız" halka açılmayı, yerli ve yabancı kimselerle ortaklık kurmayı "adam kazıklamanın yeni bir yolu" olarak değerlendirmeye başladı. 
   
   Devamlı kazık yiyor    Türk Ticaret Kanunu maalesef azınlık hissesi sahiplerinin haklarını koruyamıyor. Bir şirketin hisse senedinin yüzde 51'ini çoğunluğunu elinde bulunduran şirketin hisse senetlerinin yüzde 49'una sahip yerli ve yabancı ortaklarla "kedi fare ile oynar gibi" oynayabiliyor. 
   Biz de "iş etiği" denilen şey de olmadığı için azınlıktaki hisse sahipleri devamlı kazık yiyor. Zavallı "halkım"... Zavallı Türk tasarrufçusu. O çaresiz olduğundan sesini çıkaramıyor. Kazığı sineye çekiyor. Ama yabancı için durum farklı. Yabancı hakkını arıyor. Hakkını alamaz ve kazık yer ise gene tepki gösteriyor. 
   
   Uyduruk genel kurullar    Bizim "bazı işadamlarımız" yabancı firmalarla ortaklık kurduktan sonra her şeyi bırakıyor, "yabancıyı nasıl kazıklarım " diye oyunlara giriyor. Hisse senetlerinin yüzde 51'ine sahip olmanın verdiği yasal imkanları zorlayarak, yabancı ortağa kar payı dağıtmıyor. Dolaylı ve "uyduruk" genel kurul toplantıları ile yabancı ortağın hisse senedi oranını düşürüyor. Yabancı ortağa "kazık atmak için ne gerekiyorsa yapıyor." O zaman da yabancılar Türkiye'ye geldiğine pişman oluyor. Sadece onlar pişman olmuyor. Başka yabancıların gelmesini de engelliyor. 
   Devlet Bakanı Ali Babacan'ın Milliyet Ekonomi'ye yaptığı açıklamaya göre, hükümet şimdilerde bir mevzuat oluşturarak, kötü niyetli bazı işadamlarımızın yabancı ortaklarına kazık atmalarını önlemek için teşebbüse geçmiş. 
   Bu çok olumlu.. Ama hedef sadece "yabancılar" olmamalı. Kötü niyetli işadamlarının, borsada işlem gören hisse senedi sahipleri ile azınlık payına sahip yerli ortaklarına kazık atmalarını önleyecek hükümler de bu kanunda yer almalı. 
   
      
   
</TEXT>
</DOC>
