<DOC>
<DOCNO> 191237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur18.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane morgundan kornea hırsızlığı iddiası... 
</HEADLINE>
<TEXT>

     Gaziantep Devlet Hastanesi morgundaki otopsi sırasında göz korneasının alındığı belirlenen gelinin eşi Cumhuriyet Savcılığı'na suç duyurusunda bulundu. AA muhabirinin edindiği bilgiye göre, astım hastası olduğu belirtilen 24 yaşındaki Sema Çelik, 4 gün önce eşiyle yolda yürüdüğü sırada rahatsızlandı ve SSK Gaziantep Bölge Hastanesi'ne kaldırıldı. 
     Evlendikten 10 gün sonra hayatını kaybeden Sema Çelik'in ölümü şüpheli bulunarak Cumhuriyet Savcısı'nın talimatı ile cesedi SSK Bölge Hastanesi'nden Gaziantep Devlet Hastanesi morguna kaldırıldı. 
     Cumhuriyet Savcısı Deniz Demir'in gözetiminde yapılan otopsi sonrasında düzenlenen raporda ''Gözler merceklerle birlikte tüm korniyal tabakasını da içerir tarzda alınmış olduğundan göz rengi tespit edilemedi'' ibaresine yer verilmesi üzerine Sema Çelik'in yakınları olaya tepki gösterdi. 
     ''Eşinin gözlerinin çıkarıldığını'' öne süren Murat Çelik, acı üzerine acı yaşamasına yol açan bu olayı anlamakta güçlük çektiğini, sorumluların cezalandırılmaları için Cumhuriyet Savcılığı'na suç duyurusunda bulundu. 
     ''Bu ülkede biz kime güveneceğiz '' diyen Çelik, ''10 gün önce evlenmiştik. Eşimin gözleri bir dünyaya bedeldi. Bunu kim, niye yaptı Eğer bizden eşimin korneası için bağış yapmamız istense bunu seve seve kabul ederdik. Ancak şimdi eşimin ölmesi bir yana gözlerinin çalınması beni yıktı. Sorumlular bulunsun ve cezalandırılsın'' diye konuştu. 
     
     ''SIRADAN BİR HIRSIZLIK-'' 

     SSK Gaziantep Bölge Hastanesi Başhekimi Ali Gözey, AA muhabirine yaptığı açıklamada, olayı adi bir hırsızlık olarak değerlendirdiğini bildirdi. Cumhuriyet Savcılığı'na yapılan başvurudan bir sonuç alınamayacağını öne süren Dr. Gözey, şöyle konuştu 
     ''Hasta acil serviste hayatını kaybedince morga kaldırılıyor. Daha sonra idareye haber vermeksizin biri cesetten kornea alıyor. 
     Bu olay hukuki açıdan bir suç değil. Cenaze sahipleri aksi bir bildiriminde bulunmamış ise cesetten kornea alınabilir. Çünkü, kornea organ değildir, damarsız bir zardır. Kaldı ki bu işlem görme sorunu bulunan vatandaşların tedavisi için yapılmaktadır. 
     Bu olaya ilişkin böyle bir bildirimde bulunulmamış. Bu nedenle doktorların göz korneasını alması suç teşkil etmiyor. Yapılacak hukuki soruşturmadan da olumsuz hiçbir sonuç çıkmaz. Bu olayı sıradan bir tür hırsızlık olarak değerlendiriyorum.'' Gözey, ''hoş olmayan'' olayın bir daha yaşanmaması için morgda önlem aldıklarını sözlerine ekledi. 
     
</TEXT>
</DOC>
