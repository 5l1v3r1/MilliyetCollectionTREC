<DOC>
<DOCNO> 182724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur10.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İdari yargıya 100 hakim adayı alınacak... 
</HEADLINE>
<TEXT>

     Adalet Bakanlığı, 100 idari yargı hakim adaylığı için sınav açtı. 
     Sınav için 22 Eylül Pazartesi günü başlayacak başvurular, 22 Ekim Çarşamba günü sona erecek. 
     Yazılı sınav, Öğrenci Seçme ve Yerleştirme Merkezi ÖSYM tarafından 21 Aralık 2003 Pazar günü Ankara'da yapılacak. 
     Başvuru formu, Adalet Bakanlığı Personel Genel Müdürlüğü Hakim Adaylığı Bürosu ile ağır ceza Cumhuriyet başsavcılıkları veya bölge idare mahkemesi başkanlıklarından temin edilebilecek. 
     Başvuranların, ÖSYM'nin T.C.Ziraat Bankası Ankara Güvenevler Şubesi 3752 numaralı hesabına 40 milyon lira sınav ücreti yatırmaları gerekiyor. 
     Doktora yapanlar yazılı sınavdan muaf olacak, sadece mülakata tabi tutulacaklar. 
     Yazılı sınavda 70 ve daha yüksek puan alan adaylar, mülakata çağrılacaklar. 
     Mülakat sonunda başarılı olanların, 2 yıllık bir eğitimin ardından mesleğe kabul edilmeleri halinde atamaları yapılacak. 
     Başvuruda bulunacaklarda, yabancı ile evli olmaması, hakimlik ve savcılık görevlerini sürekli olarak yurdun her yerinde yapmasına engel vücut ve akıl hastalığı veya sakatlığı, alışılmışın dışında çevrenin yadırgayacağı şekilde konuşma ve organlarının hareketini kontrol zorluğu çekme gibi özürlü durumları bulunmaması ile hakimlik ve savcılık mesleğine yakışmayacak tutum ve davranışta bulunmamış olma şartı da aranacak. 
     
</TEXT>
</DOC>
