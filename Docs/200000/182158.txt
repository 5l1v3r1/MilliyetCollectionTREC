<DOC>
<DOCNO> 182158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur19.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de cip, yol yapım çukuruna düştü 2 yaralı 
</HEADLINE>
<TEXT>

     Şişli'de, yol yapım çalışması nedeniyle açılan çukura düşen cipteki Ceyhun Başaran ile yanındaki kadın yaralandı. 
     Levent'ten Beşiktaş yönüne gitmekte olan gece kulübü işletmecisi Ceyhun Başaran, Esentepe mevkiinde, kullandığı 34 N 6377 plakalı cipin hakimiyetini kaybetti. 
     İçerisinde Başaran'ın arkadaşı Nilüfer Yılmaz'ın 35 da bulunduğu cip, kontrolden çıkıp yol kenarındaki beton korkulukları devirerek köprülü kavşak inşaatı için açılmış çukura düştü. 
     Nilüfer Yılmaz, aracın yaklaşık 5 metre derinliğe düşüşü sırasında araçtan fırlayarak toprak alana yuvarlandı. Ceyhun Başaran ise havayastığının açılması nedeniyle yüzünden ve elinden hafif yaralandı. 
     Kazanın ardından Başaran cipten çıkıp arkadaşıyla ilgilenirken, Nilüfer Yılmaz ise sağlık ekipleri tarafından çukurdan çıkarılarak önce Şişli Etfal Eğitim ve Araştırma Hastanesi'ne, buradaki ilk müdahalenin ardından da Amerikan Hastanesi'ne kaldırıldı. Nilüfer Yılmaz'ın hayati tehlikesinin bulunmadığı bildirildi. 
     Hafif yaralanan Ceyhun Başaran da, Taksim Eğitim ve Araştırma Hastanesi'nde tedavi altına alındı. 
     Bu arada, Başaran'ın hurdaya dönen cipi, trafik ekiplerince çukurdan çıkarıldı. 
     
</TEXT>
</DOC>
