<DOC>
<DOCNO> 182649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun31.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post Türkiye-ABD stratejik ilişkileri 1 Mart'ta öldü 
</HEADLINE>
<TEXT>

     The Washington Post gazetesinde yayınlanan bir yorumda, Irak savaşının kayıplarından birinin, ABD ile Türkiye arasındaki ''stratejik ilişkiler'' olduğu ve iki ülkenin şimdi Irak'ta savaş sonrası aldıkları kararlarla yeni bir ilişkinin kurallarını yazdıkları savunuldu. 
     David Ignatius imzasıyla İstanbul çıkışlı ''Türk kartı'' başlıklı yorumda, stratejik ilişkilerin kaybedilmesinin sorumlusu olarak, ABD Başkanı George Bush yönetiminin kendine aşırı güveni ve iyimser düşünmesi gösterildi. Yorumda, iki ülkenin şimdi 10 bin Türk askerinin Bağdat'ın kuzeybatısındaki Sünni üçgeni olarak bilinen bölgeye gönderilmesi üzerinde çalıştığı ve bu planın, Türk-Amerikan ilişkilerini canlandırabileceği fikri ileri sürüldü. 
     Ignatius, ''Ancak Irak'ta Türk kartını oynamak hem ABD hem de Türkiye için tehlikeli'' diyerek, Türk uzmanların, problemlere getirilecek kısa dönemli çözümlerin, yıllar boyunca sıkıntı yaratacak uzun dönemli sorunlara yol açabileceği endişesini taşıdığını yazdı. 
     TBMM'nin, 1 Mart tezkeresiyle Amerikan askerlerinin Türk topraklarından Irak'a cephe açmasına izin vermemesinin büyük bir bedeli olduğunu savunan Ignatius, kuzey cephesi açılmadığı için, Sünni üçgenindeki Saddam Hüseyin destekçisi güçlerin ezilemediğini ve ABD için güçlük çıktığını da ileri sürdü. 
     Washington Post'a konuşan Stratejik ve Uluslararası Etüdler Merkezi CSIS'in Türkiye projesi direktörü Bülent Alirıza, Irak'a asker göndermenin, Irak'ın istikrara kavuşturulması ve yeniden yapılanması yönünde Türkiye'yi ortak yapacak geniş bir stratejik anlaşmanın parçası olması gerektiğine işaret etti. 
     Ignatius'un Washington Post'taki yorumunda, ''eski Türk-Amerikan ilişkisi, Soğuk Savaş'tan kalmaydı ve 1 Mart'ta kesin olarak öldü. Irak'taki kararlarıyla iki ülke şimdi yeni bir ilişkinin kurallarını yazıyorlar. Bunun, ABD'nin son zorluklarını aşmaya yetecek kadar somut olacağını umalım'' ifadelerini kullandı. 
     
</TEXT>
</DOC>
