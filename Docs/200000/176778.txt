<DOC>
<DOCNO> 176778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo25.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Bursaspor'a 12 eksikle hazırlanıyor... 
</HEADLINE>
<TEXT>

     Galatasaray, Bursaspor ile yapacağı karşılaşmanın hazırlıklarına, 1 günlük iznin ardından bugünkü idmanla başladı. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1 saat süren çalışmada futbolcular, dayanıklılık testinin ardından, koşu yapmakla yetindi. 
     Çalışmaya, A Milli Takım aday kadrosunda bulunan Hakan Şükür, Ergün, Hasan ve Bülent ile Ümit Milli Takım'daki Suat Usta, ülke milli takımlarına giden Tamas, Frank de Boer, Mondragon ile ülkesinden henüz dönmeyen Batista, sakatlıkları nedeniyle de Lukunku, Ümit Karan ve Arif katılmadı. 
     Öte yandan sarı-kırmızılı takımın bugünkü idmanına, sezon başında PAF takımında denenmek için getirilen ve ardından da sözleşme imzalanan 18 yaşındaki Macar futbolcu Daniel Poszer de katıldı. 
     Galatasaray, hazırlıklarını bu akşam yapacağı günün ikinci çalışmasıyla sürdürecek. 
     
</TEXT>
</DOC>
