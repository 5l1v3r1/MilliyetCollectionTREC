<DOC>
<DOCNO> 182613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yazar/kohen.html </URL>
<DATE> 2003/09/16/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
"Hayır" demek cesareti... 
</HEADLINE>
<TEXT>

   
   İSVEÇ'teki "euro referandumu"nun Türkiye dahil birçok ülkeyi şaşırtan yanı, İsveçlilerin bir suikasta kurban giden Dışişleri Bakanı Anna Lindh'e olan büyük sevgisine rağmen, sandık başında bildiğini okumuş olmasıdır. 
   Halk oylamasının sonucu, aslında günler önce yapılan nabız yoklamalarını doğru çıkarttı. Oysa, Lindh'in öldürülmesinin ülkede yarattığı sempati dalgasının, onun hararetle savunduğu "evet" yönünde bir değişikliğe yol açacağı sanılmıştı. 
   Belki başka veya daha "sıcak" bir ülkede bu öyle olurdu. Ama İsveç'te toplum, duygularla değil, mantıkla karar vermeye ve hareket etmeye alışık. Evet, Lindh'in kaderi pek çok İsveçliyi üzdü ve ağlattı. Ama bu, sandık başında kararını değiştirmeye sevk etmedi. 
   
   PEKİ, "euro'ya hayır" demek kararlılığının nedenleri ne 
   1 Ekonomik neden İsveç güçlü bir ekonomiye sahip. Genel kanı "euro"ya geçişin sorunlar yaratacağı ve kendi refah düzeyini düşüreceğidir... 
   2 Sosyal neden İsveç, ileri bir sosyal devlettir. İsveçliler gurur duydukları bu sistemin, "euro" bölgesine dahil olunması halinde alınması zorunlu önlemler örneğin kamu harcamalarının kısılması gibi yüzünden sarsılacağını düşünüyorlar... 
   3 Siyasal neden İsveçliler, kıl payı çoğunlukla girmeye razı oldukları AB içinde, egemenliklerini yitirmek istemiyorlar. Nitekim bu oylama ile, "biz egemenliğimizi ve hareket serbestimizi, AB'nin motoru olan Fransa ve Almanya'ya terk etmeyiz" mesajını da vermiş oldular... 
   Bir ülkenin ekonomisi öylesine güçlü ve istikrarlı olursa, bu cesareti de gösterir elbet... 
   
   İSVEÇ makamları şimdi bir yandan Lindh'in katilini bulup bu saldırının ne anlama geldiğini araştırırken, bir yandan da "şiddete karşı şeffaf toplum nasıl korunur" sorusuna yanıt arıyorlar. İsveç'te ve genelde İskandinavya'da liderler normal vatandaş gibi dolaşır, alışveriş yapar, vs. Takdir duyulacak bir halk ile bütünleşme örneği bu... Ama ne yazık ki yaşadığımız şiddet çağında marjinal gruplar veya sapık bireyler, bu güzel düzeni hedef alabiliyor. 
   Sonuç Herhalde İsveç'te de artık liderler yakın korunmaya alınacak, şiddet odaklarına karşı daha etkin önlemler alınacak. 
   "Yeni dünya düzeni veya düzensizliği kulübü"ne hoş geldin İsveç .. 
   
   BM kararı, hayal...    Önümüzdeki hafta başındaki BM Genel Kurul toplantısı öncesinde, Irak konusunda "uluslararası meşruiyet" sağlayacak bir kararın çıkması umudu bir kez daha zayıflamış görünüyor. 
   Hafta sonu BM'nin "beş büyükleri" Cenevre'de yaptıkları toplantıda bir anlaşmaya varamadılar. Esas anlaşmazlık Fransa ile ABD arasında Fransa, ABD'nin bir ay içinde yönetimi Iraklı "sivil otorite"ye devretmesini ve en geç gelecek yaz seçimlere gidilmesini istedi. ABD ise "Fransız takvimi"nin gerçekçi olmadığını, "işgal"den demokratik yönetime geçişin ancak aşamalı şekilde gerçekleşebileceğini bildirdi. 
   Öte yandan Bush yönetimi Irak'ta şimdi daha aktif bir BM rolüne razı. Ancak oluşmasını istediği "çokuluslu güç"ün BM değil, ABD denetimi altında olmasında da ısrarlı. Bu da, Güvenlik Konseyi'nde BM Barış Gücü ile ilgili bir konsensüsün oluşmasına engel. 
   Ne var ki, "Amerikan işgal"inin bir an önce son bulmasını isteyenlere şimdi bizzat ABD'nin kurduğu Irak Geçici Konseyi'nin Başkanı Çelebi ve diğer 4 üyesi Talabani ve Barzani dahil de katılıyor. Diğer 20 üye sussa veya onaylasa bile, ABD işgal statüsünün Irak'ta ne kadar "meşru" sayılacağı bir yana, ne ölçüde destek göreceği de, artık Washington'da - ve de BM'de - sorulmalıdır... 
   
      
   
</TEXT>
</DOC>
