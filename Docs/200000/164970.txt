<DOC>
<DOCNO> 164970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo11.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Tolga, Niyazi ve Zafer'i gönderiyor... 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, bir yabancı futbolcu transfer etmeyi düşündüklerini, bunun için de aceleci olmayacaklarını söyledi. 
     Kıvanç Oktay, yabancı futbolcu transferinde çok dikkatli olacaklarını ifade ederek, ''Yabancı kontenjanı nedeniyle, sadece 1 futbolcu alacağız. Bu transferde de aceleci davranmak istemiyoruz. Takıma faydalı olacak bir ismi renklerimize bağlayacağız'' dedi. 
     Oktay, Arjantin'in Boca Juniors takımında forma giyen Moreno ile ilgilenmediklerini ifade etti. 
     Transfer komitesinin teknik direktör Mircea Lucescu ile görüştüğünü kaydeden Oktay, ''Lucescu'nun raporu doğrultusunda Tolga, Niyazi ve Zafer'den kendilerine takım bulmalarını istedik'' dedi. 
     Oktay, takımın gelecek hafta toplanıp, yeni sezson için çalışmalara başlayacağını da hatırlatarak, ''Gelecek sezon Avrupa Şampiyonlar Ligi, Süper Lig ve Türkiye Kupası'nda mücadele edeceğiz. Bu üç kulvarda da başarılı olmak istiyoruz. Artık, şampiyonluk geride kaldı. Tüm konsantremizi gelecek sezona vermeliyiz'' şeklinde konuştu. 
     Yeni transferlerin takıma uyumda zorluk yaşamayacağını belirten Oktay, Beşiktaş'ta çok iyi bir arkadaşlık ortamının bulunduğunu, birlik ve beraberliğin gelecek sezon da kendilerini başarıya ulaştıracağını sözlerine ekledi. 

     
</TEXT>
</DOC>
