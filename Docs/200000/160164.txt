<DOC>
<DOCNO> 160164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun20.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş İki taraf da siyasi otoriteden vazgeçsin 
</HEADLINE>
<TEXT>

     KKTC Devlet Bakanı ve Başbakan Yardımcısı Serdar Denktaş, Kıbrıs'ta şu anki durumda ne KKTC'nin, ne de Kıbrıs Rum yönetiminin çözüm pozisyonuna sahip olduğunu ve her iki siyasi otoritenin de siyasi duruşlarından vazgeçmek istemediğini belirterek, ''İşte sorun bu'' dedi. Lefkoşa'da ara bölgedeki Ledra Palace otelinde düzenlenen ve Türklerle Rumların katıldığı ''Güven Yaratıcı Önlemler ve Kıbrıs Sorununun Çözümü'' konulu panelde konuşan Serdar Denktaş, ''her iki siyasi otoritenin de siyasi duruşlarında ısrarlı olduğunu'' ifade ederek şöyle konuştu 
     ''Sorun, her iki tarafın da siyasi otoritelerinin, şu anda siyasi duruşlarını terk etmede isteksiz oluşlarıdır. Bir taraf, 'Biz bu yeni ortaklıkta eşit olmak istiyoruz' derken, diğeri 'Biz Avrupa Birliği'nde olacağız ve AB'nin yasa ve düzenlemeleri Kıbrıslı Türkleri de koruyacaktır. Dolayısıyla gelin ve Kıbrıs Cumhuriyeti 'ne katılın ve 1974 öncesinde olduğu gibi uyum içerisinde yaşayalım' diyor. Ancak 1974 öncesinde mutlu bir şekilde yaşamadık.'' Şu anda yaşayabilir, kalıcı bir çözüm pozisyonunda olmadıklarını belirten Denktaş, ''Şu anda her iki halkın da yapması gereken şey, diplomasiyi sürdürerek, var olan momentumu da yakalayarak, birbirinin endişelerini, ihtiyaçlarını anlaması ve bunun ardından da kendi siyasilerine baskı yapmasıdır. İşte ancak o zaman yaşayabilir bir anlaşma imzalanabilir. Zorla yapılan, empoze edilen anlaşma yaşamaz. Bu yine ekonomik ve siyasi çatışmayı getirir'' dedi. 
     
     GÜVEN TESİSİ 

     İki taraf arasında güven tesis edilmesinin, iki halkın bireyleri arasında oluşacak iyi ilişkilerden geçtiğini belirten Serdar Denktaş, ''kapıların açılmasının, iki halk arasında güven yaratmaya yönelik olarak çözüm yönünde ileriye doğru atılmış büyük bir adım olduğunun herkes tarafından kabullenilmesi gerektiğini'' kaydetti. 
     Serbest geçişlerin, sorunun siyasi çözümünün yerine geçemeyeceğini ifade eden Denktaş, Rum tarafına çağrıda bulunarak, iki tarafın liderliklerinin serbest geçişlerin ardından ortaya çıkan ve çıkması olası sorunların çözümünde işbirliği yapmasını önerdi. 
     
     ''NASIL AVRUPALI DÜŞÜNELİM '' 

     Dünyanın kendilerine ''Avrupalı düşünün'' dediğine işaret ederek, ''Dünyadan, Avrupa'dan 30 yıl boyunca izole edildik. Bu durumda nasıl Avrupalı düşünelim'' diye soran Serdar Denktaş, Kıbrıs Türk halkına fırsat verilmesi halinde kendini en üst düzeyde geliştirebileceğini, ancak bunun ambargolar nedeniyle bugüne kadar yapılamadığını anlattı. 
     Kıbrıslı Türklerin adada Rumlara siyasi açıdan eşit ve egemen olduğunu vurgulayan Denktaş, adada varılması gereken çözüm şeklini, ''iki egemen halk ve bir ortaklık devleti altında iki kurucu bölge'' olarak tanımladı. 
     Konuşmasında, ''serbest geçişlerin iki halkın bir arada yaşayabileceğini gösterdiği'' iddialarına da değinen Denktaş, var olan durumun bu iddianın tam aksi olduğunu, iki halkın şu an bir arada yaşamadığını, sadece karşılıklı ziyaretlerde bulunduğunu, herkesin günün sonunda kendi bölgesine, evine döndüğünü söyledi. Kıbrıs Türkünün Türk askerinin güvencesi altında bulunduğunu vurgulayan Serdar Denktaş, bunun bir arada yaşama olmadığını kaydetti. 
     
     ANASTASİADES ''İKİ DEVLETTE ISRARI KABUL ETMEYİZ'' 

     Demokratik Seferberlik Partisi DİSİ Genel Başkanı Nikos Anastasiades, ''Kıbrıs sorununun çözümü için geçmişe değil, geleceğe bakılması gerektiği'' görüşünü dile getirdi. 
     Türk tarafının aldığı kararla başlayan serbest geçişlerin getirdiği olumlu gelişmeleri destekleyen ve bunun iki toplum arasında güvenin yeniden inşasında yeni bir atmosfer yarattığını anlatan Anastasiades, ''bunun, Güney Kıbrıs'ın 16 Nisan'da Atina'da AB'ye üyelik anlaşmasını imzalamasının ardından ortaya çıkan momentumun sonucu olduğunu'' kaydetti. 
     Nikos Anastasiades şöyle konuştu 
     ''Ancak bu gelişmeler, sorunun çözümünün yerini tutmaz. Kıbrıs'ta siyasi sorunun çözümü, BM Güvenlik Konseyi kararları ve Annan planı temelinde bulunacaktır. Çözüm, iki bölgeli, iki toplumlu federal cumhuriyettir. Çözüm, kendi iç yönetimlerinde aynı haklara, güce ve işleve sahip iki oluşturucu tarafın eşit siyasi statüleri prensibinden hareketle, iki toplumun ortaklığını gerektirir. Biz, Annan planı temelinde ön şartsız yapılacak yeni müzakerelere hazırız. Diğer bir deyişle müzakerelerin, BM Güvenlik Konseyi kararlarında öngörüldüğü şekliyle iki toplum arasında değil de iki devlet arasında yapılmasında ısrar edilirse bunu kabul etmeyiz'' Nikos Anastasiades, serbest geçişlerin iki tarafın bir arada yaşayabileceğini gösterdiğini savunarak, ''Bu, farklı düşünenlere çok güçlü bir yanıttır'' dedi. 
     BM Genel Sekreteri Kofi Annan'a DİSİ olarak, Kıbrıs sorununun çözüm çabalarına kendi adıyla anılan plan temelinde yeniden müdahil olması çağrısı yaptıklarını da anlatan Anastasiades, Annan planını ''dengeli ve bugüne kadar sunulan en iyi plan'' olarak nitelendirdi. 
     
     ''CUMHURBAŞKANI DENKTAŞ YARIN MEYDAN OKURSA'' 

     Paneldeki konuşmaların ardından sorular bölümüne geçildi. 
     Anastasiades, Annan planıyla ilgili bir soruyu yanıtlarken, Serdar Denktaş'a dönerek, ''Neden planı referanduma götürerek, Kıbrıslı Türklere görüşünü sormuyorsunuz'' diye sorması üzerine Demokrat Parti Genel Başkanı, Devlet Bakanı ve Başbakan Yardımcısı Serdar Denktaş, ''Cumhurbaşkanı Rauf Denktaş, yarın çıkıp da 'Annan planını imzalamaya hazırım' diyerek meydan okursa, Rum liderliği ne yapacak merak ediyorum'' karşılığını verdi. 
     Serdar Denktaş'ın bu ifadesi üzerine, paneli izleyen bazı Rumlar, ''Rum liderliğine ve bize meydan okuyun'' ifadesini kullandı. Serdar Denktaş ise, Rumları samimi olmaya çağırarak, ''Yıllardır oynadığımız bu oyundan artık vazgeçelim ve adadaki gerçekleri görelim'' dedi. 
     
</TEXT>
</DOC>
