<DOC>
<DOCNO> 154782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun13.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ile Bush'un ilişkilerinin sırrı ne 
</HEADLINE>
<TEXT>

     İngiltere'de yayınlanan The Times gazetesi, Başbakan Tony Blair ile ABD Başkanı George Bush arasındaki uyumlu ve başarılı ilişkinin temelinde her iki ismin de politikaya geç başlamaları ve bu konuda gayet açık ve farklı fikir ve yaklaşımlara sahip olmalarının bulunduğunu savundu. 
     Times'ın eski editörlerinden biri olan ve Başbakan Blair'e yakınlığı nedeniyle savaş süresinde Downing Sokağı'ndaki Başbakanlık konutuna girip-çıkma imkanı bulan Sir Peter Stothard'ın, her iki liderin de dini inançları güçlü kişiler olmalarının Saddam Hüseyin rejimiyle yüzleşme ve mücadele duygusunu verdiğini söylediğine dikkati çeken gazete, Sir Stothard'ın ayrıca Bush'un, Blair'in eski Başkan Bill Clinton'la olan ilişkisinden de rahatsızlık duymadığını duyurdu. 
     Bush'un Blair'in sık sık danışmalarda bulunmak için Clinton'ı aramasını normal karşıladığını belirten gazete, ''Blair'in bütün siyasi geleceği ve şu anda bulunduğu konumu bu savaş için riske atması Başkan Bush'u çok etkilemişti ve ona yardım etmek için hiçbir fedakarlıktan kaçınmıyordu'' dedi. 
     Sir Stothard'ın da ''Bush, kendi selefi konusunda ne kadar olumsuz duygulara sahip olursa olsun, Başbakan Blair'in Clinton ile kurduğu özel ilişkiye hiç müdahale etmedi'' dediğini belirten Times, Blair'in bu sayede İngiliz milletvekillerini savaşa ikna etme konusunda Clinton'dan bol bol yardım alabildiğini bildirdi. 
     
</TEXT>
</DOC>
