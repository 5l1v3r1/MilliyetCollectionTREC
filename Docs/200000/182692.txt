<DOC>
<DOCNO> 182692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo05.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Juventus seferi başladı... 
</HEADLINE>
<TEXT>

     Galatasaray Futbol Takımı, İtalya'nın Juventus takımı ile Avrupa Şampiyonlar Ligi D Grubu'nda yarın yapacağı karşılaşma için özel uçakla Torino'ya gitti. 
     Sarı-kırmızılı kulübün ikinci başkanı ve basın sözcüsü Ali Dürüst, Atatürk Havalimanı'nda yaptığı açıklamada, dokuzuncu defa gittikleri Avrupa Şampiyonlar Ligi'ne zor bir deplasmanla başlayacaklarını belirterek, ''Ancak bu gruptan çıkmak için zorla da olsa yenmek lazım. Galatasaray geçmişte bunu yaptı, yine de yapacak güçte. Ama güçlü bir ekiple oynamaya gidiyoruz, onun bilincindeyiz'' dedi. 
     ''Konyaspor maçında ortaya konan futbol Juventus ve Fenerbahçe maçları öncesi sizi endişelendiriyor mu'' şeklindeki bir soruya karşılık olarak da Dürüst, ''Konyaspor maçının bu maçlara ölçü olmayacağını düşünüyorum. O maçta Galatasaray'a hiç yakışmayan bir futbol sergiledik. Avrupa kupasının havası başka, derbi maçın havası başkadır. Ama mühim olan her maçta olumlu bir futbol oynamaktır. İnşallah en kısa zamanda ona ulaşacağız'' diye konuştu. 
     Takımda operasyon yapılacağı haberleriyle ilgili olarak da Dürüst, ''Kadromuzda 20'nin üzerinde oyuncumuz var. Dolayısıyla bunların hangisi hazırsa hocamız ona yer verecek. Operasyondan bunu kastediyorsanız bu operasyon zaten her zaman olan, sağlıklı bir operasyondur. Onun dışında bir operasyon bilmiyorum'' dedi. 
     
     21 KİŞİLİK KAFİLE 

     Sarı-kırmızılı ekipte, Juventus'la oynanacak maç için İtalya kafilesine 21 futbolcu alındı. 
     Sakatlıkları bulunan Lukunku, Ümit Karan ve Orhan'ın yanı sıra Şampiyonlar Ligi kadrosunda yer almayan Murat Erdoğan, Ömer ve Bratu kadroya alınmadı. 3 kaleciden Mehmet de kadro dışında kaldı. 
     Torino'ya hareket eden kafilede şu futbolcular bulunuyor 
     Mondragon, Aykut, Prates, Suat, De Boer, Bülent, Tamas, Hakan Ünsal, Abdullah, Ergün, Batista, Sabri, Cihan, Volkan, Ayhan, Pinto, Hasan, Baliç, Arif, Hakan Şükür ve Petre. 
     Galatasaray son çalışmasını karşılaşmanın oynanacağı Delle Alpi Stadı'nda bu akşam gerçekleştirecek ve Teknik Direktör Fatih Terim de bir basın toplantısı düzenleyecek. 
     Rus hakem Valentin İvanov'un yöneteceği maçta yarın TSİ 21.45'de Juventus'la karşı karşıya gelecek olan Galatasaray'ın mücadelesini Star TV naklen yayınlanacak. 

     
</TEXT>
</DOC>
