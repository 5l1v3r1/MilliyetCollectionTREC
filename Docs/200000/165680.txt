<DOC>
<DOCNO> 165680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur14.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "7. uyum paketinin son paket olmasını umuyorum" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 7. uyum paketinin son paket olmasını umduğunu söyledi. 
     AB Genel Sekreterliği'nde Meclis Uyum Komisyonu üyeleriyle biraraya gelen Gül, Türkiye'nin, Kopenhag siyasi kriterlerini yerine getirmesinin ardından müzakerelere başlayacağını belirterek, bu yöndeki çalışmaların sürdüğünü ve Türkiye'nin önünde kritik bir dönem bulunduğunu söyledi. Gül, "Çok yoğun çalışacağız. Tüm dünyaya Kopenhag kriterlerini yerine getirdiğimizi göstermek için gayret içindeyiz" diye konuştu. 
     Ulusal Program'ın nihai şekli verildikten sonra sivil toplum örgütleri ve muhalefete iletileceğini, Meclis'te görüşüleceğini ifade eden Gül, amaçlarının herkesin katılımını sağlamak olduğunu kaydetti. 
     "Ulusal Program, Türkiye'nin AB'ye girişinde yol haritasıdır, taahhütüdür" diyen Gül, 2003 yılının gerekli yasal düzenlemelerin çıkarılmasına ayrılmasını, 2004 yılında ise uygulama konusu üzerinde yoğunlaşılmasını planladıklarını söyledi. 
     Hazırlanacak 7. uyum paketinin son olmasını arzu ettiklerini belirten Gül, bu paketle birlikte Türkiye'nin müzekerelere başlamaya hazır olduğunu rahatlıkla ilan edeceğini kaydetti. 
     
</TEXT>
</DOC>
