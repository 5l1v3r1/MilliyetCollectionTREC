<DOC>
<DOCNO> 196942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/guncel/gun06.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde ilk haber 
</HEADLINE>
<TEXT>

   İstanbul'daki patlamalar, dünya medyasında ilk haber oldu. Uluslararası haber kanalları, ölü ve yaralı sayılarını 'son dakika' haberi olarak izleyicilere duyurdu 
      DIŞ HABERLER SERVİSİ 
   
   Dünya medyası, dün İstanbul'da Levent ve Beyoğlu'nda İngiliz hedeflerine düzenlenen iki bombalı saldırıya kilitlendi. İngiliz Reuters, Amerikan Associated Press ve Fransız AFP haber ajansları, saldırılara, ölü, yaralı sayısındaki artışlara ilişkin gelişmeleri saniyesi saniyesine "son dakika haberi" olarak servis ederken, uluslararası haber kanalları gün boyu İstanbul'daki gelişmeleri izleyicilerine canlı yayınlarla aktardı. Normal yayın akışlarını keserek saldırıları duyuran Amerikan televizyonları CNN, Fox, ABC, CBS, tüm haber bültenlerinde ilk haber olarak İstanbul'daki gelişmeleri verdi. İngiliz ve Amerikan gazeteleri de, internet sitelerinde, saldırıları gün boyu manşetten okuyucularına duyurdu. Saldırılar, dünya medyasına şu ifadelerle yansıdı 
   BBC Türkiye'de, İngiliz hedeflerinin vurulmasının nedeni, her iki ülkenin de ABD müttefiki olması. Saldırılar özellikle Ramazan'ın son günlerinde yapıldı, teröristler şiddeti doruğa ulaştırmak istiyor. İngiliz vatandaşları, Dışişleri Bakanlığı tarafından Türkiye'ye gitmemeleri konusunda uyarıldı. Patlamalar o kadar şiddetliydi ki, çevredekiler deprem olduğunu sandı. Her yerde kan ve gözyaşı var. 
   SKY TV Uluslararası terörizm kötü yüzünü yine gösterdi. ABD ve İsrail ile yakın ilişkileri, Türkiye'yi uluslararası terörün hedefi yapıyor. ABD Başkanı George Bush'un İngiltere gezisi de İstanbul'daki terörü körükleyen bir unsur. 
   CNN Sinagog saldırılarından beş gün sonra düzenlenen saldırılar, İstanbul'da kaos ve panik yarattı. Terör uzmanlarına göre, saldırıların ardında El Kaide var. 
   New York Times İstanbul'a İngiliz hedeflerine yönelik saldırıların, ABD Başkanı George Bush'un İngiltere ziyaretiyle çakışması dikkat çekici. 
   Washington Post İngiliz kuruluşu HSBC ve İngiliz Başkonsolosluğu büyük darbe aldı. Saldırı bölgelerinde kan içinde kalan insanlar var. ABD ve İsrail ile ilişkileri, Türkiye'yi radikal İslamcı örgütlerin hedefi haline getiriyor. 
   La Repubblica İstanbul bombalarla altüst oldu. İstanbul'da sinangoglara yönelik intihar saldırılarının ardından meydana gelen patlamalar, Avrupa borsalarında da korkunç bir düşüş yaşanmasına sebep oldu. 
   
   Ankara'ya taziye mesajları yağdı    DIŞ HABERLER SERVİSİ 
   İstanbul'daki saldırıların ardından çok sayıda ülkenin lideri Cumhurbaşkanı Ahmet Necdet Sezer ve Başbakan Tayyip Erdoğan'a başsağlığı ve taziye mesajı gönderdi. 
   Fransa Cumhurbaşkanı Jacques Chirac, Sezer'e gönderdiği mesajında "Bir kez daha Türkiye'yi vuran terörist şiddetten büyük üzüntü duydum. Şahsen başsağlığı diler, Fransa adına saldırılarda ölenlerin ailelerine taziyelerimi sunarım" dedi. İtalya Devlet Başkanı Carlo Azeglio Ciampi de Sezer'e başsağlığı dildi. Yunanistan Başbakanı Simitis, İspanya Başbakanı Aznar da mesaj göndererek ölenlerin ailelerine başsağlığı diledi. Azerbaycan Cumhurbaşkanı İlham Aliyev, Sezer'i arayarak, başsağlığı diledi. 
   Almanya Dışişleri Bakanı Joschka Fischer, Dışişleri Bakanı Gül'ü arayarak saldırıları kınadı. 
   BM Genel Sekreteri Annan, saldırıları yapan kişilerin kınanmaları gerektiğini bildirirken, BM Güvenlik Konseyi de bombalamaları kınayan bir karar tasarısını kabul etti. 
   
   
   
</TEXT>
</DOC>
