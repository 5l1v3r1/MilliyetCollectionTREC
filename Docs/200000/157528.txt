<DOC>
<DOCNO> 157528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur23.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci sanıp, suyla ıslattılar... 
</HEADLINE>
<TEXT>

     Çanakkale'nin Biga İlçesi'nde yapımı süren ve ilçe halkının tepkisine yol açan termik santral inşaatının açığında, denizde tekne ile gezinti yapan 20 kişi, eylemci sanılarak üzerlerine su sıkılması üzerine savcılığa suç duyurusunda bulundu. 
     İddiaya göre, üç gün önce bir grup vatandaş, Kemer Köyü'nde piknik yaptıktan sonra, iki gezinti teknesiyle denize açıldılar. Özel bir firma tarafından yapılan termik santralın bulunduğu Değirmencik Köyü sahiline gelen gruba, firmaya ait römorkörler müdahale etti. Öndeki teknenin etrafında tur yaparak büyük dalgalar oluşturan römorkörlerden daha sonra tekneye su sıkıldı. 
     İçinde kadın ve çocukların da bulunduğu teknede büyük panik yaşanırken, tekne kaptanı, son bir hamleyle bölgeden uzaklaşarak teknenin batmasını önledi. 
     İçinde doktor, eczacı ve çeşitli meslek mensubu kişilerin bulunduğu teknedekiler, Biga Cumhuriyet Savcılığı'na dilekçe vererek suç duyurusunda bulundular. 
     Yetkililer, olayla ilgili soruşturmaya başlandığını kaydettiler. 
     
</TEXT>
</DOC>
