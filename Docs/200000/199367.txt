<DOC>
<DOCNO> 199367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/dunya/adun.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu köşeyi döndü 
</HEADLINE>
<TEXT>

   Türkiye, AİHM'nin Kıbrıslı Rum Titina Loizidu kararı gereği faizleriyle birlikte 1 milyon 120 bin euro'yu bulan tazminatı davacı Loizidu'ya ödedi 
      GÜVEN ÖZALP Brüksel 

   
   Türkiye, Avrupa Konseyi AK bünyesinde bulunan uzlaşı çerçevesinde yıllardır Avrupa'yla ilişkilerde en önemli baş ağrılarından bir olan ve yılan hik yesine dönen Loizidu davasına ilişkin tazminatı ödedi. Ankara, Avrupa İnsan Hakları Mahkemesi AİHM tarafından 1998'de alınan kararın gereği olarak Kıbrıslı Rum Titina Loizidu'ya faizleriyle birlikte 1 milyon 120 bin euro'luk tazminatı dün ödedi. Türkiye, bu manevrayla Konsey'den Loizidu davasının can alıcı noktasını oluşturan mülkiyete ilişkin bölümünün uygulanmasını ileri bir tarihe erteleme tavizini kopardı. Bu girişim hem, kısa vade için de olsa, istediğini alan Ankara cephesinde hem de bu dava nedeniyle işleyişi ve varlık sebebi tartışılmaya başlanan Avrupa Konseyi cephesinde büyük bir rahatlama yarattı. 
   Haziran ayından bu yana süren görüşme maratonunu dün yapılan iki oylama sonuçlandırdı. Toplantı öncesinde Türkiye'nin tazminatı ödemesi ve uzlaşı ortamının oluşması üzerine AK Bakanlar Komitesi'nde başkanlığı yürüten Hollanda, konuyu planlanandan önce gündeme getirdi. Tazminatın ödenmesine ilişkin olarak yapılan ilk oylamada 45 üye ülkenin temsil edildiği Komite'de Türkiye'nin bu manevrası 34 oy aldı. İkinci oylama ise Loizidu'nun Girne'deki mal ve mülkünü tekrar kullanabilmesine ilişkin asıl can alıcı unsura ilişkindi. 
   
   Mülkiyet hakkı başka zaman 
   Ankara son dönemde Loizidu kararına ilişkin stratejisini kararın mülkiyet haklarına ilişkin bölümünün uygulanmasını ileri bir tarihe atabilme üzerine kuruyordu. Bunun için belirlediği tarih ise 2005'ti. Konsey kendisini tarihle bağlamayan ancak Türkiye'nin beklentilerini karşılayan "2005 yılına ilişkin öneriler de dikkate alınarak konunun mülkiyete ilişkin bölümü zamanı geldiğinde ele alınacak" formülünü oya sundu. Bu yaklaşım da 31 ülkenin onayını aldı. Rum ve Yunan tarafı itirazlarını son ana kadar sürdürdü. Ancak bu, kararı değiştirmeye yetmedi. 
   
   Türkiye şimdilik rahatladı 
   Türkiye, dün Konsey'e bir daha benzer davalarda tazminat ödemeyeceğini de tek taraflı bir şekilde iletti. Ancak bu deklarasyon bir yargı organı olan AİHM tarafından verilen Loizidu kararının emsal oluşturma potansiyelini ortadan kaldırmıyor. Ankara'nın, Konsey'le uzlaşıya varma sürecinde Kıbrıs'ta çözüm için ivedi adımlar atacağı ve Loizidu kararının mülkiyete ilişkin bölümünü de "global çözüm paketi içinde eriteceği" sinyallerini verdiği belirtiliyor. 
   
   7 yıl süren yılan hik yesi    1989 Loizidu, AİHM'ye Girne'deki mülkiyetini kullanamadığı gerekçesiyle başvurdu. 
   1996 AİHM, davaya ilişkin ilk kararını açıkladı. Loizidu'ya hak veren karar, Türkiye'yi işgal gücü olarak niteledi. 
   1998 AİHM, ikinci kararı aldı ve Türkiye'yi yaklaşık 650 bin dolar tazminat ödemekle cezalandırdı. 
   1999 Bu tarihten itibaren Türkiye, AİHM kararını uygulamadığı için Avrupa Konseyi Bakanlar Komitesi tarafından uyarılmaya başlandı. 
   2003 Haziran Türkiye, tazminatı 8 Ekim tarihine kadar şartsız ödeyeceğini açıkladı. 
   8 Ekim 2003 Türkiye, tazminatı ödemek için bazı şartlar öne sürdü. 
   12 Kasım 2003 Avrupa Konseyi Bakanlar Komitesi, Türkiye'ye kararı yerine getirmesi için 19 Kasım'a kadar süre verdi. 
   Kasım 2003 Kasım ayı içinde yoğun görüşme trafiği yaşandı. Müzakerelere şans tanımak amacıyla konu art arda ertelendi. 
   2 Aralık 2003 Türkiye tazminatı ödedi. 
   
   
</TEXT>
</DOC>
