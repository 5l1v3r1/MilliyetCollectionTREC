<DOC>
<DOCNO> 161472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko20.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'nın döviz rezervleri rekor kırdı... 
</HEADLINE>
<TEXT>

     Şirketlerinin ve bankalarının, ABD başta olmak üzere dünyanın birçok yerindeki dolar cinsinden malvarlıklarını elden çıkarıp içeriye çektikleri Japonya'nın döviz rezervleri, yeni bir rekor daha kırdı. 
     Japonya Maliye Bakanlığı'nın açıklamasına göre, döviz rezervleri Mayıs ayında bir önceki aya göre 43 milyar 650 milyon dolar artışla 543.09 milyar dolara çıktı. Bu ülkenin döviz rezervleri son altı aydır sürekli rekor kırıyor. 
     Maliye Bakanlığı'ndan adının açıklanmasını istemeyen bir yetkili, döviz rezervlerindeki artışın, Japon para otoritelerince Mayıs ayında piyasalara yapılan 4 trilyon yene varan müdahalelerden kaynaklandığını bildirdi. 
     Aynı yetkili, Euro'nun dolar karşısında güçlenmesinin de, Japonya'nın elindeki Euro cinsinden malvarlıklarının dolar cinsinden değerini artırmak suretiyle döviz artışına katkıda bulunduğunu belirtti. 
     Yetkili, Amerikan Hazine tahvili ve bonolarının değer artışı ile değişik yatırımlardan sağlanan faiz gelirlerindeki artışın da etken olduğunu kaydetti. 
     Japonya son 42 aydır en fazla döviz rezervine sahip ülke konumunu koruyor. Bu ülkenin yabancı menkul kıymetlere yatırımları 441.83 milyar dolar, döviz cinsinden mevduatları tutarı da 81.96 milyar dolar... 
     Yabancı para birimi cinsinden mevduatların 7.5 milyar doları yabancı merkez bankaları ile merkezi İsviçre'deki Uluslararası Ödemeler Bankası'nda BIS , 40.33 milyar doları Japon bankaları, 34.13 milyar doları da yabancı sermayeli bankalarda bulunuyor. 
     Japonya'nın altın rezervi 8.89, IMF'deki rezerv pozisyonu 7.81 milyar dolar, Özel Çekme Hakları SDR hesabında da 2.59 milyar doları var. 
     
</TEXT>
</DOC>
