<DOC>
<DOCNO> 182121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/soneko06.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da kaliteli petrol test üretimine başlanıyor... 
</HEADLINE>
<TEXT>

     Diyarbakır'ın Başil Köyü yakınlarındaki Karakilise-1 Kuyusu'nda bulunan yüksek graviteli petrolün test üretimine, 15 Eylül Pazartesi günü başlanacak. 
     Yatırım operatörlüğü Alladdin Middle East firmasınca yürütülen sahanın Teknik Sorumlusu Emrah Karaduran, Karakilise-1 Kuyusu'nda 25 Haziran'da sondaj çalışmasına başladıklarını, 9 Eylül tarihinde de üretim aşamasına geldiklerini, Pazartesi gününden itibaren test üretimine başlayacaklarını söyledi. 
     İlk hesaplamalara göre Karakilise sahasında 30 milyon varile yakın rezervin belirlendiğini ifade eden Karaduran, sahada başka kuyuların açılmasıyla rezerv ve üretimin netleşeceğini bildirdi. 
     Yaptıkları testler sonucunda çıkan ham petrolün 30 gravite kalitesinde olduğunu belirlediklerini de anlatan Karaduran şöyle dedi 
     ''Çıkan petrol yüksek kaliteli. İlk 2 gün kendiliğinden dışarı akan petrolü durdurduk. Tüpraş ile anlaşmamız var. Günlük 500 varil üretim düşünüyoruz. Bu üretimi tankerlerle Batman'a aktaracağız. Buranın büyük bir saha olacağını tahmin ediyoruz. Şimdilik sahada hepsi Türk olan 45 kişi çalışıyor. Sahanın genişlemesi halinde yöredeki vatandaşlara iş imkanı sağlayacağı gibi Türkiye ekonomisine de büyük katkı sağlayacaktır.'' Öte yandan çevre köylerde yaşayan vatandaşlar da, petrol bulunmasıyla birlikte iş hayali kurmaya başlarken, Başil köyünde yaşayan Yaşar Sandıkçı, köylerindeki 70 haneden 60'ının topraksız işçi ailelerden oluştuğunu, herkes gibi kendisinin de petrol sahasında çalışmak istediğini söyledi. 
     
</TEXT>
</DOC>
