<DOC>
<DOCNO> 155715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/ekonomi/eko03.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolarda kan kaybı durmuyor 
</HEADLINE>
<TEXT>

Faizde indirim beklentisi, banka ve tasarruf sahiplerinin dövizden faize dayalı yatırım araçlarına yönelmesi, doları 11 ay önceki değerinin altına düşürdü 
     EKONOMİ SERVİSİ 

     Piyasalardaki faiz indirimi beklentisi, yatırımcıların cazibesini yitiren dolardan TL’ye kaçışı, doların düşüşünü hızlandırdı. Dolar dün TL karşısında 1 milyon 496 bin liraya kadar gerileyerek 11 ay önceki düzeyine indi. 
     Bankacılar arasında dolardaki düşüşe üç temel konunun neden olduğu belirtiliyor. Düşüşün en önemli nedenini, dövizin yatırım aracı olarak cazibesini yitirmesi ve yatırımcıların dövizden TL’ye geçişinin ters para ikamesi hızlanması olarak gören bankacılar, açıklanan verilerin de bunu desteklediğini dile getiriyor. 
     
     Faiz indirimi bekleniyor 
     Bir diğer neden olarak faiz indirimini gösteren bankacılar, "IMF, faiz düşüşünün sürmesi gerektiğini söylüyor. Veriler dövizden TL’ye kaçışın sürdüğünü gösteriyor. Bu faizde indirim beklentisini artırıyor. Faiz düşünce bonolardaki k rlar daha da artacağından yatırımcılar bonoya dönüyor" yorumunda bulunuyor. Düşüşün son nedeni olarak doların euro karşısında dört yılın en düşük düzeyine gerilemesi gösteriliyor. 
     
1 milyon 500 binin altını gördü      Döviz piyasasından kaçışın sürmesi doların dün 1 milyon 500 bin liranın altına inmesine neden oldu. Bankalararası piyasada dolar alışı dün 1 milyon 496 bin liraya kadar gerilerken akşam saatlerinde gelen tepki alımları fiyatı kapanışta 1 milyon 502 bin liraya çıkardı. Dolar serbest piyasada da 16 bin lira düştü ve günü 1 milyon 500 binden tamamladı. Doların tarihi zirvesini gördüğü 24 Mart’tan bu yana yaşanan değer kaybı ise yüzde 15 oldu. Bu arada euro serbest piyasada günü 1 milyon 716 bin alış, 1 milyon 722 bin lira satış fiyatından kapattı. 
     

</TEXT>
</DOC>
