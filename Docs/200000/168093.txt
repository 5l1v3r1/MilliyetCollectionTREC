<DOC>
<DOCNO> 168093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur09.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzle suçlanan 60 yaşındaki sanık Her şey rol icabıydı 
</HEADLINE>
<TEXT>

     İsmail AKDUMAN SAMSUN, DHA 
     SAMSUN'da 60 yaşındaki Bahri Şahin, komşusu 34 yaşındaki Y.Ç.'yi kaçırarak tecavüz ettiği iddiasıyla yargılandığı davada, "Biz evleneceğiz. Çocuklarından utandığı için böyle senaryo yazdık. Yani her şey rol icabıydı. Fakat benden istediği daire ve arabayı alamayınca şikayetçi oldu'' dedi. 
     Olay, Havza'nın Şamyatağı Köyü'nde 2.5 ay önce meydana geldi. 4 yıl önce eşi ölen 5 çocuklu Bahri Şahin, iddiaya göre 3 çocuklu Y.Ç.'yi kaçırdı. Samsun 1'inci Ağır Ceza Mahkemesi'nde 10 yıla kadar hapis cezası istemiyle yargılanan Bahri Şahin, Y.Ç'yi kaçırmadığını söyleyerek, "Y. de benim gibi duldu. Evlenmeye karar verdik. Ancak, Y. çocuklarından utandığı için, kendisini kaçırmamı istedi. Anlaşma gereği Y. tarladan gelirken onu tutup arabanın içerisine attım. 15 gün akrabalarımın evinde kaldık'' dedi. Tutuklu sanık Şahin, olaydan sonra nikah işlemlerini başlattığını anlatırken ifadesinde şunları söyledi 
     "Benden daire ve araba istedi. Ben de şimdi alamayacağımı söyleyerek itiraz ettim. Kan testi için Devlet Hastanesi' ne giderken, Y.'nin akrabalarını gördük. Hemen onların yanına gitti ve kaçırıldığını söyledi. Beni oyuna getirdi. Kendisinin isteği doğrultusunda cinsel ilişkiye de girdik. Zorla hiç bir şey yapmadım. Köydekiler kaçırıldığını bilsin diye böyle bir senaryo yazdık. Anlayacağınız, her şey rol icabıydı. Başıma iş aldım. Tahliyemi talep ediyorum.'' Mahkeme heyeti, olaydan sonra İstanbul'a yerleşen Y.Ç.'nin dinlemesi için davayı ertelerken, sanığın tahliye talebini kabul etmedi. 
     
</TEXT>
</DOC>
