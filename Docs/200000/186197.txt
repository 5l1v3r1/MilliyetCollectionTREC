<DOC>
<DOCNO> 186197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun18.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahim alınması kadınlarda cinsel isteği azaltmıyor, artırıyor... 
</HEADLINE>
<TEXT>

     Histerektomi rahim ya da rahim boynunun alınması ameliyatının ardından kadınlarda cinsel isteğin azalmadığı, aksine artabildiği belirtildi. 
     Hollandalı bilim adamları, The British Medical Journal'da yayımlanan araştırmalarında, histerektomi ameliyatı geçiren 413 kadın üzerinde çalıştılar. 
     Ameliyattan önce bu kadınlara cinsel yaşamları ve ilişki sırasında acı duyma gibi cinsel sorunları üzerine sorular yöneltildi. Ameliyattan 6 ay sonra, aynı sorular kadınlara yeniden soruldu. 
     Soruların değerlendirilmesi sonucunda, ameliyattan sonra bu kadınların cinsel yaşamlarının ameliyat öncesininkinden farklı olmadığı ortaya çıktı. Araştırmaya katılan kadınlardan 32'sinin ameliyattan önce de cinsel olarak aktif olmadığı, yarısının ise ameliyat sonrasında cinsel aktivitelerinin arttığı saptandı. 
     Kadınlar, ameliyatın ardından cinsellikten aldıkları zevkin arttığını söylediler. Ameliyatın ardından cinsel sorunların da azaldığı ortaya çıktı. 
     Jinekolojik hastalıkların seks yaşamını etkilediğini belirten bilim adamları, ameliyatın bu sorunları ortadan kaldırabildiğine dikkat çektiler. 
     Histerektomi Derneği Başkanı Linda Newall, ''Bir kadın iyi bir ilişki yaşıyor olmasına rağmen cinsel ilişki sırasında acı çekiyorsa, acı sebebini ortadan kaldırdıktan sonra, bu kadın daha iyi cinsel ilişkiye sahip olacaktır'' dedi. 
     Bilim adamları, pek çok kadının ameliyattan sonra seksten aldığı zevkin ve çekiciliğinin azalacağını düşündüğünü belirterek, bu kaygıya yer olmadığını vurguladılar. 
     
</TEXT>
</DOC>
