<DOC>
<DOCNO> 191319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/spor/spo04.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon sus pus 0-0 
</HEADLINE>
<TEXT>

   Bordo-Mavililer, kongre kaosunun gölgesindeki mücadelede ligin dişli ekiplerinden Malatyaspor ile golsüz berabere kaldılar, baskılı futboldan sonuç çıkaramadılar 
      
   Yattara yetmedi 
   KARADENİZ ekibi, özellikle ikinci yarıda üstün bir maç çıkarmasına rağmen Malatyaspor engelini aşamadı, sahasında iki puan bıraktı. İlk yarısı denk kuvvetlerin mücadelesi şeklinde geçen karşılaşmanın ikinci devresinde Trabzonspor ağırlığını hissettirdi. Yattara takımı ateşlerken, net fırsatlar yakalanmasına rağmen gol sesi çıkmadı. Hakem Ünsal Çimen'in Sommers ve Romaschenko'nun düşürülmesinde "devam" düdüğü çalması tartışma yarattı. 
   
   Maçın karnesi 
   HAKEMLER Ünsal Çimen, Birol Budan, Ali Saygın Ögen 
   TRABZONSPOR Petkoviç 5 - Emrah 5 , Recep Hasan Dk.20 5 , D'Haene 5 - Sommers 5 , Tayfun 5 , İbrahim 5 , Romaschenko 5 Göksel Dk.75 4 - Fatih 5 , Mehmet Yılmaz 4 Yattara Dk.46 7 
   YEDEKLER Hasan Sönmez, Mehmet Kahraman, Emre Toraman, Yavuz 
   MALATYASPOR Fevzi 7 - Murat Duman 5 , Serkan Özsoy 5 , Mert 5 - Mkalele 5 , Serkan Bensol 5 , Ayman 5 , Pachola 4 Mehmet Dk.61 4 , Celaleddin 5 - Hanefi 5 Niyazi Dk.89 , Fazlı 5 Atilla Dk.70 4 
   YEDEKLER Milosevski, Mithat, Ümit, İnanç 
   SARI KARTLAR Romaschenko Trabzon , Celaleddin, Serkan Bensol Malatya 
   
   Kongre iptal 
   BORDO-Mavili kulüpte, Ahmet Ağaoğlu'nun listesi için dayatmalar yapıldığı gerekçesiyle Trabzon'u terkedip, adaylıktan çekilmesi camiada deprem etkisi yarattı. Özkan Sümer, Faruk Özak, Hayrettin Hacısalihoğlu, Şakar Çakal, Erol Tuna, Süleyman Atal ve Bülent Akyıldızlı'nın yer aldığı yedi kişilik kriz komitesi oluşturuldu. Komitenin kendisinin başkanlığında, Hayrettin Hacısalihoğlu'nun asbaşkanlığındaki bir yönetimin görevi devralması fikrine Faruk Özak karşı çıktı. 
   BUNUN üzerine İskender Önal'ın adaylığını açıklamasına rağmen, mevcut yönetimin devam etmesi düşüncesi ağırlık kazandı. Yönetim, divan üyeleri ve kriz komitesi maçtan sonra yaklaşık üç saat süren bir zirvenin ardından "devam" kararı aldı. Kongre iptal edilirken, yönetimin büyük olasılıkla, aralıktaki mali kongre gündemine, seçim maddesini koyduracağı bildirildi. Ancak yönetim, istemesi halinde bu tarihi öne çekecek veya Aralık 2004'e kadar görevini sürdürecek. n ERGUN ATA 
   
   Ağaoğlu'ndan açıklama 
   BASKI gördüğünü ve tehdit aldığını ileri süren Ahmet Ağaoğlu, dün yazılı bir açıklama ile adaylıktan çekildiğini duyurdu. Ağaoğlu, "Farklı kesimlerden gelen eleştirilerin, belki de içinden çıkılamayacak güçlükler doğuracağını düşündüğümden, bu hassas dönemde, talip olduğum görevden feragat ediyorum" dedi. Mehmet Ali Yılmaz, "Bu şekilde bırakıp, kaçması çok yanlış" diye konuştu. 
   
   'Şanssızdık' 
   TRABZON Teknik Direktörü Samet Aybaba, Malatya önünde galibiyeti kaçırdıklarını söyledi. Tecrübeli hoca, "İlk yarı tempo ve pozisyon bakımdan istediğimizi yapamadık. Ancak ikinci devrede mükemmeldik. Rakibimizi sahasına hapsettik, ki bu takımdan çekiniyorduk. Ama pozisyonları değerlendiremedik. Yine de futbolcularımı ortaya koydukları performanstan dolayı kutluyorum" dedi. 
   
   
</TEXT>
</DOC>
