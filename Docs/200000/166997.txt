<DOC>
<DOCNO> 166997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo02.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E 2. RAKİP 
</HEADLINE>
<TEXT>

Rüştü'nün yerine almaya çalıştığı Pletikosa'ya, Beşiktaş'tan sonra Ukrayna'dan Shaktar Donetsk de talip oldu. Hırvat kaleci ile 2 milyon Euro'ya anlaşan Fenerbahçe, Hajduk'tan indirim bekliyor 
     MURAT AĞCA, YUSUF KOBAL 

     3 yıllık anlaşma 
     SARI - Lacivertli takım, transferde derin bir sessizliğin ardından hareketli günler yaşamaya başladı. Beşiktaş'ın, Cordoba'yla yaşadığı krizden sonra rotasını çevirdiği Hajduk Split'in kalecisi Pletikosa için Hakan Bilal Kutlualp ile operasyon başlatan Fenerbahçe'ye üçüncü rakip olarak Ukrayna'dan Shaktar Donetsk de çıktı. Kutlualp'ın, Hırvatistan'da genç kaleci ile yaptığı görüşmelerde 3 yıllığına 2 milyon Euro'ya 3.5 trilyon lira anlaşmaya vardığı öğrenildi. 
     
     Yarına kadar süre 
     PLETİKOSA ile el sıkışan Fenerbahçe'nin, bonservisi için 2 milyon Euro isteyen Hajduk Split ile pazarlığı sürdürdüğü bildirildi. Ancak, Hajduk Split'in, özel anlaşma gereği bonservis gelirinin yüzde 70'ini Pletikosa'ya verecek olması yüzünden, parada indirim düşünmediği ifade edildi. Hajduk Split yönetiminin, Fenerbahçe ve Shaktar Donetsk'e yarına kadar süre verdiği, istediği 2 milyon Euro'luk bonservis ücretini getirene, kaleci Pletikosa'yı vereceği belirtildi. 
     
     Brezilya seferi 
     PLETİKOSA konusunda ısrarcı olan Daum'un, Alex, Fabiano ve Oliveira'nın transferlerini bitirmek üzere önümüzdeki günlerde Brezilya'ya gidebileceği öğrenildi. Alman hocanın, sezon hazırlıklarını yeni yabancılarla sürdürmek istediği, bu nedenle bu transferleri bizzat sonuçlandırmak istediği vurgulandı. Daum'un, üç Brezilyalı ile anlaşması halinde, Hooijdonk'tan vazgeçeceği bildirildi. Alman çalıştırıcı daha önce aynı ülkeden oyuncu istediğini söylemişti. Bu arada yönetim Chelseali Hassalbaink'i gündemine aldı. 
     
     Fatih-Serhat takası 
     YÖNETİMİN de santrfor arayışlarında rotayı yurt içine çevirdiği belirtildi. Trabzonsporlu Fatih'ten olumlu yanıt alan Sarı - Lacivertliler'in, Bordo - Mavililer'e, affedilmemesi halinde Serhat'ı teklif edeceği ifade edildi. Fatih'e 4 yıllık sözleşme önerildiği öğrenildi. Sarı - Lacivertli takımdan sakatlandığı için ayrıldığını söyleyen Serhat, Alman doktor ve fizyoterapistler tarafından kontrolden geçirilecek. Genç futbolcu haklı çıkmazsa PAF takımına gönderilecek. 
     
Daum yumuşadı      YUSUF DURSUN 

     Bire indirdi 
     CHRİSTOPH Daum, iki gündür pestilini çıkardığı oyuncuları dün rahatlattı. Alman hoca, günde üç kez yaptırdığı idmanları, sıcakların artması ve oyuncuların yorgun düşmesi üzerine bire indirdi. Daum'un, iki gündür takımın performansından memnun olduğu, ancak yeni transferlerinde katılmasından sonra ağır çalışmalara başlayacağı öğrenildi. 
     
     Kafes tartışması 
     YÖNETİMİN, Samandıra Tesisleri'nde gazeteciler için yaptırdığı kafesli bölge tepki çekmeye devam ediyor. Ancak gazetecilerin şikayetlerini dikkate alan ve kameramanların sahaya girmesini önlemek için bu tedbire başvurduklarını söyleyen Sarı - Lacivertli yöneticiler, uygulamayı yeniden gözden geçireceklerini söylediler. 
     
Fenerbahçe günlüğü      Ceyhun bekliyor 
     YÖNETİMİN şartlarını kabul eden Ceyhun imza daveti bekliyor. İzmir'de ayak bileğinden ameliyat olan tecrübeli oyuncu, doktorlarının verdiği raporu gönderdi. Raporda, ameliyattan dört hafta sonra Ceyhun'un antrenmanlara başlayabileceği belirtiliyor. Yönetim bu raporu Alman doktora gösterip, karar verecek. 
     
     Johnson geliyor 
     GANALI futbolcu, 8 Temmuz'da İstanbul'a gelip, takımla çalışmalara başlayabileceğini bildirdi. Afrika Kupası nedeniyle milli takımda olduğunu belirten Johnson, Türkiye'ye geldiğinde geçen seneden kalan alacağı için yöneticilerle görüşme yapacak. 
     
     Rebrov kalıyor 
     UKRAYNALI futbolcu, kesinlikle Fenerbahçe'den ayrılmayı düşünmediğini açıkladı. Rebrov, Daum ile iyi bir çıkış yakalayacağına inandığını, taraftara borcu olduğunu söyledi. Menajeri Varga da, ancak Fenerbahçe'nin istememesi halinde yıldız oyuncunun gidebileceğini tekrarladı. 
     
     Tuncay önlemi 
     KONFEDERASYON Kupası'nda yıldızı parlayan genç futbolcu için acil eylem planı hazırlandı. Tuncay'ın sözleşmesini üç yıl uzatmayı düşünen Fenerbahçe, 14 Temmuz'da Almanya kampı öncesi masaya oturacak. Cem Karaca da dün yönetimden bonservisini aldı. 
     
     Ortega'dan atak 
     FIFA tarafından Fenerbahçe'ye 11 milyon dolar tazminat ödeme cezasına çarptırılan Ortega karşı atağa kalktı. Parayı ödeyemeyeceğini ve futbolu bıraktığını açıklayan Arjantinli yıldız dün İspanya'ya giderek Real Madrid'in avukatı ile buluştu. Ortega'nın ünlü avukata FIFA'ya itiraz davası açması için vekalet verdiği öğrenildi. 
     

</TEXT>
</DOC>
