<DOC>
<DOCNO> 199759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko25.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince Paradan sıfır atılmasının yararlı olacağı düşüncesindeyim 
</HEADLINE>
<TEXT>

     Türkiye Bankalar Birliği TBB Başkanı Ersin Özince, eski dönemlere göre Türk bankalarının daha uygun maliyetlerle borçlanmaya başladıklarını ve son gelişmelerin de bunu olumsuz etkilemediğini söyledi. 
     Özince, Türkiye Barolar Birliği ve İstanbul Barosu tarafından düzenlenen, Bankacılık Yasası Değişiklik Tasarısı'nın ele alındığı panelin ardından soruları yanıtladı. 
     Tasarının ilk şekliyle ilgili çeşitli tereddütleri olduğunu ifade eden Özince, Adalet Bakanlığı nezdinde yaptıklara girişimlere olumlu yanıt aldıklarını kaydetti. Tasarıya ilişkin 40'a yakın değişiklik önergesi olduğunu anlatan Özince, ''Dolayısıyla Bankalar Birliği'nin tereddütlerinin, önemli ölçüde Genel Kurul'a inmeden önce hallolacağı kanaatindeyim'' diye konuştu. 
     
     TMSF DÜZENLEMELERİ... 
     Tasarruf Mevduatı Sigorta Fonu TMSF ve alacaklara ilişkin düzenlemelerin yararlı olup olmayacağı sorulan Özince, şunları söyledi 
     ''TMSF'nin çok ciddi boyutlara varan alacağının da bankacılık sistemindeki diğer alacakların da süratli tahsili için gerek yasal düzenlemelere, gerek yasaların süratli işlemesine ihtiyaç olduğunu düşünüyorum. 
     TMSF, bu büyük boyutlu alacak paketiyle amacının oldukça dışına çıktı. Dolayısıyla bunun bir özerk yönetime ihtiyacı olduğu düşünülebilir. Belki de bunu apayrı telakki edip, gelecekte bankaların yararlanabileceği, tasarruf mevduatını belli limitler dahilinde garanti edecek bir ayrı fon işletmesi daha uygun olur, biz fona prim ödeyen bankalar da bundan doğrusu fayda sağlarız diye düşünüyoruz.'' TMSF'nin özerkliğine ilişkin bir başka soru üzerine de Özince, Avrupa'da özel bankaların oluşturduğu mütevelli heyetinin yönettiği yapılanmalar bulunduğunu kaydetti. 
     Özince, ''İstikrarlı ekonomilerde böyle işleri yönetmek, herkes kurallara uyduğu için trafikte aracınızı kullanmak ne kadar kolaysa, o kadar kolay. Bizim ülkemizde aynısını yapalım dediğimizde o şekilde o kadar da özerkleştirirseniz başarılı olur mu, bunu söyleyebilecek yetkinlikte değilim'' dedi. 
     Türkiye İş Bankası'nın uluslararası mali piyasalardan sendikasyon yoluyla temin ettiği 300 milyon dolarlık krediye ilişkin bir başka soru üzerine de Özince, ''Bu, son terör olaylarına rağmen ciddi bir değişikliğe uğramayan, neredeyse hiçbir değişikliğe uğramayan bir sendikasyon imzalanması olacak'' yanıtını verdi. 
     Özince, eski dönemlere göre Türk bankalarının daha uygun maliyetlerle borçlanmaya başladıklarını ve son gelişmelerin de bunu olumsuz etkilemediğini vurguladı. 
     
     TL'DEN ALTI SIFIR ATILMASI 
     Özince, paradan altı sıfır atılmasının etkilerinin sorulması üzerine, bu uygulamanın gerçekleştiğinde çok ciddi ekonomi sağlayacağını anlattı. 
     Elektronik hesap makinelerinin ve POS makinelerinin hane sayısının Türkiye'ye göre üretildiğine işaret eden Özince, ''Bu fevkalade zor ve ekonomik olmaktan öte birşey, zaman alıcı. Çok yarar sağlayacağını düşünüyorum'' diye konuştu. 
     Özince, HSBC'ye yapılan terörist saldırının yabancı bankaların Türkiye'ye bakışını etkileyip etkilemeyeceğine ilişkin bir başka soru üzerine de şöyle dedi 
     ''Etkilememesini umuyorum. HSBC'ye bu konuda elimizden geldiğince moral vermeye çalıştık. Bugün zaten bankacılık sektöründe yabancı bankaların payı çok düşük seviyelerdedir. Bunun herhangi bir şekilde büyüme arzularını geciktirmeyeceğini, engellemeyeceğini umuyorum. 
     Sonuçta bu konuda kararını verecek olan Türk vatandaşıdır. İyi olan kazansın diye reklam yapılıyor. İyi olan yerli de olsa, yabancı da olsa, bu ülkede tüketicinin, ekonominin yararına birşey yapacaksa yapmasına imkan tanınmalıdır. Bunun için Türkiye'nin her açıdan istikrarlı olması sağlanmalıdır.'' 
     
</TEXT>
</DOC>
