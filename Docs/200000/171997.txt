<DOC>
<DOCNO> 171997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur20.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İşe aldıklarınız aleyhinize oy kullandı... 
</HEADLINE>
<TEXT>

     Başbakan Recep Tayyip Erdoğan, bugüne kadar eş, dost, akrabanın devlet kuruluşlarına yerleştirildiğini belirterek, ''Devlet kuruluşlarına 10 kişi yerine, 100 kişiye almak suretiyle ülkeyi bu duruma getirdiler'' dedi. 
     Erdoğan, Kamil Ocak Spor Salonu'nda partisinin 1. İl Kongresi'ne katılarak, partililere hitap etti. 
     Başbakan Erdoğan, geçen yıl bu dönemlerde gazete ve televizyonların, Bakanlar Kurulu'nun ''hastanede mi, yoksa bir başka yerde mi toplanıp toplanmayacağı'' sorularını yönelterek değerlendirmeler yaptıklarını söyledi. 
     Şimdi, ''kabına sığmayan bir iktidar ve kabinenin'' bulunduğunu dile getiren Erdoğan, iktidara geldikten sonra ekonomik göstergelerin olumlu bir tablo yansıttığını dile getirdi. 
     18 yıl aradan sonra ilk kez enflasyonda eksi rakamların yakalandığını, Çin'den sonra 7.4'lük bir büyüme hızına ulaşıldığını kaydeden Erdoğan, ''Bu bir tırmanıştır, bu her geçen gün artacaktır'' diye konuştu. 
     Salondakilere, ''Bir gece yüzde 7 bin 500 faizlerin ödendiği günleri hatırlıyor musunuz Cebinizden çıkan paranın ne kadar olduğunu biliyor musunuz '' sorusunu yönelten Erdoğan, bu paraların hep vatandaşın sırtından ödendiğini söyledi. 
     Gittiği yerlerde vatandaşların hep iş istediğini anlatan Başbakan Erdoğan, Türkiye'de şu anda resmi 5.5 milyon, gayri resmi 10-15 milyon işsizin bulunduğunu kaydetti. 
     
     KİMLER OY VERDİ, KİMLER VERMEDİ... 
     Tüm bu sorunları, ''kucaklarında bulduklarını'' dile getiren Erdoğan, devletin kurumlarını artık iş kapısı olmaktan çıkaracaklarını ifade etti. 
     Önceki dönemlerde siyasi kaygılar ve amaçlar nedeniyle gereğinden fazla insanın işe alındığını belirten Başbakan Erdoğan, şunları söyledi 
     ''İşe aldıklarınız, sandıkta aleyhinize oy kullandı, sizi sandığa gömdü. Bu gemi böyle yürümüyor. Bu parayla kimseyi bir yere çekemezsiniz. Aslolan bir davaya gönül vermektir, inanmaktır. Bu dava millete hizmet davası ise bizimle gelinsin. Rant davası ise kimse bizimle gelmesin, çıkar davası ise gelmesin.'' 
     
     3 KIRMIZI HAT 
     Başbakan Erdoğan, konuşmasında, ''3 kırmızı hat'' diye nitelendirdiği, ''dine dayalı milliyetçilik, ırka dayalı milliyetçilik ve bölgesel milliyetçilik'' kavramlarına vurgu yaptı. 
     Asla dine dayalı milliyetçilik yapılmayacağını ifade eden Erdoğan, Hıristiyan ya da Yahudi diye kesinlikle inançlarından dolayı kimseye zulmedilmesini istemediklerini, inançların kendi güvenceleri altında olduğunu bildirdi. 
     Türk'ün, Kürt'ün, Laz'ın bir bütün halinde Türkiye Cumhuriyeti vatandaşlığı ortak paydası altında birlik içinde yaşayacağını vurgulayan Erdoğan, bölgeler arası ayrıma da müsaade etmeyeceklerini ifade etti. 
     Ülkenin, ''sıkıntılı dönemi inşallah 2004'ün sonuna kadar'' aşacağını anlatan Başbakan Erdoğan, bu dönemin sonunda Türkiye'nin ''şahlanacağını'' söyledi. 
     Yapacak daha çok işlerinin bulunduğunu ifade eden Erdoğan, geçen hafta Bingöl ve çevresini ziyaret ettiğini, yine vatandaşların işsizlikten yakındığını anlattı. 
     Bölgede, 10 bin deprem konutunun gelecek yıl başında bitirileceğini belirten Erdoğan, bu sayede hem inşaat sektörünün canlanacağını hem de yeni iş kapılarının açılacağını ifade etti. 
     
     BUGÜNE KADAR EŞ, DOST AKRABA YERLEŞTİ 
     Başbakan Erdoğan, bugüne kadar devlet kurumlarına gereğinden fazla insan alındığını, isteseler kendilerinin de bunu yapabileceğini, ancak bunun çözüm olmadığını ve buna karşı çıktıklarını kaydetti. 
     Erdoğan, bugüne kadar eş, dost, akrabanın devlet kuruluşlarına yerleştirildiğini belirterek, ''Devlet kuruluşlarına 10 kişi yerine 100 kişiye almak suretiyle ülkeyi bu duruma getirdiler'' diye konuştu. 
     
     YANITI HORTUM 
     Başbakan Erdoğan, bu yıl ilköğretimde kitapların ücretsiz dağıtılacağını, 10 bin başarılı fakir öğrencinin devlet imkanlarıyla özel okullarda okutulacağını anımsatarak, kendilerine bunun kaynağının ne olduğunun sorulduğunu söyledi. 
     ''Bunun yanıtı hortum. Hortumlar kesilince kaynak çıkıyor'' diyen Başbakan Erdoğan, yolsuzlukları Araştırma Komisyonu'nun da raporunu tamamladığını ve nelerin çıktığını yakında herkesin göreceğini ifade etti. 
     
     KADINLAR ÖN SAFLARA 
     Başbakan Erdoğan, yerel seçimlerde de vatandaşı fiziki değişim için Ak Parti'ye gerekli yetkiyi vermesi için partililerden çok çalışmalarını isteyerek, kadınları da siyasette ön saflarda görmek istediğini belirtti. 
     Erdoğan, bazı vatandaşların, ''Türban serbest olsun'' diye bağırmaları üzerine, Türkiye'nin yüzde 52'sinin kadın olduğunu ve erkeklerin de siyasette kadınların önünü açması gerektiğini ifade etti. 
     Başbakan Erdoğan, bazı kesimlerin AK Parti'ye ''AKP'' dediğini, bunun hazımsızlıktan kaynaklandığını, AK Parti'nin bunu diyenlerin midesine oturduğunu belirterek, şu anda Türkiye'nin tek yükselen partisinin yine AK Parti olduğunu, bunun da milletin güveninden kaynaklandığını sözlerine ekledi. 
     Salondakiler sık sık Erdoğan'a sevgi gösterisinde bulunurlarken, zaman zaman Genç Parti Genel Başkanı Cem Uzan aleyhine de sloganlar attılar. 
     Salonda, ''Hortumlara Uzan'dık Tek Tek kesiyoruz'' yazılı pankart da dikkati çekti. 
     
</TEXT>
</DOC>
