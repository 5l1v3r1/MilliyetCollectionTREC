<DOC>
<DOCNO> 166801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun09.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix'in laneti O'nu da vurdu... Jennifer Lopez dişini kırdı.. 
</HEADLINE>
<TEXT>

     Ünlü yıldız Jennifer Lopez'e ''Matrix Reloaded'' filmi uğursuz geldi. Filmi izlemek için sinemaya giden güzel oyuncu, mısır yerken dişini kırınca kendini güç bela salondan dışarı attı. 
     Internetteki ''imdb'' sitesinin haberine göre, Georgia'daki bir sinemaya giden Lopez'in sinema keyfi burnundan geldi. Film sürerken birdenbire hıçkıra hıçkıra ağlamaya başlayan Lopez, salondan dışarı çıktı. 
     Lopez'in yanında bulunan nişanlısı aktör Ben Affleck'in çabaları da güzel yıldızı yatıştırmaya yetmedi. Acı içinde kıvranan Lopez, gece geç saatte diş hekimine giderek tedavi oldu. 
     Lopez, film keyfinin cehennem azabına dönüştüğünü belirterek, ''İlk başta az bir acı duydum. Ama, birdenbire korkunç bir sancıya dönüştü. Mısırın bir parçası dişimi kırdı. Sanki beynime bir bıçak saplandı'' dedi. 
     Sinemanın ortasında ağlamaya başladığını ve çok utandığını ifade eden Jennifer Lopez, ''Şapkamı gözüme kadar çektim. Ben, ne olduğunu sordu. Dayanamayacağımı söyledim. Sonra da gidip tedavi oldum'' açıklamasında bulundu. 
     Matrix, daha önce de film çalışanlarının başına türlü kaza ve aksiliklerin gelmesiyle "lanetli filmler" listesine alınmıştı. 
     
</TEXT>
</DOC>
