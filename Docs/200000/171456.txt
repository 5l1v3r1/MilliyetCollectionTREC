<DOC>
<DOCNO> 171456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur18.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Firardaki 2 işkenceci yakalandı... 
</HEADLINE>
<TEXT>

     Konyalı ayakkabı tüccarını dolandırdığı gerekçesiyle kaçırılan kişiye, işkence yaptıkları iddiasıyla aranan 6 kişiden 2'si Bursa'da yakalandı. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, Konya'da ayakkabı ticareti yapan İsmail Ökçesiz, kendisinden 1 yıl önce aldığı ayakkabıların 65 bin dolar tutarındaki parasını ödemediği gerekçesiyle Tamer Poyraz'ı para karşılığı tuttuğu kişilere kaçırtmıştı. Konya ve Antalya'da işkence yapılan bu kişi, polis tarafından kurtarılmış, yakalanan İsmail Ökçesiz, oğlu Mehmet Ali Ökçesiz ve Ergün Şengül tutuklanmıştı. 
     Polis, Tamer Poyraz'a işkence yapılması olayına karışan 6 kişiyi daha aramaya başlamıştı. Bu kişilerden İbrahim Y. ve Selim Ç. Bursa'da yakalandı. Polis, diğer 4 kişinin de yakalanması için çalışmalarını sürdürüyor. 
     Yakalanan zanlıların, ifadelerinin alınmasının ardından adliyeye sevk edilecekleri öğrenildi. 
     
</TEXT>
</DOC>
