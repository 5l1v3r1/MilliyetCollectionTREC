<DOC>
<DOCNO> 164721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun04.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta petrol boru hattında patlama 
</HEADLINE>
<TEXT>

     Irak'ın başkenti Bağdat'ın kuzeybatısında, patlamanın meydana geldiği petrol boru hattının, ülkenin kuzey ve güneyindeki petrol yataklarını birbirine bağlayan hat olduğu bildirildi. 
     Irak Petrol Bakanlığı'ndan bir yetkili, patlama hakkında henüz bilgi sahibi olmadıklarını, ancak patlama olduğu bildirilen boru hattının, kuzey ve güneydeki petrol yatakları arasında kurulan ana boru hattı olduğunu söyledi. 
     Patlamanın meydana geldiği yerin, Bağdat'ın 140 kilometre kuzeybatısına düşen Hit kenti yakını olduğu belirtildi. 
     Amerikalı askeri sözcüsü, ''Bağdat'ın kuzeybatısındaki petrol boru hattında patlama meydana gelmiştir, patlamada hiçbir Amerikalı ölmemiştir'' ifadesini kullandı. 
     Sözcü, patlamanın nedeninin henüz bilinmediğini, ardından çıkan yangının sürdüğünü söyledi. 
     
     PATLAMA SABOTAJ 

     Irak Petrol Bakanlığı'ndan bir yetkili, petrol boru hattındaki patlamanın sabotajdan kaynaklandığını söyledi. 
     Yetkili, Bağdat'ın kuzeybatına düşen Hit kenti yakınlarındaki patlamayla ilgili olarak, ''boru hattının kasıtlı olarak havaya uçurulduğunu'' kaydetti. 
     
     ANA RAFİNERİ ETKİLENECEK Mİ 

     Irak'ın başkenti Bağdat'ın kuzeybatısında, kuzey ve güneyindeki petrol yatakları arasındaki petrol boru hattında meydana gelen patlamanın, Bağdat'ın ana petrol rafinerisinin üretimini olumsuz etkileyebileceği belirtildi. 
     Irak Petrol Bakanlığı'ndan bir yetkili, ABD ordu sözcüsü tarafından duyurulan patlamanın, Bağdat'ın ana petrol rafirenerisi El Duri'nin üretimini olumsuz etkileyebileceğini söyledi. 
     Patlamayla ilgili bilgisi olmadığını belirten yetkili, ''Eğer doğruysa, petrol tesislerinin çok kötü koşullarda olduğu güneydeki ham petrole güvenmek zorundayız'' dedi. 
     El Duri rafinerisi, günde 80 bin varil petrol üretme kapasitesine sahip bulunuyor. 
     
</TEXT>
</DOC>
