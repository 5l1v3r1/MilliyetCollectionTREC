<DOC>
<DOCNO> 175839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yasam/ayas.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğulu fındık işçisi denize giremez 
</HEADLINE>
<TEXT>

   Akçakoca Kaymakamlığı'nın aldığı 'İşçilerin denize girmemesi' kararı Güneydoğulu işçileri kızdırdı "Biz insan değil miyiz " 
      AYŞENUR YAMAN Düzce DHA 
   
   Akçakoca Kaymakamlığı'nın, turistleri rahatsız edecekleri gerekçesiyle fındık toplamak için Diyarbakır, Batman ve Şanlıurfa gibi Güneydoğu illerinden gelen işçilerin ilçe merkezine girişlerini yasakladığı iddia edildi. Köylerdeki boş arazilere kurdukları çadırlarda fındık sezonunun açılmasını bekleyen işçiler, karara tepki göstererek, "Biz de insanız. Denize neden giremiyoruz " dedi. 
   Akçakoca Belediyesi Zabıta Müdürlüğü ekipleri, işçilerin kent merkezindeki boş arazilere ve sahillere çadır kurabileceğini düşünerek, devriye gezmeye başladı. Otobüslerle gelen işçiler, ilçe merkezinde durdurulmadan köylere sevk edildi. İşçiler, boş arazilerde fındık toplama sezonunun açılmasını beklemeye başladı. Kaymakamlığın kararına tepki gösteren işçiler, şöyle yakındı "Güneydoğu'da deniz göremiyoruz. Biz de insanız. Hayatımız boyunca tatil yapamıyoruz. Böyle kentlere çalışmak için geldiğimiz zaman denizi görebiliyorduk. Ama şimdi bu da yasaklanmış." 
   
   Başkan Kimseyi dışlamıyoruz 
   Akçakoca Belediye Başkanı Gürol Kibar ise, fındık işçilerini dışlamadıklarını söyledi. Fındık işçilerinin geçmiş yıllarda gelişigüzel kurdukları çadırlarda kaldıklarını hatırlatan Kibar, bu çirkin görüntünün yaşanmaması için bazı tedbirler aldıklarını belirtti. 
   
   
</TEXT>
</DOC>
