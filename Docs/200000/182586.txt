<DOC>
<DOCNO> 182586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/ydemirkol.html </URL>
<DATE> 2003/09/16/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Evet Sayın Başbakan 
</HEADLINE>
<TEXT>

   
   Trabzonspor - Fenerbahçe maçından sonra, "Tellerin kaldırılması stat terörünü önlemez. Bu ortaya çıktı" demiş, Trabzonlular'dan bolca tepki almıştım. Şimdi de bu yazıyla Fenerbahçeliler'den benzer tepkiler alacağımı biliyorum. Ne yapalım bu mesleğin kaderi bu Çünkü muhatabınız taraftar... Ve taraftarlık, bazen insanın mantığını köreltiyor. Taraftar olmayı, hatta fanatik olmayı kötülemiyorum. Her ikisi de modern toplumların oluşumunda vazgeçilmez dinamiklerdir. Ama kuralları kesin olarak belirlenmeyen toplumlarda genel taraftar davranışlarının sonuçları ağır olabiliyor. Terör oluşabiliyor, bu da bir gerçek. 
   Avni Aker'deki maçtan sonra Fenerbahçe'ye çıkan cezaya Recep Tayyip Erdoğan'ın verdiği tepki de, işte bu taraftarlık tavrına bir örnektir. Ceza doğru ya da yanlış, hafif ya da ağır önemli değil. Önemli olan Erdoğan'ın Disiplin Kurulu'nun okuduğu raporlara bakmadan, seyrettikleri Trabzonspor Kulübü tarafından çekilmiş ayrıntılı güvenlik kamerası görüntülerini görmeden, tarafları dinlemeden, kendisinde bu konu hakkında yorum yapabilme hakkı görebilmesidir. Koskoca Türkiye Cumhuriyeti Başbakanı, başka her hangi bir konu hakkında bilgi sahibi olmadan bu kadar rahat ve kesin fikir beyan edebilir mi Hem de bir yargı kararı hakkında... Bu mümkün mü Eğer öyleyse zaten durumumuz Allahlık. Ama öyle değil, biliyorum. Onca danışman, bakan, bürokrat bunun için görevde değil mi Ama konu futbol olunca, taraftarlık ağır basınca, bunların hiç önemi kalmıyor. 
   Halbuki bu olaylar bir futbol sahasında değil de, bir miting alanında, bir alışveriş merkezinde, bir konser alanında olsa, Başbakan'ın tavrı bu mu olacaktı O zaman neler yapılacaktı Suçu işleyen kişi, misal 40 bin kişinin izlediği bir konserde belirlenip, hakkında gerekli işlemler yapılabiliyor da, stadda 10 yıldır sürekli aynı suçu işleyen aynı adamlar neden cezalandırılamıyor Çünkü hepimiz, tıpkı Başbakan gibi taraftarız. Sebep budur. Bir taraftarın ruh haliyle yaklaşıyoruz bu işe ve işte bu yüzden çözmüyoruz. 
   "Efendim, eğitim lazım, sosyo - ekonomik olarak gelişmek lazım" gibi doğru ama çözüm üretmeyen yaklaşımlar da işte bu taraftarlığın yarattığı gönüllü tembellikten başka bir şey değildir. 
   
      
   
</TEXT>
</DOC>
