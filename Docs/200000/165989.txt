<DOC>
<DOCNO> 165989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/spor/spo15.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Gürol kadro dışı      ÇAYKUR Rizespor, "Sözleşmeni uzatalım" teklifini götürdüğü Gürol’u, öneriyi kabul etmediği gerekçesiyle kadro dışı bıraktı. Yeşil - Mavili yöneticiler, "Bize, bu oyuncunun Gençlerbirliği ile gelecek sezon için anlaştığı şeklinde duyumlar geldi. Bu nedenle kadro dışı bırakıldı" yorumunu yaptı. 
     
Rui Costa Samsun’da      SAMSUNSPOR, Portekiz 2. Ligi takımlarından Marco’nun formasını giyen Rui Costa Gomes’i Samsun’a getirdi. Bir süre takımla birlikte antrenmanlara çıkacak olan Portekizli golcü, beğenilmesi durumunda Karadeniz ekibine imza atacak. 
     
Filede galibiz      ANKARA Bayanlar Voleybol Turnuvası dün start alırken Türkiye ilk maçında Sırbistan - Karadağ’ı 3 - 1 mağlup etti. Karşılaşmanın ilk setini 25 - 19 kaybeden Ay - Yıldızlı ekibimiz diğer setleri 25 - 20, 25 - 14, 25 - 20 önde kapattı ve galibiyete ulaşmayı başardı. Günün diğer maçında ise Romanya, Polonya’yı 3 - 0 yendi. 
     
Heinen, Stuttgart’ta      DENİZLİSPOR’UN Alman kalecisi Dirk Heinen, Almanya Birinci Ligi takımlarından Stuttgart ile anlaştı. Alman kulübü, Heinen ile 2 yıllık sözleşme imzaladıklarını ve bu file bekçisinin takımda ikinci kaleci olarak görev yapacağını açıkladı. 
     
Gençler’e Avustralyalı      GENÇLERBİRLİĞİ, Josip Skoko’nun işini bitirdi. Yaklaşık 3 aydır başkent ekibinin gündeminde bulunan Hırvat asıllı Avustralyalı futbolcu dün Ankara’ya gelerek Kırmızı - Siyahlılar ile üç yıllığına el sıkıştı. Transfer için Genk takımına, 1 milyon oyuncuya ise 1,5 milyon euro ödenecek. 
     
Potada lig 11 Ekim’de başlıyor      TÜRKİYE Basketbol Ligi’nde yeni sezon, 11 Ekim’de start alacak. Play - Off maçlarına ise 21 Nisan 2004 tarihinde başlanacak. Basketbol Federasyonu’nun açıklamasına göre, gelecek sezondan itibaren liglerde üç hakemli mekaniğin uygulanmasına karar verildiği bildirildi. 
     
Hakemler ter dökecek      MERKEZ Hakem Kurulu tarafından 2003 - 2004 sezonu klasman belirlemesinde esas olacak yazılı sınav bugün dokuz bölgede gerçekleştirilecek. Ankara, İstanbul, İzmir, Adana, Antalya, Malatya, Erzurum, Trabzon ve Bursa’da yapılacak yazılı sınavlara 3 bine yakın hakem katılacak. Sınavda 70 puan barajını aşamayan hakemler klasman düşürülecek. 
     

</TEXT>
</DOC>
