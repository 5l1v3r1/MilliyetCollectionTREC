<DOC>
<DOCNO> 175697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko12.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran'da dış ticaret açığı geçen yıla oranla yüzde 62.6 arttı... 
</HEADLINE>
<TEXT>

     Türkiye'nin Haziran ayındaki ithalatı yüzde 43.4, ihracatı ise yüzde 35.4 arttı. 
     Devlet İstatistik Enstitüsü DİE , Haziran ayı geçici dış ticaret verilerini açıkladı. 
     Buna göre Haziran'da, 3 milyar 745.3 milyon dolarlık ihracat, 5 milyar 632.1 milyon dolarlık da ithalat yapıldı. İthalat rakamı geçen Mart ayında da 5 milyar 716.6 milyon dolarla, ihracat ise 3 milyar 976.6 milyon dolarla zirveye çıkmıştı. 
     Haziran'da dış ticaret açığı, geçen yılın aynı ayına göre yüzde 62.6 artarak, 1 milyar 160 milyon 123 bin dolardan, 1 milyar 886 milyon 842 bin dolara yükseldi. 
     İhracatın ithalatı karşılama oranı ise yüzde 70.5'den yüzde 66.5'e indi. 
     
     OCAK-HAZİRAN DÖNEMİ 

     Bu yılın Ocak-Haziran döneminde ise Türkiye'nin ihracatı, geçen yılın aynı dönemine göre yüzde 32.1 artarak 21 milyar 697.8 milyon dolara, ithalatı da yüzde 34.4 artarak 30 milyar 628 milyon dolara yükseldi. 
     Aynı dönemde dış ticaret açığı yüzde 40.1 artarak 8 milyar 930.2 milyon dolara çıkarken, ihracatın ithalatı karşılama oranı yüzde 72'den yüzde 70.8'e düştü. 
     
     İHRACATTA İMALAT SANAYİ 

     Türkiye'nin bu yılın Ocak-Haziran döneminde 21 milyar 697.8 milyon dolarlık ihracatındaki en yüksek paya, yüzde 94.1 ile imalat sanayi ürünleri sahip oldu. 
     Bunu yüzde 4.6 ile tarım ve ormancılık, yüzde 1 ile madencilik ve taşocakcılığı ve yüzde 0.1 ile de balıkçılık ürünleri izledi. 
     Devlet İstatistik Enstitüsü DİE verilerine göre, 2003 Ocak-Haziran döneminde 20 milyar 409.3 milyon dolar düzeyinde gerçekleşen imalat sanayi ihracatında, önceki yılın aynı dönemine oranla yüzde 32.9 artış kaydedildi. 2002'nin 6 aylık döneminde imalat sanayi ihracatı 15 milyar 354.9 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 16, balıkçılık ürünleri ihracatı yüzde 43.5, madencilik ve taşocakçılığı ürünleri ihracatı yüzde 23.9 oranında arttı. 
     
     İTHALATTA ARTIŞ 

     DİE verilerine göre, ithalatın mal gruplarına dağılımı incelendiğinde ise en fazla artış yüzde 41.4 ile tüketim malları ithalatında olduğu görüldü. 
     Tüketim malları ithalatı, geçen yıl Ocak-Haziran döneminde 2 milyar 171.6 milyon dolar iken, bu yıl aynı dönemde 3 milyar 70.9 milyon dolara çıktı. 
     Geçen yıl 6 ayda 3 milyar 497.6 milyon dolar olan sermaye yatırım malları ithalatı ise yüzde 27.8 artışla, 2003'ün aynı döneminde 4 milyar 469 milyon dolara yükseldi. Bu yıl söz konusu dönemde, ara hammadde malları ithalatı ise yüzde 34.8 artış ile 16 milyar 984.7 milyon dolardan, 22 milyar 900.8 milyon dolara çıktı. 
     Toplam ithalat içinde sermaye mallarının payı yüzde 14.6, ara mallarının payı yüzde 74.8, tüketim mallarının payı da yüzde 10 oldu. 
     
     DIŞ TİCARETİN ÜLKELERE DAĞILIMI 

     Öte yandan Ocak-Haziran döneminde ihracatın yüzde 65.2'si, ithalatın da yüzde 62.7'si, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu dönemde OECD ülkelerine 14 milyar 156.1 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 10 milyar 678.6 milyon dolar düzeyinde bulunuyordu. 
     Buna göre OECD ülkelerine yapılan ihracat, söz konusu dönemde yüzde 32.6 arttı. Bu dönemde AB ve EFTA ülkelerine yapılan ihracat yüzde 36.5 oranlarında arttı. 
     İthalat incelendiğinde ise bu yıl Ocak-Haziran döneminde OECD ülkelerinden, 19 milyar 211.7 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 14 milyar 620.3 milyon dolar düzeyinde bulunuyordu. Buna göre OECD ülkelerinden yapılan ithalat, söz konusu dönemde yüzde 31.4 arttı. 
     AB ülkelerinden yapılan ithalat ise yüzde 35.8, EFTA ülkelerinden ithalat yüzde 35.7 artış gösterdi. 
     
</TEXT>
</DOC>
