<DOC>
<DOCNO> 179031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur39.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızının katil zanlısı damadıyla mahkemede karşılaşınca... 
</HEADLINE>
<TEXT>

     Bursa'nın merkez Osmangazi İlçesi'nde, yaklaşık 3 ay önce öldürülen kızının katil zanlısı olan damadıyla mahkeme salonunda karşılaşan anne, sinir krizi geçirdi. 
     Bursa 5. Ağır Ceza Mahkemesi'nde yapılan duruşmada, ''Kasten adam öldürmek, gece konut dokunulmazlığını ihlal, bıçakla adam yaralamak'' suçlarından ömür boyu ağır hapis cezası talebiyle yargılanan Çetin Karabulut, hazır bulundu. 
     Duruşmaya müşteki olarak katılan Fikriye Çelik, kızı Nurhan Karabulut'un katil zanlısı olan damadı Çetin Karabulut'u karşısında görünce, sinir krizi geçirdi. Çocukları tarafından sakinleştirilmeye çalışılan annenin feryatları, adliye koridorlarında yankılandı. Bir türlü teskin edilemeyen acılı anne, daha sonra hastaneye kaldırıldı. 
     Çetin Karabulut, ifadesinde, başka bir suçtan dolayı cezaevine girdikten sonra eşinin kötü yola düştüğü ve kendisinden boşanmak için dava açtığını öğrendiğini öne sürerek, iki yıl ayrı kaldığı eşiyle yeniden barışmak istediğini söyledi. 
     Cezaevinden çıkınca, bu isteğini yerine getirmek için baldızlarıyla birlikte eşinin evine gittiğini belirten Karabulut, ''Burada, eşimin aşk yaşadığı Gürol Açı ve babası Muammer Açı ile tartıştık. Bana baltayla saldırdılar. Ben de, kendimi savunmak için yanımdaki bıçağımı rastgele salladım. Kimseyi öldürmek gibi bir niyetim yoktu. Eğer böyle bir niyetim olsaydı, hepsini öldürürdüm'' dedi. 
     Mahkeme heyeti, sanığın tahliye talebini reddederek, eksik evrakın tamamlanması ve tanıkların dinlenmesi için duruşmayı erteledi. 
     
</TEXT>
</DOC>
