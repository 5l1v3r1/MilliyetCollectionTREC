<DOC>
<DOCNO> 191533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/altan.html </URL>
<DATE> 2003/10/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
K bus gibi 
</HEADLINE>
<TEXT>

   
   İhtirasları kafalarından büyük olanlar çoğaldı mı, orada yaşamak ıstırap olmaya başlıyor. 
   Kafalar kozalak kadar... Görgü sıfır... Duygu yok. Ama ihtiras okyanuslar gibi. 
   Zebani görmüş gibi bakıyorum böylelerine. 
   Delice bir karanlıkta oynaşan gözlerinde, sadece eşeklik okunuyor bunların. 
   O ne korkunç aşağılık duygusu, o ne alçaktan da alçak seviye yoksulluğu ve o ne ihtiras... 
   Kim yetiştirdi insan kılığındaki bu acayip yaratıkları kırk yıl içinde... Kim hangi usulle onları bu biçime soktu 
   
   Çok yer gezdim hayatımda... Büyük Okyanus kıyılarından Afganistan'a, İsrail'den Tunus'a, Libya'dan İsveç'e, İtalya'dan Romanya'ya... 
   Böylesine şaşırtıcı yaratıkları hiçbir yerde görmedim. 
   Burjuva desen değil, kapitalist hiç değil, serseri değil, anarşist değil, sosyalist değil, komünist değil, Müslüman değil, Hıristiyan değil, Mecusi değil velhasıl sınıf değil, tabaka değil, insan değil sadece ihtirasla kızmış kupkuru bir küçük maşa... 
   
   Görünmeyen eller usturupla tutmuşlar bu maşaları, oraya buraya cız cız dokunduruyorlar. 
   - Şiir sever misiniz 
   - Boş ver... 
   - Müzik dinler misiniz 
   - Boş ver... 
   - Ne düşünüyorsunuz demokrasi hakkında 
   - Boş ver... 
   - Haberiniz var mı, zavallı çocuğu on dört yaşında içeri atmışlar... 
   - Hah hah hah... Gardiyanların eline iyi parça düşmüş, acaba bir şey yapmışlar mı ha 
   Sonra fısıl fısıl komisyon kombinezonları, yakın akrabayı kayırma ricaları, açıktan para koparma düzenbazlıkları... 
   Arada sırada birkaç da nutuk 
   - Aziz milletimizin büyük düşmanlarını Allah'ın izni ve Peygamber Efendimizin rızasıyla... 
   Arkasından ahbap sofralarında halkla alay 
   - Ötekiler kem küm ederken, biz iki palavra sıktık, alkışlandık, kah, kah, kah... 
   
   Ne bir mantık kontağı kurabilirsin, ne bir duygu kontağı yaratığın böylesiyle... Köpürüp kabaran bir tiksinti kaplar yüreğini. 
   Bir iki değil, düzinelerle var bunlardan... Kravat takıyor, şapka giyiyor, arabaya biniyor, el falan da sıkıyorlar. 
   
   Hep düşündüğüm, hangi uğursuz cehennem bahçesinde yetişti bunlar kırk yıl içinde Hangi öğretmen A'yı, B'yi, C'yi öğretti bunlara Kimlerle top oynadılar mahallede .. Hangi kızı sevdiler ilk defa, hangi kitabı okudular Öyle bir yaşama sürecinden geçmiş hiçbir halleri yok... Kabağın bile tarlada bir geçmişi, bir iç macerası vardır. Bunlar geçmişsiz ve iç dünyasız çağ ve yeryüzü dışı yaratıkları... 
   O karanlık gözler, o daracık alınlar, o homurdanan ağızlar ve o ihtiras... Ve o müthiş aşağılık duygusu... Ve hep fısıl fısıl düzenbazlık planları. 
   Kırk yıl içinde pek bol yetişmiş bunlardan. 
   Zorla burjuva yetiştirme çabası, yetiştire yetiştire bu yemişsiz ve çiçeksiz kozalakları yetiştirmiş. 
   
   Bazen uzaklara gitmek geliyor içimden... Yorgunluk, sıkıntı ve daha yoğun yaşama arzusundan değil... Sadece tiksintiden. 
   Gerçekten tiksiniyorum. 
   Bir düzenin zavallılığı, yetiştirdiklerinden belli oluyor... 
   Tıpkı bir aşçının ustalığının pişirdiklerinden belli olması gibi... 
   
   Bir yerde unutmak bu kabusu, bu daracık alınları, bu hayvansı gözleri, bu beyinsiz ihtirasları... 
   Ama nerdeeee... Bu kabusu hiç değilse yeni kuşaklar görmesin, diye uğraşmak gerekiyor. Ve bu kabus ancak halk uyandığı zaman yenilecek. 
   
   Not 38 yıl önce yazılmış bir yazı... "Akşam"dan... 
   
      
   
</TEXT>
</DOC>
