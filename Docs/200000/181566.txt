<DOC>
<DOCNO> 181566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/ekonomi/eko03.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesintisiz büyüdük 
</HEADLINE>
<TEXT>

   Yıllardır zig zaglar çizen Türkiye ekonomisi son 18 aydır kesintisiz büyüyor. Milli gelir ikinci çeyrekte yüzde 3.7, yılın ilk yarısında yüzde 5.4 artış kaydetti 
   EKONOMİ SERVİSİ 
   
   Yılın ilk çeyreğinde yüzde 7.4 büyüyen Türkiye ekonomisi, yılın ikinci çeyreğinde yüzde 3.7 büyüme kaydetti. Bu büyüme oranıyla birlikte yıllardır zig zaglar çizen gayri safi milli hasılada GSMH son 18 aydır kesintisiz artış yaşandı. Yılın ilk yarısında ise GSMH yüzde 5.4, gayri safi yurtiçi hasıla GSYİH ise yüzde 5.8 yükseldi. 
   Devlet İstatistik Enstitüsü DİE yılın ikinci çeyreğine ilişkin GSMH ve GSYİH rakamlarını açıkladı. Üretim ve harcamalardaki artış nedeniyle yüzde 6 civarında beklenen İkinci çeyrek GSMH artışı yüzde 3.7 açıklanırken ilk çeyreğe göre düşük çıkmasında iki sebep önemli rol oynadı. 
   Geçen yılın ikinci çeyreğinde yüzde 10.4'lük yüksek büyümenin yarattığı baz etkisi nedenlerden biri olurken, tarım ve inşaat sektörlerindeki daralma büyümenin düşük gerçekleşmesinin bir diğer nedeni oldu. 
   
   GSYİH yüzde 3.9 arttı 
   İkinci çeyrekte GSMH cari fiyatlarla 81.2 katrilyon lira olurken 1987 yılı sabit fiyatlarıyla 52.5 trilyona yükseldi. İkinci çeyrek GSYİH artışı ise yüzde 3.9 olduğu açıklandı. İlk altı aylık GSMH artışı yüzde 5.4, GSYİH artışı yüzde 5.8 hesaplandı. Böylece yüzde 5 olan yıl sonu büyüme hedefi yılın ilk yarısında aşıldı. GSMH, yılın ilk yarısında cari fiyatlarla 147.3 katrilyon, 1987 fiyatlarıyla 52.5 trilyon lira GSYİH ise cari fiyatlarla 149.4 katrilyon, sabit fiyatlarla 56 trilyon olarak hesaplandı. 
   GSMH'ye faaliyet kollarına göre bakıldığında, tarım ikinci çeyrekte yüzde 2.8, inşaat yüzde 14.5, mali kuruluşlar yüzde 8.5 küçüldü. Sanayi yüzde 4.4, ticaret yüzde 6, ithalat vergisi yüzde 20.5 artış gösterdi. 
   İnşaat, kar amacı olmayan kuruluşlar ve mali kuruluşlar dışında ilk yarı yılda ise tüm sektörler büyüme kaydetti. 
   Bu arada Türkiye, yüzde 3.9'luk GSYİH artışı ile OECD ülkeleri içinde en yüksek büyüme oranını yakalayan ülke oldu. OECD'nin ikinci çeyrek verilerinden derlediği bilgilere göre büyümede Türkiye'nin en yakın takipçisi, yüzde 1.4 ile Meksika oldu. 
   
   Harcamalar fiyatlara baskı yapmaz    Harcamalar yöntemiyle GSYİH verilerinde, özel nihai tüketim harcamalarındaki yavaşlama dikkat çekti. İlk çeyrekte yüzde 6.5 büyüyen nihai tüketim harcamalarının ikinci çeyrekte yüzde 2.5 büyümesi uzmanlar tarafından enflasyonist bir baskı yaratmayacağının işareti olarak yorumlandı. Özel nihai tüketim harcamaları içinde dayanıklı tüketim harcamalarının ikinci çeyrekte yüzde 10.7, ilk altı ayda yüzde 15.6 artması ise dikkat çekti. İlk çeyrekte olduğu gibi stokların GSYİH içinde yüksek payının sürdüğü gözlenirken kamu sektörü yatırım harcamalarında yüksek oranlı düşüşler yaşandı. Bu düşüş, inşaat sektörünün ilk yarıda yüzde 15.6 küçülmesine neden oldu. İlk yarıda ihracattaki yüksek artış ithalatın olumsuz etkisini azalttı. 
   
      
</TEXT>
</DOC>
