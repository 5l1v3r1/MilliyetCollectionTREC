<DOC>
<DOCNO> 193020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun43.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ABD, asla Irak'tan kaçmayacak 
</HEADLINE>
<TEXT>

     ABD Başkanı George Bush, dün Amerikan helikopterinin düşürülmesinden sonra yaptığı ilk açıklamada, ABD'nin hiçbir zaman Irak'tan kaçmayacağını söyledi. 
     Bush, Alabama'da işadamlarına hitaben yaptığı konuşmada, ''Irak'taki misyon hayatidir. Irak'taki düşman Amerika'nın kaçacağını sanıyor. Masum sivilleri, yardım çalışanlarını, müttefik askerlerini öldürmek istemeleri de bundan. Amerika asla kaçmayacak'' diye konuştu. 
     Bu arada, dün düşürülen ABD helikopterinde ölen 16 askerden ikisinin Porto Riko'lu olduğu bildirildi. 
     Ordu Sözcüsü Jose Pagan, her iki askerin de ABD ordusunda görevli olduklarını, Porto Riko Ulusal Muhafız ya da yedek birliklerinin mensubu olmadıklarını söyledi. 
     Irak'ın Felluce kenti yakınlarında dün düşürülen Chinook helikopterinde bulunan askerlerden 16'sı ölmüş, 20 kişi de yaralanmıştı. 
     
</TEXT>
</DOC>
