<DOC>
<DOCNO> 193442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/uras.html </URL>
<DATE> 2003/11/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Irak kimine 'ölüm' kimine 'para' getiriyor 
</HEADLINE>
<TEXT>

   
   Hasan Cemal önemli bir iş yaptı. Kimsenin gitmediği ve de olan biteni bilemediği Irak'a gitti. Her şeyden önce bu bir cesaret işi. Kimin kimi, neden vurduğu belli olmayan Irak'ta on beş gün dolaşacak. Hasan Cemal mayıs ayında da Irak'ta idi... O günden bugüne çok şey değişti. Değişim iyiye değil, kötüye dönük bir değişim oldu. Bu değişimi yerinde görerek okuyucularına aktaracağı için Hasan Cemal'e kocaman bir aferin... 
   İstanbul'da oturarak ajanslardan ve yabancı yayınlardan yararlanarak yazabilirdi. Hasan Cemal'in ilk yazısının başlığı, "Bağdat'ta her gün, bom bom" idi. Bom bom demek "ölüm" demek... Irak bazıları için "ölüm" demek... Ama bazıları için de "para" demek. İşte size bir ajans haberi "Ticari uçak siparişlerinin azlığı nedeniyle zor duruma düşen ABD'nin iki ünlü uçak üreticisi, Northrop Grummen ile Boeing firmaları, Irak Savaşı nedeniyle artan askeri siparişler sayesinde kara geçmişler. Northrop'un 9 aylık cirosu 6.6 milyar dolar, Boeing'inki 12.2 milyar dolara ulaşmış." 
   İşte size bir haber daha "ABD ekonomisi uzun süren durgunluktan çıkmış. Temmuz - ağustos - eylülü kapsayan üç aylık dönemde ekonomi yüzde 7.2 gibi inanılamaz ölçüde büyümüş. Bush taraftarları bu büyümenin Bush'un vergi indiriminin sonucu olduğunu söylüyor ise de, genel kanı, Irak Savaşı nedeniyle yapılan büyük harcamaların ekonomiye hareket getirdiği şeklinde imiş." 
   The Washington Post gazetesinde Peter Slevin'in bir yazısı yayımlandı... Irak'ın yeniden yapılanmasında iş almayı bekleyen bizim müteşebbislerimizi de ilgilendirecek bir yazı. Peter Slevin'in verdiği bilgiye göre, özellikle Bush'un başkanlık kampanyasına en büyük bağışı yapan müteahhitlik firmaları, Irak'ta en büyük işleri alıyormuş. Müteahhitlik firmaları ile Bush yönetiminin parasal ilişkilerini belirlemek için yola çıkan bir sivil toplum örgütü Center for Public Integrity , Irak ve Afganistan'da harp sonrası yeniden yapılanma ihalelerini alan 10 büyük müteahhitlik firmasının Cumhuriyetçilere ve Demokratlara her yıl 1 milyon dolar dolayında bağış yaptıklarını belirlemiş... 
   
   Bush'a bağış mı yapsak 
   Irak ve Afganistan'da iş yapan 12 müteahhitlik firması Bush'un başkanlık kampanyasına 500 bin dolar katkıda bulunmuş. 2002 ve 2003'te Afganistan ve Irak'ta 8 milyon dolarlık iş alan firmaların Bush'un Cumhuriyetçilerine yaptıkları bağış 12.7 milyon dolar imiş. Bağış yaptıkları için daima gözetilen ve Afganistan ile Irak'ta en fazla iş alan firmaların başında 2.3 milyar dolarlık kontrat ile HBB Haliburton ve Kellogg Brown Root grubu geliyormuş. Bu grubu 1.0 milyar dolarlık kontrat ile Bechtel firması izliyormuş. Acaba biz de iş almak için Irak'a "asker" gönderecek yerde, Başkan Bush'un önümüzdeki başkanlık kampanyasına "bağış" mı göndersek ki 
   Sayın okuyucularım görüyorsunuz... Hasan Cemal'in anlatımıyla "Bağdat'ta her gün, bom bom .." Kimileri sadece ölüyor. Kimileri ise ölümü paraya dönüştürmeyi beceriyor... 
   
      
   
</TEXT>
</DOC>
