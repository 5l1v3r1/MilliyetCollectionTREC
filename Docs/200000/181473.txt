<DOC>
<DOCNO> 181473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun30.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Bağdat'a yaptıracağı hastane için sözler tutulmuyor... 
</HEADLINE>
<TEXT>

     Türkiye'nin Irak'ın başkenti Bağdat'ta yaptıracağı hastanenin arsası, öngörüldüğü tarihte hazır hale getirilmedi. 
     Irak Kızılayı yetkililerinin, yaklaşık 15 gün önce Bağdat'ta Türk yetkililerle hastanenin arsa teslim protokolüyle ilgili işlemleri görüştükleri sırada, eski El Razi Hastanesi binasının yıkılarak arsanın 10 Eylül'de inşaat için hazır hale getirileceğini söylemelerine rağmen, eski binanın yıkımına yeni başlandı. 
     Irak Kızılayı yetkilileri, bu gecikmeyi, arsanın hazır hale getirilmesi için gerekli iznin alınmasına yönelik bürokratik işlemlerin uzamasına bağladı. 
     Arsanın birkaç gün içinde hazır hale getirileceğini belirten yetkililer, Türk yetkililerle sürekli temas halinde olduklarını ve yıkım işlemleriyle ilgili olarak kendilerini düzenli olarak bilgilendirdiklerini söylediler. 
     Yıkım ekipleri de, eski hastanenin yıkımına henüz 2 gün önce başladıklarını ve binanın tamamen yıkılmasının 10 gün kadar sürebileceğini ifade ettiler. 
     Hastanenin yıkım işlemlerinin sadece insan gücüyle yapıldığı, çalışmaların ilk iki gününde sadece kapı ve pencerelerin söküldüğü dikkat çekiyor. 
     
</TEXT>
</DOC>
