<DOC>
<DOCNO> 193649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/spor/aspo.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pireyi deve yaptık 
</HEADLINE>
<TEXT>

   Galatasaray, Olympiakos karşısında dağıldı, UEFA şansını ateşe attı. Yunanistan'ın liman kenti Pire'nin temsilcisi, ilk galibiyetini aldı 
      ERHAN TELLİ 

   
   Sahada izlediğimiz takım herhalde Galatasaray olamazdı. Daha ilk dakikadan itibaren Olympiakos baskısına boyun eğen, çimlerin üzerinde bilinçsizce dolaşan ve rakibin her atağı gol olmasın diye adeta dua edip, çaresizce saha sola koşuşan futbolcular bizimkiler olmamalıydı... Daha birkaç gün önce Beşiktaş derbisinde neredeyse sıfır hata ile oynayan Sarı - Kırmızılı savunma, hiçbir maçta bu kadar bireysel hatayı bir arada yapmamıştı. 
   Karşılaşmanın hemen başında Giovanni'nin şutuna Mondragon geçit vermezken, maça hızlı başlayan ev sahibi sağdan soldan erken bir gol bulabilmek için bastırmaya başladı. Maalesef o gol de gecikmedi. 
   6. dakikada Hasan Şaş'ın kafasıyla dokunamadığı topa ceza sahası hemen önünden çok sert vuran Mavrogenidis takımını 1 - 0 öne geçirdi. Yenilen bu şok gol Fatih Terim'in hesaplarını da alt üst etti. Golden sonra yaşananlar ise şaşkınlığın da ötesindeydi. Savunma hataları oyuna yön veriyor, Frank De Boer en kötü maçını çıkarıyordu. Hollandalı'nın 17'de Giovanni'ye kaptırdığı topta Brezilyalı oyuncu Mondragon'u da çalımlayarak pasını Castillo'ya çıkardı. Ancak Castillo, beş metreden topu üst direğe nişanlayınca, Frank de Boer, oynadığı reklam filmindeki gibi derin bir "oh" çekti. 31'de kaleci ile bir kez daha karşı karşıya kalan Castillo aşırtayım derken, topu Mondragon'un kucağına bıraktı. Bu dakikadan sonra da Frank de Boer'in hataları bitmek bilmedi. En öldürücü hatası 34'te geldi, geri pası vermeye çalışırken ıskaladığı topu Giovanni'ye kaptırdı. Sambacı bir kez daha Castillo'yu gördü, Mondragon'dan sıyrılan usta oyuncu, topu ağlara gönderip, skoru 2 - 0'a taşıdı. 
   Golden sonra taktik planını değiştiren Fatih Terim, Cihan'ı oyundan alıp, Baliç'i sahaya sürdü, Hasan Şaş'ı da sağ kanada çekti. Galatasaray'ın ilk tehlikeli atağı, 40'ta Hasan'ın karşı karşıya kaldığı pozisyonda topun kaleci Katergiannakis'e çarpıp, kornere gitmesiyle son buldu. 
   İkinci devrede Petre her topu kaptırıyor, Ergün çok kötü oynuyor, Prates ve Frank de Boer ise tel tel dökülüyordu. Üstelik Ayhan da bu maçta arkadaşlarına uymuştu. 66'da Ergün'ü çıkarıp, Lukunku'yu alan Fatih Terim son kozunu oynadı. İki uzun forvet oyuncusu ile gol aramaya başlayan Galatasaray, yediği kontrataklarla da zor anlar yaşadı. 72'de Kafes boş kale yerine topu auta gönderdi. Gerilen maçta Mondragon'un rakibine müdahalesine rağmen kırmızı gören Djordjevic oldu. 90'da Hasan Şaş'ın yaptığı ortaya Hakan Şükür'ün vurduğu kafa kaleyi bulmadı. Uzatma dakikalarında ise gecenin kahramanı Frank de Boer'in bir kez daha kaptırdığı topta ceza sahasına giren Giovanni bir aşırtma vuruşla skoru belirledi. Galatasaray farklı mağlubiyetle ikincilik şansını da ateşe attı. 
   
   'Bizi ferdi hatalar yıktı'    Ah Hasan ah 
   FATİH Terim, Olympiakos karşısında bireysel hataların kurbanı olduklarını söyledi, "Bu kadar hatanın altından kalkmak kolay değildi" dedi. İlk on dakikada yenik duruma düşmelerinin planlarını bozduğunu ifade eden Terim, "40. dakikada Hasan golü atabilse, bizi harekete geçirebilirdi. İkinci yarıda da Hakan kaçırdı" ifadelerini kullandı. Fatih hoca, Petre'nin de iyiler arasında olduğunu ileri sürdü. 
   
   De Boer'i savundu 
   GOLLERİN moral çöküntü oluşturduğunu da vurgulayan Cim - Bom'un çalıştırıcısı, Frank de Boer'i de savundu, "Herkes hata yapar. Bu onun için de geçerli" ifadesini kullandı Herşeyin bitmediğini ancak işlerinin zor olduğunu söyleyen Fatih Terim, "Avantajımızı kendi ellerimizle rakibe teslim ettik. Ancak kalan maçlarımızda Juventus'u da Sociedad'ı da yenmek için oynayacağız" diye konuştu. 
   
   Mondi ucuz kurtuldu    MAÇIN son dakikasında Mondragon, kalesinden çıkarak, Djordjevic'in üzerine yürüdü ve rakibine kafa attı. İki futbolcu bir anda yere düşürken, hakem Lubos, faulü yapan Kolombiyalı eldiveni pas geçip, kırmızı kartı Djordjevic'e çıkardı. Mondragon ise sarı kart görerek, ucuz kurtuldu. 
   
   Hata dizindeymiş    OLYMPİAKOS maçında basit hatalar yapan De Boer, kendini savundu. Hollandalı yıldız, "İkinci golde hatam yoktu, top dizime çarptı. Üçüncü golde ise hatalıydım. Rakibin erken öne geçmesi sinirimizi bozdu. Çıkmamız zor" dedi. 
   
   Maçın hakemi 
   Yanlış kart    SLOVAK hakem Michel Lubos için iyi bir gece değildi. Bazı faul pozisyonlarında hatalı düdükler çalarken, Mondragon'un kafa attığı pozisyonda kırmızı kartı Djordjeviç'e göstererek, rakip oyuncuyu yaktı. Ayrıca yardımcı hakem Igor Sramka da birçok ofsayt pozisyonunda bayrağını yanlış çekti. Ancak hakem üçlüsü skora etki etmedi. 
   
   D GRUBU PUAN DURUMU TAKIMLAR O G B M A Y P Juventus 4 3 1 0 8 4 10 R.Sociedad 4 2 1 1 5 5 7 Olympiakos 4 1 0 3 4 4 3 GALATASARAY 4 1 0 3 3 7 3 
   25 Kasım GALATASARAY - Juventus, 
   Olympiakos - R.Sociedad 
   
   Notlar    Pazubandı Ay - Yıldız 
   KAPTAN Bülent dün Olympiakos maçında 100. kez Avrupa Kupası'nda forma giydi. Tecrübeli futbolcunun koluna taktığı pazubandda Türk Bayrağı'nın olması dikkat çekti. 
   
   Protasov'un duası tuttu 
   OLYMPİAKOS üçüncülük için avantaj sağladı. Yunan ekibinin Teknik Direktörü Protasov, maç öncesinde "Gol yemeden iki farklı galibiyet istiyoruz" diyordu ve dilediği oldu. İki ekibin aynı puanda kalması durumunda Olympiakos, Cim - Bom'un üzerinde yer alacak. 
   
   Güvenlik önlemi 
   İLK maçta özel anlaşma nedeniyle yaklaşık 80 VİP bileti alan Olympiakos, Sarı - Kırmızılılar'a rövanşta aynı sayıda yer ayırdı. Yöneticiler, yakınları ve personelden oluşan 40 kişilik Türk kafilesi, sıkı koruma altına alındı. 
   
   Zincirden kurtuldular 
   OLYMPIAKOS, Avrupa'da 2002 Eylül ayında 6 - 2'lik Bayer Leverkusen galibiyetinin ardından geçen yedi maçta üç puanla tanışamamıştı. Yunan temsilcisi, Galatasaray'ı yenerek, bu özlemini giderdi. Uzun bir aradan sonra kalesini kapatan Olympiakos, peş peşe oynadığı son 17 maçta da ağlarında gol bulmuştu. 
   
   Yöneticilerden UEFA'ya sitem 
   STADININ inşaatı nedeniyle 2. lig kulübünden kiralanan Rizoupolis Stadı'nı Yunanlılar doldururken, stadın ilkel hali eleştiri aldı. Galatasaraylı yöneticiler, "Bu statta oynanmasına izin veriliyorsa, UEFA bize de Ali Sami Yen'de oynamamız için izin vermeliydi" yorumunu yaptı. 
   
   Bayraklar indirildi 
   ATİNA'DA iki gündür aralıklı olarak yağan yağış, dün maç saatinde yerini rüzgara bıraktı. Bu nedenle UEFA ambleminin bulunduğu flama ve Olympiakos bayrağı yırtılırken, yetkilililer iki ülke bayrağını, zarar görmemesi için indirdi. 
   
   Güneş de maçta 
   KARŞILAŞMAYI, Milli Takımlar Teknik Direktörü Şenol Güneş ile Menajer Can Çobanoğlu da izledi. Güneş, "Maçın sonucu kulüpleri bağlar, dostluk ise ülkeler arasında temeldir" diyerek centilmenlik mesajı verdi. Şenol hoca, Letonya kadrosunu cuma günü açıklayacağını ifade etti. 
   
   
</TEXT>
</DOC>
