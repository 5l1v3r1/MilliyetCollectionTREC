<DOC>
<DOCNO> 169553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko20.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ek kaynak yaratmak için yine ek vergi mi getirecek 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, hükümetin önümüzdeki dönemde kaynak arayışına ilişkin olarak vergi getirmesi halinde özel sektör olarak, TOBB olarak buna karşı olduklarını IMF heyetine ifade ettiklerini bildirdi. 
     TOBB Başkanı Hisarcıklıoğlu, IMF Türkiye Masası Şefi Rıza Moghadam başkanlığındaki heyeti kabul ederek yaklaşık 1.5 saat görüştü. 
     Toplantının ardından bir açıklama yapan Hisarcıklıoğlu, IMF heyetine Türk ekonomisinin sorunlarını ve özel sektörün sıkıntılarını anlattıklarını belirterek, şunları söyledi 
     ''Türk Lirası ve döviz arasındaki ilişki, önümüzdeki dönemde sıkıntı olabilecek noktadaki görüşlerimizi anlattık, önümüzdeki dönemde kaynak arayışları... Vergi olması halinde özel sektör olarak, TOBB olarak buna kesinlikle karşı olduğumuzu ifade ettik. Eğer kaynaklar nereye kullanıldıysa oradan geri alınması lazım.'' Vergi yükünde son 15 yılda görülen artışa da değinen Hisarcıklıoğlu, ''Yeni bir kaynağı Türk özel sektörünün, Türk halkının kaldırmasının imkansız olduğunu ifade ettik'' diye konuştu. 
     Diğer bir önemli konunun yapısal reformların devam etmesi olduğunu anlatan Hisarcıklıoğlu, IMF'ye, kayıtdışı ekonominin kayıt altına alınması için vergi reform paketinin devam etmesi ve enflasyon muhasebesine geçilmesi gerektiği görüşlerini söylediklerini ifade etti. 
     Bu programın ihmal edilen en önemli tarafının da ''üretim ve istihdam'' olduğunu vurgulayan Hisarcıklıoğlu, bununla ilgili görüşlerini IMF heyetine bildirdiklerini kaydetti. 
     
     SORULAR 
     ''Vergiye ilişkin kaynak arayışı IMF tarafından mı gündeme getirildi '' şeklindeki soru üzerine TOBB Başkanı, şunları söyledi 
     ''Hayır vergi yükü bizim tarafımızdan ifade edildi. Kesinlikle böyle bir yükü kaldıramayacağımızı ifade ettik. Kaynaklar herhangi bir yere gitmişse program dışında kime gittiyse o taraftan alınması lazım. Geçmişte yapılan hataların tekrar edilmemesi lazım, popülist yaklaşmamak lazım, çünkü herhangi bir ilave kaynağın faturasını hep beraber ödüyoruz. Bir atasözümüz var kaşıkla verip, kepçeyle almak , kimsenin böyle bir lüksü yok. Popülizmin bedelini sonuçta 68 milyon insan olarak hepimiz ödüyoruz. Popülist yaklaşımlarla hiçbirimiz talepte bulunmaması lazım.'' Hisarcıklıoğlu, esas olanın makro ekonomik hedeflerin tutturulmasıyla beraber Türkiye'de 68 milyon insanın bir ekonomik refaha kavuşması olduğunun altını çizdi. Hisarcıklıoğlu, TOBB'un bu güne kadar popülist bir yaklaşım içinde bir kaynak talebinde bulunmadığını da vurguladı. 
     Ekonomideki tabloya bakıldığı zaman 2001'e göre birçok tablonun süratle düzeldiğini gördüklerini belirten Hisarcıklıoğlu, ''Ama bunun yanında yapılması gerekenlerin bir kısmının geciktiğini de görüyoruz. Esas olan yapısal reformların mutlaka yapılması gerekir'' diye konuştu. 
     Kamunun yeniden yapılandırılması, mali disiplin, vergi reformu sürecinin devam etmesi gerektiğini de ifade eden Hisarcıklıoğlu, bir soru üzerine, ek kaynağın vergi tedbirleriyle değil, tasarrufla sağlanması gerektiğini sözlerine ekledi. 
     
</TEXT>
</DOC>
