<DOC>
<DOCNO> 185441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy09.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İktidar bizi sevemedi' 
</HEADLINE>
<TEXT>

   İTÜ Rektörü Prof. Dr. Gülsün Sağlamer, üniversiteler için 24 saat çalışmalarına rağmen iktidarın kendilerini sevmediğini söyledi. Sağlamer'e, AKP'li Recep Yıldırım tepki gösterdi 
      ANKARA Milliyet 

   
   İTÜ Rektörü Prof. Dr. Gülsüm Sağlamer, üniversiteleri yasalarla bir yere götürmenin hayal olduğunu belirterek, "Üniversite için 7 gün 24 saat çalışmamıza rağmen ne yazık ki iktidar bizi bir türlü sevemiyor" dedi. AKP Sakarya Milletvekili Recep Yıldırım ise Sağlamer'e, "Kendisi yüzde 62'yle rektör seçildi. Başbakan ise TBMM'nin yüzde 80 oyuyla. Başbakan'a olmadığı yerde bu şekilde sataşılması doğru değil" diye yanıt verdi. Rektörler, hükümet ve üniversiteler arasında gerilime neden olan yükseköğretim yasa tasarısıyla ilgili eleştiriler, dün yapılan akademik yıl açılış törenlerinde de sürdürdü. Sakarya Üniversitesi'nde yapılan törene, İTÜ Rektörü Sağlamer ve AKP Milletvekili Yıldırım da katıldı. 
   Sağlamer burada yaptığı konuşmada, "üniversitelerin önünü açacak başbakanın ismi tarihe altın harflerle yazılacak. Biz Başbakan'dan 'Üniversitelere dokunanlar karşısında bizi bulur' demesini bekliyoruz" dedi. Sağlamer, "Bu sorunlar çözülmeden yasalarla bir yere götürmek hayal. Üniversite için yedi gün 24 saat çalışmamıza rağmen ne yazık ki iktidar bizi bir türlü sevemiyor" diye konuştu. 
   
   'Başbakan'a sataşmayın' 
   Yıldırım ise, Sağlamer'in başbakanı eleştirmesini doğru bulmadığını belirterek, şunları kaydetti "Kendisi yüzde 62'yle rektör seçildi. Başbakanımız ise TBMM'nin yüzde 80 oyuyla. Başbakan'a olmadığı yerde bu şekilde sataşılması doğru değil. Yanlış sataşmalarda bulunursanız, o zaman olumlu sözler bekleyemezsiniz. İkaz ve tenkide açığız ama tahrikte karşılarında bizi bulurlar." 
   
</TEXT>
</DOC>
