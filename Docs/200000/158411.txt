<DOC>
<DOCNO> 158411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yazar/uras.html </URL>
<DATE> 2003/05/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Diyarbakırlı kadınların kutuları İstanbul'da 
</HEADLINE>
<TEXT>

     Diyarbakırlı kadınlar iki ay içinde 4 farklı boyda 6 farklı desende bin kutu üretti. 
     Bu iş, Diyarbakırlı kadınlara örnek oluyor. Diyarbakırlı kadınlar yakında daha başka şeyler üretmeye başlayacak. "Dekoratif kutu ve ev tekstil atölyesi" Diyarbakır'da faaliyet gösteren KA - MER Kadın Merkezi ve GAP - GİDEM'in Güneydoğu Anadolu Projesi - Girişimcileri Destekleme ve Yönlendirme Merkezleri bölge kadınlarının sorunlarını birlikte ele aldıkları "Kadın Girişimciliği Projesi" kapsamında 2002 yılında kuruldu. Atölyede öncelikle kutu üretimine başlandı. Ancak bazı yetersizlikler nedeniyle üretim beklenen şekilde gelişemedi. 
     Beymen grubuna dahil Çarşı Mağazaları, Diyarbakır'da açacağı mağaza için bölgede çalışmaları sürdürürken bu projeyi destekleme kararı aldı. Kutuların tasarım süreçlerine destek verirken iletişim ve pazarlama imkanlarını da kullanarak, atölyede üretilen kutuları geniş kitlelere ulaştırma fırsatını yarattı. 
     
     Kadın Girişimci Projesi 
     GAP - GİDEM ve KA - MER'in, bölgedeki kadınların sorunlarını birlikte ele aldıkları "Kadın Girişimciliği Projesi", 2002 yılının başında GAP bölgesinde uygulamaya konuldu. Projenin temel amacı, eğitim ve danışmanlık hizmetleri vererek kadın girişimciliğini cesaretlendirmek, onları destekleyerek toplumdaki rollerinin değişmesine katkıda bulunmak. 
     Kutu projesinde çalışacak kadınlar eğitime tabi tutuldu. Kadınlar önce KA - MER'in bilinçlendirme grup çalışmalarına, sonra Diyarbakır GAP - GİDEM'in "kendi işini kurma ve girişimcilik" eğitimine katıldı. Kadınlara Diyarbakır Kız Teknik Öğretim Olgunlaşma Enstitüsü'nde, üretim tekniği öğretildi. Bu çalışmalara paralel olarak pazar araştırması yapıldı. Eğitimlerini tamamlayan kadınlar, bilinçli, kendine güvenen, pazar bilgisine sahip, üretim aşamasında karşılaşabileceği riskleri bilen ve bunları minimize edebilen kişiler olarak, atölyede üretime başladı. 
     Eğer Çarşı Mağazaları zincirinin pazarlama desteği olmasa, Diyarbakırlı kadınların çabasından benim haberim olmayacak, benim satın aldığım gibi başkaları da üretilen bin kutuyu satın alamayacaktı. Bu nedenle "aferin" demek yetmez. Gücü olan Diyarbakırlı kadınların daha başka projelerine sahip çıkmalı. 
     
     

</TEXT>
</DOC>
