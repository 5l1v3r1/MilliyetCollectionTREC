<DOC>
<DOCNO> 175984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur09.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksiciler Tarkan dinliyor, Petek Dinçöz'ü izliyor.. 
</HEADLINE>
<TEXT>

     Arabesk müziğe sevdalı ''kısa yol fatihi'' taksi şoförlerinin müzik zevki değişti. Taksiciler, en çok Tarkan'ı dinlemekten ''en güzel şarkıcı'' olarak gördükleri Petek Dinçöz'ü ise izlemekten keyif alıyor. 
     ''Aygaz Otomagazin'' adlı derginin İstanbul'daki taksicilerle yaptığı ankette, taksi şoförleri arasında arabeskin ''pabucunun dama atıldığı'' ortaya çıktı. 
     Arabesk müziğin tahtına pop müziğin kralı Tarkan'ın şarkıları oturdu. Tarkan, yüzde 12 ile ''en beğenilen ses sanatçısı'' seçildi. Arabeskin ''imparator'' lakaplı ünlü sesi İbrahim Tatlıses yüzde 8.5 ile ikinci sırada yer alırken, Tatlıses'i yüzde 8 ile Yıldız Tilbe izledi. 
     Ankette yüzde 5.5 oy alan Davut Güloğlu üçüncülüğü elde ederken, şarkıcıyı arabesk müziğin iki önemli ismi Müslüm Gürses ile Orhan Gencebay yüzde 4.5'erlik oylarla izledi. 
     Bu isimleri sırasıyla Muazzez Ersoy, Sezen Aksu, İsmail Türüt ile Türk Sanat Müziği'nin hala unutulmayan ''sanat güneşi'' Zeki Müren takip etti. 
     
     ''EN SON TARKAN'IN KASETİNİ ALDIM'' 
     ''En son hangi kaseti aldınız '' sorusunun yanıtı da ezici bir çoğunlukla ''Dudu'' oldu. 
     Tarkan'ın yeni albümü yüzde 19 ile ipi göğüslerken, ikinciliği son dönemde şarkıları dillerden düşmeyen Yıldız Tilbe elde etti. Davut Güloğlu yüzde 10 ile üçüncü sırada bulunurken, taksicilerin gözdesi İbrahim Tatlıses'in ''Tek Tek'' isimli çalışması yüzde 9 ile dördüncü oldu. 
     Taksi şoförlerinin yüzde 6'sı radyo dinlediğini, yüzde 5'i kaset almadığını dile getirirken Hakan Peker, Orhan Gencebay, Muazzez Ersoy ve Candan Erçetin de şoförlerin diğer gözdeleri oldu. 
     
     ''EN GÜZEL PETEK''... 
     Taksi şoförlerinin ''En Güzel Kadın Şarkıcı'' dalındaki favorisi ise Petek Dinçöz... 
     Taksicilerin kasetini aldığı 10 sanatçı içinde yer alamayan Petek Dinçöz, ''en güzel'' kategorisinde ise birinciliği kimseye bırakmayarak yüzde 16.5 oy aldı. 
     Dinçöz'ün ardından yüzde 12.5 ile Sibel Can, yüzde 10.5 ile Hülya Avşar, yüzde 9 ile Gülben Ergen ilk sıraları paylaştı. Muazzez Ersoy, Ebru Gündeş, Emel Sayın, Candan Erçetin, Sezen Aksu ve Hande Yener ankette sırasıyla bu isimleri izledi. 
     ''En İyi Giyinen Erkek Şarkıcı'' kategorisinde de taksicilerin oyları yine Tarkan'a gitti. Ankette yüzde 19 oranında oy alarak birinci olan Tarkan'ı, yüzde 14.5 oy oranıyla ekranların ''Seymen Ağa'sı'' Özcan Deniz takip etti. 
     Orhan Gencebay, İbrahim Tatlıses, Davut Güloğlu, Hakan Peker, Cengiz Kurtoğlu, İbrahim Erkal ve Gökhan Özen listedeki şık isimler arasında yer bulurken, taksicilerin yüzde 6'sına göre şık bir erkek şarkıcı yok. 
     
     EN ÇOK İZLENEN DİZİ ''ÇOCUKLAR DUYMASIN''... 
     Taksi şoförlerinin en çok izlediği televizyon dizisi, ''Çocuklar Duymasın'' oldu. 
     Taksicilerden yüzde 22.5 oranında oy alan dizinin ardından, yüzde 15 ile ''Asmalı Konak'' ikinci sırayı elde etti. 
     ''Ekmek Teknesi'', ''Kurtlar Vadisi'', ''Gülbeyaz'', ''Kınalı Kar'', ''Üvey Baba'', ''Zerda'' ve ''Tatlı Hayat'' ise şoförlerin diğer gözdeleri... 
     
</TEXT>
</DOC>
