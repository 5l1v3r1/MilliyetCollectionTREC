<DOC>
<DOCNO> 180291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko36.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye yatırımları tüm dünyada düştü... 
</HEADLINE>
<TEXT>

     Birleşmiş Milletler Ticaret ve Kalkınma Örgütü'nün UNCTAD hazırladığı 2003 Dünya Yatırım Raporu'na göre, doğrudan yabancı sermaye yatırımları 2002 yılında bir önceki yıla göre yüzde 21 oranında gerileyerek 651 milyar dolar olarak gerçekleşti. 
     Bütün dünyayla eş zamanlı olarak bugün açıklanan Dünya Yatırım Raporu, Yabancı Sermaye Derneği YASED Başkan Yardımcısı Melih Ayraçman, YASED Genel Sekreteri Dr. Abdurrahman Arıman ve Birleşmiş Milletler Türkiye Daimi Temsilcisi Jakop Simonsen'in düzenlediği bir basın toplantısıyla Türk kamuouyuna duyuruldu. 
     Rapora göre, 2001 yılında küresel bazda yüzde 40'ın üzerinde bir gerileme gösteren doğrudan yabancı sermaye yatırmaları girişleri, 2002 yılında yüzde 21 oranında gerileyerek 651 milyar dolar seviyesinde gerçekleşti. 
     Tüm dünyada özellikle gelişmiş ülkelerde yabancı yatırım miktarlarında önemli düşüşler yaşanırken, Çin, Orta ve Doğu Avrupa ülkeleri bu düşüşlerden etkilenmedi. 
     Yabancı yatırımlarda yaşanan gerilemenin tekrar yükselme trendine geçmesinin 2004 itibaren olacağı öngörüldü. 
     Beklentilerin tüketici ilaçları, elektronik ve yarı iletkenler için daha parlak, otomotiv, metal, makine, uzay ve havacılık sanayi için daha durgun olduğu vurgulandı. 
     
     YABANCI SERMAYE 
     151 ülkenin 73'ünde doğrudan yabancı sermaye çıkışlarında düşüş görülürken, sermaye çıkışları 2001 yılına oranla ABD'de yüzde 15 oranında artarak 120 milyar dolar seviyesinde oldu. Sermaye çıkışları Avrupa Birliği'nde AB yüzde 13 düşüşle 394 milyar dolar, Japonya'da yüzde 18 düşüşle 31 milyar dolar sevilerine geriledi. 
     Gelişmekte olan ülkelerden dışarıya giden doğrudan yabancı sermaye yatırımla yatırımları 4 milyar dolar azalarak 43 milyar dolar seviyesine düştü. 
     2001-2002 yıllarında doğrudan yabancı sermaye yatırımları hareketlerinde yaşanan son 30 yılın en büyük düşüşünün başlıca nedenleri, zayıf bir ekonomik kalkınma veya dünyanın her tarafında, özellikle gelişmiş ülkelerde yaşanan konjonktürel dalgalanmaya bağlı ekonomik durgunluk, borsa çöküşleri, düşük şirket karları, finansal yeniden yapılanma, özelleştirme operasyonlarındaki yavaşlama, şirket skandalları neticesinde yitirilen güven ve bazı büyük şirketlerin iflaslarının bileşimi olarak sıralandı. 
     Raporda, doğrudan yabancı sermaye yatırımları hareketlerinde yaşanan düşüşün bir yansıması olarak dünyadaki tüm yurtdışı iştiraklerin faaliyetlerinin büyümelerinin de yavaşladığı bildirildi. 
     
     ''TÜRKİYE'NİN YABANCI SERMAYE POLİTİKASI OLMALI'' 
     YASED Başkan Yardımcısı Melih Ayraçman, Türkiye'de 2001 yılında 3.2 milyar dolar olan yabancı yatırım miktarının 2002'de yaklaşık 1 milyar dolara gerilediğini bildirdi. 
     Ayraçman, 1994 yılında ABD Ticaret Müsteşarı Jeffrey Garten'in Türkiye'yi 10 büyük pazar arasında Çin'le birlikte lider pazar olarak gösterdiğini anımsatarak, Türkiye'nin yüksek potansiyeline rağmen gerekli performansı gösteremediğini kaydetti. 
     Türkiye'nin yabancı yatırım sermayesi politikası olması gerektiğini vurgulayan Ayraçman, şunları söyledi 
     ''Türkiye'nin yabancı yatırımlarda uluslararası rekabette yerini alabilmesi için olmazsa olmaz koşul, yatırım ortamını iyileştirme çalışmalarının en hızlı ve başarılı bir biçimde tamamlamasıdır. Çalışmalar tamamlandıktan sonra Türkiye'nin avantajları ve olanaklarının tüm dünyada tanıtımının yapılması çok önemli.'' Ayraçman, Türkiye'nin 10 milyar dolar olan yatırım çekme potansiyelinin 2008 yılından itibaren yılda 30 milyar dolara çıkarılması için altyapı hazırlanmasının gerekliliğine dikkat çekti. 
     
     ''YABANCI YATIRIMCININ ÖNÜNDEKİ ENGELLER KALDIRILMALI'' 
     YASED Genel Sekreteri Dr. Abdurrahman Arıman da Türkiye'nin dünyada özelleştirmeye başlayan ilk ülkelerden biri olmasına rağmen pek fazla yol katedemediğini söyledi. 
     Arıman, 1980'li yılların 2. yarısında başlayan özelleştirme hareketlerinin 5-6 milyar dolar getirisi bulunduğunu, bu rakamın Özelleştirme İdaresi tarafından harcanan rakama yakın olduğunu kaydetti. 
     Yabancı sermaye girişi konusunda 32. sırada bulunan Türkiye'nin 2002'de 49. sıraya düştüğünü belirten Arıman, Türkiye'nin potansiyelini yeterince kullanamadığına dikkat çekti. 
     Arıman, Türkiye'nin yabancı sermaye stoku bakımından 18 milyar dolar gibi düşük bir stoka sahip olduğunu bildirdi. 
     Ülkelerin yatırım çekebilmek için yatırım ortamında çeşitli düzenlemeler yaptıklarına işaret eden Arıman, bununla daha şeffaf, sıkça değişmeyen kurallara sahip, ileriye dönük tahminler yapabilen ve güvenilir yatırım ortamını yatırımcıya garanti eden bir sistemin oluşturulacağını ifade etti. 
     Arıman, yabancı yatırım çekebilmek için yatırımcının önündeki engellerin kaldırılması, uygulanan standartların geliştirilmesi ve ayrımcı muamelenin ortadan kaldırılması gerektiğini dile getirdi. 
     
</TEXT>
</DOC>
