<DOC>
<DOCNO> 177461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko35.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlardan açıklama Oğullarımızın Etibor ihalesiyle ilgileri yok 
</HEADLINE>
<TEXT>

     Maliye Bakanı Kemal Unakıtan ile Ulaştırma Bakanı Binali Yıldırım birlikte bir basın toplantısı düzenleyerek, oğulları Abdullah Unakıtan ve Erkan Yıldırım ile ilgili iddiaları yanıtladı. 
     Maliye Bakanı Unakıtan, Ulaştırma Bakanlığı'nda düzenlenen basın toplantısında, Bandırma Etibor A.Ş'nin Edincik beldesindeki dinlenme tesisleri ihalesini ''oğlu Abdullah Unakıtan ile Ulaştırma Bakanı Binali Yıldırım'ın oğlu Erkan Yıldırım'ın ortağı olduğu Denport İnşaat ve Liman işletmeciliği şirketinin kazandığına'' ilişkin haberi yalanladı. 
     Unakıtan, ''anlaşılan o ki bizim yapmış olduğumuz hizmetlerden rahatsız olan birileri, artık çocuklarımıza da bir bedel ödetmeye kalkmaktadırlar'' dedi. 
     Bir insanın tenkit edilebileceğini ancak asla yalan yazılmaması gerektiğine işaret eden Unakıtan, şöyle konuştu 
     ''Bildiğiniz gibi hükümet, son zamanlarda soyguncuların, hortumcuların üzerine kararlı bir şekilde gitmektedir. Hükümetin tutumundan rahatsız olanlar çıkacaktır. Ama hükümet kararlı tutumundan vazgeçmeyecektir. Bizi hiç kimse yıldıramayacak, halkımıza hizmet için geldik, halkımızın bir lokma ekmeği ile oynamaya kalkanlar, halkı iliklerine kadar sömürenlere hiç rahat vermeyeceğiz, onların üzerine gideceğiz. Bu hortumcuların üzerlerine gitmeye bundan sonra da devam edeceğiz.'' Soyguncuların, hortumcuların yolunu kestiklerini ve daha önce yaptıklarının üstüne gideceklerini ifade eden Unakıtan, şöyle devam etti 
     ''Bununla ilgili olarak, masa başında yaratılmış belki iftiralarla karşılaşabiliriz. Fakat bizi asla ve kata yıldıramaz, Türkiye eski Türkiye değildir. Eskiden otururlardı, siyasileri karalamak suretiyle bir takım işleri yaptırma girişimleri belki olabilirdi ama artık böyle haberler bizi asla yıldıramaz.'' 
     
     DAVA AÇACAĞIZ 

     Ulaştırma Bakanı Binali Yıldırım ile birlikte, haber konusunda yasal yollara başvurma karar aldıklarını belirten Unakıtan, ''Şahıslarına şereflerine, onurlarına dokunan haberler konusunda, herhalde çocuklarımız da başvuracaklardır. Basın konseyini göreve davet ediyorum'' dedi. 
     Herkesi ''çamur at izi kalsın'' dönemine son vermeye çağırdığını ifade eden Unakıtan, bu konuda basından destek istedi. 
     Hükümetin yaptığı operasyonların bir ''temizlik operasyonu'' olduğunu da anlatan Unakıtan, ''Memleketimizi artık her türlü pislikten korumamız lazım, yılmadan üzerlerine gitmemiz lazım. Bu medyanın, halkın, Türkiye'yi sevenlerin görevi. Bu kabil yalanlara, iftiralara, tehditlere, bizim prim vermememiz lazım.'' 

     
</TEXT>
</DOC>
