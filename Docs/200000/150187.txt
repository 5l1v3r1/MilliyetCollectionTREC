<DOC>
<DOCNO> 150187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun48.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Kıbrıs'ın tümü AB toprağı olamaz'' 
</HEADLINE>
<TEXT>

     KKTC Cumhurbaşkanı Rauf Denktaş, bazı muhalefet parti liderlerinin, AB Dönem Başkanı Yunanistan'ın Başbakanı Kostas Simitis'in, Kıbrıs Rum kesimini ziyareti sırasında görüşme davetine sıcak bakmalarını eleştirerek, ''Muhalefet bizi dışa karşı zayıf ve parçalanmış gösterirse, haliyle işimiz daha zor olur'' dedi. 
     İstanbul'da bulunan Cumhurbaşkanı Denktaş, KKTC'deki Radyo Güven'e telefonla yaptığı açıklamada, ''muhalefetin, Kuzey Kıbrıs Türk Cumhuriyeti'nin egemenliğinin önemli olmadığı'' yönündeki yaklaşımlarının yanlış olduğunu ifade etti. Denktaş, şunları söyledi 
     ''Halkı temsil ediyorum diyen muhalefet, 'Kuzey Kıbrıs Türk Cumhuriyeti önemli değil, egemenlik önemli değil' diyerek bizi dışa karşı zayıf ve parçalanmış gösterirse, haliyle işimiz daha da zor olur.'' Bazı çevrelerin yeni bir durum doğuyormuş gibi bir hava yaratmaya çalıştığını ifade eden Denktaş, ''Bir şey değişmiş değildir. Kıbrıs'ın tümü Avrupa Birliği toprağı olamaz. Türkiye'nin uluslararası anlaşmalardan doğan hakları var ve bu haklar korunacaktır, ki bu korumanın adımı da Kuzey Kıbrıs Türk Cumhuriyeti'nin devamını sağlamaktır'' dedi. 
     ''Devamlı surette AB'ye, Kıbrıs'ın tümünü almadıklarını, alamayacaklarını hatırlattıklarını'' kaydeden Denktaş, AB'ye seslenerek, ''Eğer Kıbrıs'ın tümünü AB'ye almak istiyorsanız, Kuzey'de Kuzey Kıbrıs Türk Cumhuriyeti var ve bizimle de direkt temasta bulunmalısınız'' diye konuştu. 
     Cumhurbaşkanı Denktaş, ekonominin eşitlenmeden Rumlarla birleşilmesinin veya AB'ye girilmesinin, Rumların Kıbrıs'a hakim olmalarına razı olmak anlamına geleceğini söyledi. 
     Annan planının yeniden görüşülmesinin yanlış olacağını dile getiren Denktaş, ''Olmazsa olmazlarımızı içermeyen herhangi bir görüşmeyi tekrar başlatmak hata olur'' dedi. 
     Mücadelenin sürdüğünü ifade ederek, yeni bir safhaya giren mücadelenin birlik ve beraberlik içinde sürdürülmesi gerektiğini vurgulayan Denktaş, ''Bir şey değişmiş değildir, KKTC vardır ve var olmaya devam edecektir'' diye konuştu. 
     





</TEXT>
</DOC>
