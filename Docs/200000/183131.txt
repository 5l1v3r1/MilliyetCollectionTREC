<DOC>
<DOCNO> 183131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eleştirilen New York Borsası Başkanı istifa etti 
</HEADLINE>
<TEXT>

     Wall Street borsası olarak da bilinen New York Borsası'nın Başkanı Dick Grosso, görevinden istifa etti. 
     İstifasını olağanüstü yönetim kurulu toplantısı sırasında sunan Grosso, kendisine 139.5 milyon dolar emeklilik tazminatı ödeneceği yolundaki haberler üzerine birçok çevrenin eleştiri hedefi haline gelmişti. Dün de 4 büyük emeklilik fonunun yöneticileri, 139.5 milyon doların bir borsa başkanı için çok fazla olduğunu belirterek, Grosso'dan çekilmesini istemişlerdi. 
     Wall Street'in en büyük yatırım bankalarının yöneticilerinin de katıldığı borsa yönetim kurulu toplantısı, seans sona erdikten sonra yapıldı ve Grosso'nun istifası kabul edildi. 
     Borsa yönetimi, başkana ödenecek tazminat tutarını ilk kez açıklıyor. Yaklaşık 10 gün önce yapılan açıklamanın ardından Grosso'nun sözleşmesi 2007 yılına kadar uzatılmıştı. Grosso, 36 yıldır New York borsasında çalışıyor ve son 8 yıldır da başkanlık yapıyordu. Borsa başkanlarının emeklilik tazminatları, her yıl yönetim kurulu tarafından belirlenen miktarların toplamından oluşuyor. 
     Grosso'ya ödenecek tazminatı eleştiri konusu yapan çevreler, borsanın kar amacı gütmeyen bir kuruluş olduğunu, dolayısıyla bu oranda büyük tazminat ödeyemeyeceğini savunuyorlar. 
     
</TEXT>
</DOC>
