<DOC>
<DOCNO> 171105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yazar/cemal.html </URL>
<DATE> 2003/07/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Süngünün ucunda 
</HEADLINE>
<TEXT>

   
   Öncelikle belirtmekte yarar var Süngünün ucunda ne laiklik olur, ne de demokrasi 
   Yirmi birinci yüzyılın Türkiyesi'nde laik demokratik Cumhuriyet'in güvencesi artık askerin süngüsü değil, asker - sivil ayrımı yapmaksızın örgütlü toplumun gücü ve halkın iradesidir. Demokrasi içinde laik Cumhuriyet'in devamını en iyi sivil toplum sağlar. Demokrasiden yoksun laik Cumhuriyet'in bir ayağı çukurda demektir. 
   Bir başka deyişle 
   Laikliği korumanın en güvenceli yolu demokrasinin kendisidir. Laik Cumhuriyet'le demokrasi iç içedir. Demokrasinin gelişmesi laik Cumhuriyet'i zayıflatmaz, tersine güçlendirir. 
   Bir daha altını çizin 
   Hem sivilin hem askerin tehlikeli bir oyuna karşı uyanık olmalarında yarar var. Bu tehlikeli oyun, cumhuriyetle demokrasiyi karşı uçlara yerleştirerek askeri kışkırtmak isteyenlerin oyunudur. 
   Bu oyunun sahipleri öteden beri Türkiye'ye demokrasiyi çok görenlerdir. Türkiye'yi ikinci sınıf demokrasiye layık görenlerdir. 
   Şimdi bu oyunu yeniden sahneleme çabasındalar, çünkü Türkiye'nin Avrupa yolunu kesmek istiyorlar. 
   Yazılan senaryo basit 
   Fazla demokrasi Türkiye'yi böler, Türkiye'ye din devletini getirir. Bu nedenle, AKP hükümetinin Avrupa Birliği'ne uyum gerekçesiyle hazırladığı paketlere aldanmayın. 
   Devam ediyorlar 
   AKP'nin gizli gündemi var. AB nasıl olsa Türkiye'yi almayacak. Ama bu hükümet, AB bahanesiyle askeri zayıflatacak, böylece laiklik açısından en büyük engeli zamanla etkisiz kılıp 'gizli emeli'ne giden yolu açacak. 
   Ve noktayı şöyle koyuyorlar 
   Oyuna gelmeyin, AB'nin gerektirdiği demokratik hukuk devleti adımlarını ileri götürmeyin, özellikle hükümetin TBMM gündemine getirmeye hazırlandığı 7. Uyum Paketi'ne karşı çıkın 
   Çünkü bu paket, Milli Güvenlik Kurulu Genel Sekreterliği'nin yetkileriyle birlikte askerin hükümet ve sivil yönetim üstündeki etkisini buduyor. 
   Özetle 
   AB zaten olmayacak bir hayaldir AB uğruna laiklikten de olmayalım az demokrasiyle idare edelim. 
   Bunun adı malum 
   Demokrasi korkusu 
   Türkiye'de demokrasiyi ikinci sınıflığa mahkum etmek isteyenler çok uzun yıllardır bu korkuyu yaşıyorlar. 
   Bu korkuyla yaşanmaz 
   Bu korku, Türkiye'nin önünü yeterince kapadı, daha fazla kapatamaz. 
   TBMM'den geçen 6. Paket'ten sonra 7. Paket de Türkiye'nin yıllardır özlemini çektiği demokratik hukuk devleti adımlarını içeriyor. Bu düzenlemeler Türkiye'nin önünü açar, kapatmaz. 
   Dileriz, 6. Paket'te olduğu gibi 7. Paket için de AKP ile CHP arasında işbirliği yaşanır. 
   Siyasal bakımdan artık Türkiye'de demokrasinin ve Avrupa'nın yolunu kesmek isteyenlerin oyununa gelmeyecek kadar tecrübeli bir ülkede yaşadığımızı sanıyorum. 
   Son bir kez daha 
   Yirmi birinci yüzyılın Türkiyesi'nde artık süngünün ucunda ne demokrasi olur, ne de laiklik. 
   Siviliyle askeriyle bu gerçeği içimize sindirme vaktidir. 
   
      
   
</TEXT>
</DOC>
