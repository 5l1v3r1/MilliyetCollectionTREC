<DOC>
<DOCNO> 198292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy10.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
4 'canlı bomba' parçalandı 
</HEADLINE>
<TEXT>

   Emniyet, 4 saldırıda aynı tip bomba ve kamyonet kullanıldığını belirtti 
   SERHAT ÜNAL İstanbul 

   
   İstanbul'daki saldırıları gerçekleştiren dört intihar eylemcisinin de olaylarda parçalanarak öldüğü açıklandı. 
   İstanbul Emniyet Müdür Yardımcısı Halil Yılmaz, dün saldırılara ilişkin bilgi verdi. Yılmaz, saldırıların Neve Şalom Sinagogu'nun önüne gelen 34 ZR 099 plakalı beyaz renkli, Beth Israel Sinagogu arka sokağına gelen 34 UHK 68 plakalı kırmızı renkli Isuzu marka kamyonetlerin kasalarına yerleştirilmiş el yapımı düzenekli amonyum nitrat nitrit iyonları nitro selüloz karışımı bombalarla gerçekleştirildiğini söyledi. 27 kişinin yaşamını yitirdiği, 262 kişinin de yaralandığı saldırıları gerçekleştiren iki canlı bombanın parçalanarak öldüğünü belirten Yılmaz, bu olaya ilişkin DGM'ye sevk edilen 6 kişinin de "yasadışı örgüte yataklık"tan tutuklandığını kaydetti. 
   Yılmaz, HSBC binası önüne 34 UVD 06 plakalı, İngiltere Başkonsolosluğu binası önüne 34 VCV 25 plakalı 1995 model beyaz renkli kapalı kasa Hino marka kamyonetlerle gelen eylemcilerin, kasalara yerleştirilmiş aynı tür bombayla duraksamadan saldırıları gerçekleştirdiklerini kaydetti. 30 kişinin öldüğü, 450 kişinin de yaralandığı saldırıları gerçekleştiren iki eylemcinin de parçalandığını söyleyen Yılmaz, silahlarla ele geçen 12 kişinin de tutuklandığını belirtti. 
   
   
   
   
   
   
</TEXT>
</DOC>
