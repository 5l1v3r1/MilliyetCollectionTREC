<DOC>
<DOCNO> 191852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo08.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, 5 haftadır galibiyeti unuttu 
</HEADLINE>
<TEXT>

     Konyaspor, Galatasaray'ı kendi sahasında 1-0 yendiği Süper Lig'in 5. haftasından bu yana galibiyet yüzü göremedi. 
     Bu sezon yükseldiği Birinci Süper Lig'e, yaptığı transferlerle iddialı giren Konyaspor, ilk haftalarda oynadığı futbolla göz doldurdu. 
     Ligin ilk 4 haftasını 5 puanla kapatan yeşil-beyazlı ekip, 5. haftada kendi sahasında 3 büyüklerden Galatasaray'ı konuk etti. Sarı-kırmızılı ekibi 1-0 yenmeyi başararak, Konya'dan puansız gönderen Konyaspor, bu karşılaşmadan sonra ligdeki iddiasını artırdı. 
     gençlerbirliği deplasmanına giden Konyasporlular, Galatasaray maçından kalan rehavetinin kurbanı oldu. Gençlerbirliği'ne 4-0 yenildikten sonra Bursaspor deplasmanından da yenik ayrılan yeşil-beyazlı ekip, kendi sahasında Fenerbahçe'yi konuk etti. Konyaspor, güçlü rakibi karşısında fazla dayanamadı ve iyi oyuna rağmen sahasında 4-2 yenilmekten kurtulamadı. 
     Adanaspor deplasmanından beraberlikle dönen Konyaspor, geçen hafta, ligde son sırada bulunan Akçaabat Sebatspor ile kendi sahasında karşılaştı. Yeşil-beyazlılar, kendi seyircisi önünde, iyi oynamayan rakibine karşı galip gelemedi. 
     Galatasaray maçından sonra 3'ü deplasman olmak üzere 5 maçta kendi kalesinde 11 gol gören Konyaspor, rakip kaleleri 4 kez havalandırırken, sadece 2 puan alabildi. 
     
</TEXT>
</DOC>
