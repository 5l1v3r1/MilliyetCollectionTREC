<DOC>
<DOCNO> 196539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun13.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de "Bush isterisi"... 
</HEADLINE>
<TEXT>

     İngiltere'de ABD Başkanı George Bush'un ziyareti nedeniyle alınan olağanüstü güvenlik önlemleri çerçevesinde, baz istasyonlarını devre dışı bırakmaları istenen GSM operatörleri, polisin bu talebini reddetti. 
     Cep telefonu kullanılarak bir patlayıcının devreye sokulabileceği ihtimali gerekçesiyle GSM operatörlerinden kent merkezindeki baz istasyonlarını kapatmalarını isteyen güvenlik güçlerine, başta en büyük operatör Orange olmak üzere tüm GSM operatörlerinden olumsuz yanıt geldi. 
     Orange şirketinin sözcüsü, Bush için yapılan güvenlik operasyonunu ''büyük bir isteri'' olarak nitelendirdi. 
     ''Yabancı bir devletin başkanı geliyor diye abonelerini zor durumda bırakamayacaklarını'' belirten sözcü, ''Bize ancak ulusal güvenliğimizi tehdit eden bir durumda bu taleple gelinebilir. Bu da savaş halidir. Şimdiyse böyle bir durum yok, sadece bir Bush isterisi yaşanıyor o kadar. Kimse bizim de bu isteriye kapılmamızı beklemesin'' dedi. 
     GSM operatörü Vodafone'un sözcüsü de, polisin kendilerini baz istasyonlarını devre dışı bırakmaya zorlayamayacağını bildirdi. 
     T-Mobile adlı şirketten yapılan açıklamada da, ''abonelerini perişan etmeyi gerektiren ciddiyette bir sorun olmadığı'' kaydedildi. 
     Bu arada, polisin talebinin arkasında yalnızca cep telefonu sinyalleriyle bir patlayıcının devreye sokulması ihtimali bulunmadığı belirtiliyor. Polisin, kent merkezinde düzenlenecek gösterilerde cep telefonu yardımıyla organizasyonun yürütülmesinden de rahatsız olacağı kaydediliyor. 
     Ayrıca, GSM operatörleri ve abonelerin haberi olmadan, polisin, kent merkezindeki baz istasyonu sinyallerini devre dışı bırakmayı denediği iddia ediliyor. 
     
</TEXT>
</DOC>
