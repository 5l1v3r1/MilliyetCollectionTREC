<DOC>
<DOCNO> 172955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun03.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta bir petrol hattı yanıyor 
</HEADLINE>
<TEXT>

     Irak'ın başkenti Bağdat'ın 200 kilometre kuzeyindeki Baiji rafinerisi yakınlarında bulunan ve Bağdat'taki önemli elektrik santrallerinden birini besleyen gaz boru hattında yangın çıktığı bildirildi. 
     Rafineriden adını açıklamayan bir mühendis, AFP muhabirine yaptığı açıklamada, gaz boru hattının Kerkük'ten, Bağdat'ın 10 kilometre kuzeyindeki Taci'de bulunan elektrik santraline uzandığını, eski ancak önemli bir hat olan bu boruda 2 gün önce onarım çalışmalarının yapıldığını belirtti. 
     Mühendis, dün akşam bir patlama duyulduğunu, ancak patlamanın sabotaj sonucu mu meydana geldiğini yoksa eski borulardan mı kaynaklandığını bilmediğini açıkladı. 
     Patlamanın ardından vanaların derhal kapatıldığını kaydeden mühendis, personelin, gazın yanarak tükenmesini beklediğini söyledi. 
     Gaz boru hattı yakınlarındaki El-Karada mahallesinden bir görgü tanığı da, dün akşam bir patlama duyduğunu anlatmıştı. 
     Amerikan helikopterlerinin üzerinde uçtukları boru hattından yoğun siyah dumanların yükseldiği kaydedilmişti. 
     Irak'ın en önemli rafinerisi olan Baiji rafinerisi, 1991'deki Körfez Savaşı'nda ağır hasar görmüştü. 
     
</TEXT>
</DOC>
