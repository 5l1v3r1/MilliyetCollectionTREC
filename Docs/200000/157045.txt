<DOC>
<DOCNO> 157045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun11.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Türkçe kursları... 
</HEADLINE>
<TEXT>

     Irak'ta Saddam rejimi sırasında yasak olan Türkçe dersleri, Türkmen Cephesi Bağdat Kolu'nda verilmeye başladı. 
     El Mustansıriye caddesindeki Türkmen Cephesi Bağdat Kolu'nda başlayan Türkçe kurslarının ilkine, aralarında bazı Arapların da bulunduğu 40 kişi katılıyor. 
     Bağdat Üniversitesi Diller Fakültesi Türkçe Bölümü öğretim üyeleri Ahmet Ferman Yolcu ve Ahmet Abdullah Veli'nin öğretmenliğini yaptığı kurs iki ay sürecek. Kursiyerler, haftada 4 saat öğrenim görecek. 
     Türkmen Cephesi'nde Türkçe kurslarından sorumlu olan, Bağdat Üniversitesi Diller Fakültesi öğretim üyelerinden Doç. Dr. Çoban Hıdır Haydar, kursların iki aylık dönemlerle tekrarlanacağını söyledi. 
     Türkmenlerin, Saddam rejimi sırasında baskı altında kültürlerini ve dillerini yaşatmaya çalıştıklarını belirten Haydar, ''Birçok Türkmen, Türkmence konuşsa da Türkçe yazıp okuyamıyor. Biz bu eğitimle, Irak'ta yaşayan Türkmenlerin kendi dillerini Latince okuyup yazmasını sağlayacağız'' dedi. 
     Ortak bir dilin paylaşılmasıyla Türkmenler arasındaki birliğin de güçleneceğini belirten Haydar, ''İlk kurs bazı imkansızlıklar içerisinde gerçekleşiyor. Kursun yapıldığı salon, bu iş için çok uygun değil. Bunu gelecek kurs döneminde düzeltmeye çalışacağız. Ayrıca Türkçe okuma kitaplarına, kitaplara ve gazetelere ihtiyacımız var'' diye konuştu. 
     
</TEXT>
</DOC>
