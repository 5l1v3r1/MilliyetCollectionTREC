<DOC>
<DOCNO> 182448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko19.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Praktiker 25. yaşını kutluyor... 
</HEADLINE>
<TEXT>

     Praktiker Yapı Marketleri A.Ş. Türkiye Genel Müdürü Werner Müller, Türkiye'deki mağazalarında yaklaşık 40 bin çeşit ürün sattıklarını ve bunun yüzde 80-85'ini yerli üreticiden aldıklarını söyledi. 
     Praktiker'in bu yıl dünyada 25., Türkiye'de ise 5. yılını kutlaması dolayısıyla Yunanistan'ın başkenti Atina'daki Praktiker Hellas mağazasına bir basın gezisi gerçekleştirildi. 
     Müller, burada yaptığı konuşmada, Türkiye ve Yunanistan arasında iklim, kültür, müzik, yemek ve dans gibi benzerlikler olduğuna dikkat çekti. 
     Praktiker Hellas'ın tüm dünyadaki mağazalar arasında ''en başarılı mağaza'' olduğunu ifade eden Müller, bu başarının arkasında müşteri kültürüne uyumun yattığını, Türkiye'de de son bir yıldır bunun uygulandığını anlattı. 
     ''Türkiye'de Praktiker mağazalarında yaklaşık 40 bin çeşit ürün satıyoruz'' diyen Müller, hedef kitlelerinin ise özellikle kadın müşteriler olduğunu söyledi. 
     Müller, ''Kadınlara yönelik daha fazla ürün sunuyoruz. Evle ve özellikle de mutfakla ilgili ürünlerimize ağırlık veriyoruz. Praktiker'in felsefesi olan 'Kendin Yap', Türkiye'de çok fazla uygulanmıyor. O nedenle genelde hazır ürünler satıyoruz'' dedi. 
     Türkiye'deki mağazalarda cinsiyetlere göre ürün sunumu konseptinin satışlar sonucunda oluştuğunu dile getiren Müller, kısa bir süre sonra Güneşli'de açılacak yeni Praktiker'de de bu konsepti sergileyeceklerini anlattı. 
     Müller, ''Mağazalarımızda satılan 40 bine yakın ürün çeşidinin yüzde 80-85'ini yerli üreticiden alıyoruz. Bazı ürünler sadece Praktiker için üretiliyor'' diye konuştu. 
     Praktiker Hellas Genel Müdürü Selalmazidis Ionnis de, Yunanistan'da kişi başına düşen milli gelirin 14 bin 750 euro olduğuna dikkat çekerek, ülkedeki enflasyonun yüzde 3.7 olduğunu söyledi. 
     Yunanistan'daki mağazalar ve satış konsepti hakkında da bilgi veren Ionnis, ''Yunanistan'da da 'Kendin Yap' felsefesinden hoşlanılmıyor. Bu felsefe Kuzey Avrupa ülkelerinde çok beğeniliyor. Biz de daha çok hazır eşya satıyoruz'' dedi. 
     
</TEXT>
</DOC>
