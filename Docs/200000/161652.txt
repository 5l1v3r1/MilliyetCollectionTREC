<DOC>
<DOCNO> 161652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun07.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan şok rapor Irak'ta kimyasal silah yok 
</HEADLINE>
<TEXT>

     ''Irak'ta kimyasal silah bulunduğuna ilişkin güvenilir bir bilgi olmadığının ABD resmi raporlarında geçmesine karşın'', bu ülkeye kitle imha silahları gerekçe gösterilerek savaş açıldığı ileri sürüldü. 
     Reuters'ın haberine göre, Savunma Bakanlığı'nın Eylül 2002'de hazırladığı gizli bir Irak raporunda, ''bu ülkede kimyasal silah bulunduğuna ilişkin güvenilir bir bilgiye sahip olunmadığının belirtildiği'' bildirildi. 
     Pentagon kaynaklarına dayanılarak verilen habere göre, Savunma İstihbarat Ajansı DIA tarafından hazırlanan raporda, Irak'ın kimyasal silahlarının varlığıyla ilgili ''güvenilir bilginin olmadığı'' cümlesinin geçtiğini yetkililer teyit ediyor. Bu konudaki haberlerin ABD medyasında yayımlanmasının ardından ortaya çıkan yoğun tartışmalar üzerine bir açıklama yapan DIA Başkanı Koramiral Lowell Jacoby, ''bu cümlenin tek başına bir anlam ifade etmediğini'' belirterek, ''bu rapor çok detaylı, uzun bir belge. DIA, Irak'ta kitle imha silahları üretim programı olduğuna o dönemde de inanıyordu'' dedi. 
     
</TEXT>
</DOC>
