<DOC>
<DOCNO> 185559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko27.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Merkez Bankası, ihracatçılar için daha sevimli hale gelmeli 
</HEADLINE>
<TEXT>

     Devlet Bakanı Kürşad Tüzmen, Türk lirasındaki aşırı değerlenme nedeniyle ortaya çıkan köpüğün alınması, Merkez Bankası'nın Türk ihracatçısı için daha sevimli bir kurum haline gelmesi gerektiğini söyledi. 
     Tüzmen, bugün başlayacak İran ticaret heyeti gezisi öncesinde düzenlediği basın toplantısında, basın mensuplarının sorularını yanıtladı. 
     Bakan Tüzmen, döviz kurlarında bir köpük oluştuğu ve bunun alınması gerektiğine dönük açıklamalarının hatırlatılarak, bu köpüğün nasıl alınacağının sorulması üzerine şöyle dedi 
     ''Piyasa ile beraber hareket etmek, ihracatçıya dünya fiyatlarından girdi temin etmek gerekli. Halen yüzde 5 civarında olan ihracatçıların vadeli piyasayı kullanım oranı artırılmalı. Bir de Merkez Bankası'nın Türk ihracatçısı için daha sevimli hale gelmesi gerekir.'' Dünyadaki tüm dış ticaretten sorumlu bakanlar gibi kendisinin de değerlenen bir yerli para biriminden memnun kalmasının düşünülemeyeceğini belirten Tüzmen, şöyle devam etti 
     ''Aşırı değerlenen TL varken memnuniyetsizliğim artıyor. Burada bir köpük var. Türkiye'ye ciddi yabancı sermaye girişi yok. Dış ticaret fazlamız yok. Ekonomide tam istihdam yok. Kapasite kullanımı tam değil. O zaman TL'deki değer artışını açıklamak mümkün olmuyor. 
     Bu suni artışın önümüzdeki günlerde dengeye kavuşacağına inanıyorum. Sadece ihracatta değil, taşımacılık, turizm, müteahhitlik sektöründe de kurdaki aşırı değerlenmeden dolayı yurtdışına kaynak aktarımı yapılıyor.'' Bakan Tüzmen, ithalattaki hızlı artışa da dikkat çekerek, ihracatın ithalatı karşılama oranının yüzde 60'lara inmemesini arzuladıklarını, bu konuda temkinli yaklaştıklarını vurguladı. 
     İhracatçının moralinin bozulmaması gerektiğini kaydeden Tüzmen, Maliye Bakanlığı'nın ihracatta KDV iadelerindeki hızlı artış nedeniyle hayali ihracat incelemesi başlattığı yolundaki soruya da ''Ne kadar zorluklar altında çalışan ihracatçıların, böyle yasal olmayan yollara gitmeyeceklerine inanıyorum. Türkiye'yi düşünen ülkesini seven ihracatçının bu yollara tevessül etmeyeceğine inanıyorum'' yanıtı verdi. 
     
</TEXT>
</DOC>
