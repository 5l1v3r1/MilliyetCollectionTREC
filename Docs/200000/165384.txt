<DOC>
<DOCNO> 165384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko31.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antonio Bene Almanya'da geçen yıl 9 bin Fiat Doblo satıldı 
</HEADLINE>
<TEXT>

     Tofaş'ın CEO'su Antonio Bene, Türk mühendisinin ve Türk işçisinin emeği olan Fiat Doblo'nun Almanya pazarında güçlenmesinin en büyük arzuları olduğunu söyledi. 
     Tofaş Almanya Temsilciliği'nin açılışı nedeniyle Frankfurt Alte Oper Restaurant'ta verilen kokteylde konuşan Bene, Tofaş Türk Otomobil Fabrikası'nın 32 yıllık geçmişi ile Türkiye'nin en büyük sanayi kuruluşlarından biri olduğunu belirterek, 1990'lı yıllarda başlayan ihracatlarının Fiat Doblo ile devam ettiğini söyledi. 
     Fiat Doblo'nun İtalya, Almanya, Fransa ve İngiltere başta olmak üzere dünyanın 54 ülkesine ihraç ettiklerini ifade eden Bene, ''Doblo'nun ihracatına 2000 yılının son çeyreğinde başladık. Mayıs sonu itibari ile yaklaşık 1,5 milyar euro gelir elde ettik'' dedi. 
     Almanya'da 2 milyon 500 bir Türk vatandaşının yaşadığına dikkat çeken Bene, ''Geçtiğimiz yıl Almanya'da 9 bin adet Fiat Doblo satıldı. Bizim Tofaş olarak amacımız, Fiat Auto Almanya ile kooperasyon içinde kurulmuş olan temsilciliğimiz üzerinden müşterilerimiz ile güven ve hizmet ilişkisi içinde Fiat Doblo satışlarını Türklerin ikinci anavatanı olan Almanya'da artırmaktır'' dedi. 
     Almanya'daki Türk varlığının her geçen gün kendini iyiden iyiye hissettirmekte olduğunu vurgulayan Bene, şöyle devam etti 
     ''Almanya'da yaşayan Türklerin, Türk malı ürünlere karşı olan duyarlılığı dikkat çekmekte. Örneklerini yiyecek-içecek sektörü, dayanıklı tüketim malları, turizm sektörü gibi birçok alanda görmek mümkün. Benzer duyarlılığı otomotiv sektöründe de görebileceğimize inanıyoruz. Almanya'da satılan her Fiat Doblo'nun Türk ekonomisine katma değer olarak geri döndüğünü hatırlatmak isterim.'' Tanıtım kokteyline Frankfurt Başkonsolosu Ali Rıza Çolak, Mainz Başkonsolosu Ali Rıfat Köksal, Tofaş CEO'su Antonio Bene, Fiat Auto Almanya Hafif Ticari Araç Müdürü Dirk Kirschenhofer, Hafif Ticari Araç Marka Müdürü Thomas Rompel, Tofaş Dış Ticaret ve Kontrat Yönetim Müdür Vekili Murat Arcan, Tofaş Almanya Temsilcisi Ali Haydar Berkpınar ve Almanya'daki önde gelen Türk işadamları katıldı. 
     
</TEXT>
</DOC>
