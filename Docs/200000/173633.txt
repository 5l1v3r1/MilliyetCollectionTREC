<DOC>
<DOCNO> 173633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yasam/yas04.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda kana doymuyor 
</HEADLINE>
<TEXT>

   Düğün sezonunun da açılmasıyla, sadece oraya buraya ateş açarak 'sevinebilen ' magandaların döktüğü kan da artmaya başladı. İşte, Türkiye'nin üç ayrı kentinden, ikisi can alan, üç maganda haberi... 
   
   Beline koyarken silahı ateş aldı    Sivas'a bağlı Gürün'de, bir düğün dönüşü havaya ateş eden Serdar Şahin, beline koymaya çalıştığı silahı ateş alınca önce kendini, sonra arkadaşı Meksel Kabasakal'ı vurdu. Beypınar Köyü'nde yaşayan Şahin 32 ve Kabasakal 24 , Güneşköy'de bir yakınlarının düğününe gitti. Düğünden sonra köye dönmek üzere yola çıkan iki arkadaştan Şahin, ruhsatsız silahıyla havaya birkaç el ateş açtı. Silahını beline sokmaya çalışan Şahin'in tabancası bu sırada ateş aldı. 
   
   Arkadaşı öldü 
   Tabancadan çıkan kurşun Şahin'in elini delip geçtikten sonra arkadaşı Kabasakal'a isabet etti. Kalçasından ağır yaralanan Kabasakal'a ilk müdahale, Gürün Devlet Hastanesi'nde yapıldı. Ancak iki ay sonra baba olmayı bekleyen Kabasakal, aşırı kan kaybından can verdi. Güvenlik güçlerine teslim olan Şahin ise tutuklandı. 
   
      Şişe yerine Ali'yi vurdu    Gölcük Mahmuriye Köyü'nde, iddialara göre üç gencin atış talimi , 6 yaşındaki bir çocuğun ölümüne neden oldu. 
   Evinin önünde dün öğle saatlerinde arkadaşlarıyla oynayan Ali Şenol 6 , aniden yere düştü. Başından kan akan Ali, yere düşünce başını çarptı sanılarak Gölcük Devlet Hastanesi'ne, oradan da Kocaeli Devlet Hastanesi'ne götürüldü. Burada çekilen röntgende, Ali'nin kafatasına bir mermi saplandığı anlaşıldı. İstanbul SSK Göztepe Hastanesi'ne sevk edilmesi kararlaştırılan talihsiz çocuk için İstanbul'dan tam donanımlı ambulans talep edildi. Ambulans İzmit yolundayken, yoğun bakımdaki Ali son nefesini verdi. 
   
   Babanın ambulans öfkesi 
   Küçük Ali'nin babası Hüseyin Şenol, ambulansın zamanında gelmemesine tepki gösterdi. Şenol, Kocaeli'nde tam donanımlı ambulans bulunmamasını 'skandal' olarak niteledi ve "Çocuğumu toprağa verdikten sonra bu olayın peşini bırakmayacağım" dedi. Olay yerinde inceleme başlatan jandarma, dizdikleri şişelere ateş ettikleri belirlenen üç genci gözaltına aldı. 
   
   Düğün konvoyunda 'polis' maganda    ERSİN ERCAN Bolu DHA 
   Bolu'da polis, havaya ateş açıldığı ihbarı üzerine Mehmet Adanır ile Yelda Çetin'in düğün konvoyunu durdurdu. 
   Konvoyun çevresinde 15 adet 9 milimetrelik 'kuru sıkı' mermi kovanı bulan polis, Celal Şentürk'ü kuru sıkı tabancasıyla yakaladı. Aramada 3 boş 'gerçek' mermi kovanı daha bulununca, bu silahın sahibi soruldu. Konvoydakiler sessiz kalınca, nöbetçi savcıdan arama izni alındı. 6 polis ekibi, 50 aracı ve araçta bulunanları, kadınlar da dahil, tek tek aradı. 
   Ancak aranan maganda, el konan 'düğün kaseti'nde bulundu. Görüntülerden gerçek silahı kullanan kişinin, Sakarya Emniyet Müdürlüğü'nde görevli polis memuru G.K. olduğu belirlendi. Polis memuru G.K. konvoyda bulunamazken hakkında işlem yapılması için Sakarya Emniyet Müdürlüğü'ne yazı gönderildi. Düğün sahipleri aramaya tepki gösterdi. 
   
   
</TEXT>
</DOC>
