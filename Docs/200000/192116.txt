<DOC>
<DOCNO> 192116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/siyaset/siy02.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nesin, şeriat karşıtı konferans yapacaktı' 
</HEADLINE>
<TEXT>

   Yazar Hıfzı Topuz, Türk basınının serüvenini yazdı. Topuz, Turan Dursun'un "Beni öldürecekler" dediğini, Aziz Nesin'in de şeriatçılığa karşı uluslararası bir konferans düzenlemek istediğini anlattı 
      ÖNAY YILMAZ İstanbul 

   
   Gazeteci - yazar Hıfzı Topuz, 175 yıllık Türk basın tarihinin öyküsünü yazdı. 56 yıllık usta gazeteci kitabında, Türk basınının ilginç, zaman zaman trajikomik olaylarla dolu serüvenini anlattı. Topuz'un kitabındaki bazı bölümler özetle şöyle 
   "Turan Dursun'a ölümünden yaklaşık bir ay önce Cağaloğlu'nda rastlamıştım. 'Sıra bende, biliyorum, beni de öldürecekler. Ama yapacağım bir şey yok' demişti. Dursun her gün şeriatçı çevrelerden tehditlerle yaşamını sürdürüyordu." 
   "Aziz Nesin ölümünden birkaç ay önce Teşvikiye'deki evine çağırdı. Apartman dairesine demir parmaklıklı kapı yaptırmışlardı, ama Aziz kapıyı bile açık bırakmıştı. Bana son tasarısını anlattı, şeriatçılığa karşı İstanbul'da uluslararası bir konferans düzenlenmesini istiyordu. Dışarıda basın çevrelerinin katılımını sağlamak için neler yapabileceğimi sordu. Galiba son isteği bu konferansın düzenlenmesiydi olamadı." 
   "1952 tarihli Basın Mesleği Yasası, Şeker ve Kurban Bayramı'nın bazı günlerinde gazetelerin çıkmasını yasaklamış, basımı gazeteci cemiyetlerine vermişti. 1992'nin 11 Haziran'a rastlayan Kurban Bayramı'nda Sabah gazetesi patronu yasayı hiçe sayarak bu geleneği bozdu. Gözünü para bürümüş patronun amacı, her yasayı delerek daha çok kazanmaktı." 
   
   Gazetecilik ayrı 
   Zekeriya Sertel şöyle anlatıyordu 
   "... Konu Hakimiyet -i Milliye'nin iyileştirilmesiydi. Bir taslak hazırladık. Falih Rıfkı projeyi Mustafa Kemal'e verdi. Ansızın Paşa'nın yüzü değişti, kaşları çatıldı, projeyi parça parça yırttı ve sonra Falih'e dönerek, 
   - 'Bu işi Recep Beyefendi'ye vereceğim' dedi. Recep Peker, Atatürk'ün askerlik arkadaşıydı ve eski bir komutandı. Mustafa Kemal birer birer sormaya başladı 
   - Siz ne buyurursunuz, Yakup Kadri Beyefendi 
   - Pek münasip Paşam. 
   - Ne buyrulur Ahmet Ağaoğlu Beyefendi 
   - Çok doğru düşünmüşsünüz Paşam. 
   - Fikri liniz Ruşen Eşref Beyefendi 
   - İsabet buyurmuşsunuz Paşam. 
   - Ne buyrulur Matbuat Umum Müdürü Beyefendi 
   - Olamaz Paşam. 
   - Neden 
   - Recep Beyefendi'nin çok değerli bir asker olduğunu duydum o kadar. Fakat gazetecilik ayrı bilgi isteyen bir uzmanlık işidir. Ben nasıl komutan olamazsam, Recep Beyefendi bu işi başaramaz sanırım." 
   
   
   
</TEXT>
</DOC>
