<DOC>
<DOCNO> 171781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yazar/uras.html </URL>
<DATE> 2003/07/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Cip' ile berbere gidenlere müjde 
</HEADLINE>
<TEXT>

   
   Çöllerde ve dağlarda yol almak için yapılmış, koskoca arazi araçlarına binerek berbere gidip gelmekten canları sıkılan hanımlarımıza sevindirici bir haberim var... Onları "Şöööööylllleeeece bu tarafa alacağız... Bolu'ya davet edeceğiz... Onlar da çöl arabalarının zevkini çıkaracaklar... O arabaların ne işe yaradığını görecekler..." 
   ABD gibi çöllerin, dağların bol olduğu, insanların çoğunun şehir dışında, çiftliklerde yaşadığı, insanların ormanlara, bataklıklara dalmaktan, tabiat şartlarıyla boğuşmaktan hoşlandığı ülkelerde "macera sevenler" için kocaman kocaman çöl arabaları üretilmeye başlandı. Bunlara yabancılar "SUV" Sport Utility Vehicle Spor İçin Kullanılacak Araç diyorlar. Biz bunlara kısaca arazi aracı adını veriyoruz. Hanımlarımız ise kısaca "cip" diyor... 
   Bu araçların her şeyden önce motorları güçlü. Yerden yüksek. Sudan, tozdan zarar görmüyorlar. Önlerinde, elektrikli tel sarma makineleri var. Suya, çamura, kapa saplananlar ipi ağaca bağlayıp, bağlandığı yerden kurtuluyor... Arkalarında çekme çengeli var. İçlerinde yolunu kaybedene yol gösterecek aletler var. Soğukta kalanların poposu donmasın diye koltuklar ısıtmalı. Çölde kalanlar yanmasın diye soğuk hava tesisatı var. 
   Bunlar güçlü olduğu için benzini emiyor. Yutuyor .. 
   Bu dev araçlarının fiyatları da dev... Bir lüks Mercedes binek otomobili 60 bin dolara satılırken, bunlar 100 bin, 150 bin dolara satılıyor. Hanımlarımız bunları fiyatları nedeniyle olsa gerek .. pek seviyor... Şu günlerde bu araçlar leblebi gibi satılıyor... Bizim çıtı tıpı, zarif hanımlarımız bu dev araçlara tırmanıp, kamyon sürer gibi gaza bir basıyor... İki dakika sonra "hoooop" diye kendilerini berberlerinin önünde buluyor. Berbere eve, eve berbere... Koskoca arabanın zevkini alamıyor... 
   İşte şimdi ben bu hanımlarımıza bir müjde veriyorum... Onlar için Bolu'da bir sürprizim var... Bolu neresi Ankara'dan da İstanbul'dan da o koskoca arazi arabalarıyla 2 saatlik bir yer... 
   Bolu Valiliği ve Bolu Belediye Başkanlığı, "cip"çiler için, "cip safari" parkurları belirledi. Bu parkurlarda cipçiler araçlarının zevkini alabilecek. Bir günlük parkur da var, dört günlük parkur da var. Gölcük, Başpınar, İkisivri Kulesi, Mengen, Bürnük Göleti, Sırıklı Yayla, Arkut Dağı, Keçikalesi, Esentepe, Yeniçağa, Eskiçağa, Dörtdivan, Sarıalan, Köroğlu parkurunda 9 tarihi hamam, 4 tarihi han, 5 tarihi kale ve sur, 3 tarihi köprü, Solaklar ve Muslar kaya evleri, 5 tarihi kilise, 350 tarihi tescilli konut, 14 tarihi çeşme, 15 tarihi türbe var. 
   Parkurun özelliği dört mevsim tabiatın bütün renklerini sergilemesi. Yaylalardan, göllerden, ormanlardan, tarlalardan, çimenlerden geçerek hem "arazi araçları"nın ne işe yaradığını görmek hem de "misssss gibi, bol oksijenli memleket havası" almak şansı var... 
   Berber - ev, ev - berber arasında yüz metrelik mesafede gidip gelmekten paslanan ciplerin böylece pasları da açılmış olur... 
   Bilgisayarı olanlar, internete girebilenler www.bolu.com.tr adresinden safari parkuru ile ilgili bilgileri alabilirler. Bolu İl Turizm Müdürlüğü'nün telefonu 374 - 215 54 79. 
   
      
   
</TEXT>
</DOC>
