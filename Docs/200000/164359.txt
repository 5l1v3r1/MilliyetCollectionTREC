<DOC>
<DOCNO> 164359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun33.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Hamas barışın düşmanı... 
</HEADLINE>
<TEXT>

     İsrail Başbakanı Ariel Şaron ''terörle barış olmayacağını'' söyledi. 
     ABD Dışişleri Başkanı Colin Powell'la görüştükten sonra ortak basın toplantısı düzenleyen Şaron, Filistinlilerden de silahlı gruplara karşı kararlı şekilde mücadele etmelerini istedi. 
     Şaron, Filistin ile İsrail arasında kalıcı barış sağlanmasını öngören yol haritasında ilerleme sağlanmasının, ancak Filistin yönetiminin militanlara karşı sıkı tedbirler almasıyla mümkün olacağını belirterek, ''Terör sürdükçe, şiddet sürdükçe, bu kötü tahrikler sürdükçe ilerleme olmayacak, terörle barış olmayacak'' dedi. 
     Powell ise Filistinli aşırı dinci grup Hamas'ın barışın düşmanı olduğunu ve icabına bakılması gerektiğini söyledi. 
     Hamas'ın son iki hafta içinde düzenlediği eylemlerle barışın düşmanı olduğunu gösterdiğini belirten Powell, terör ve şiddet eylemlerine devam edeceğini, İsrail devletinin yıkılması için çalışacağını bildiren örgütün, bu tutumunda ısrar etmesi durumunda çözülmesi gereken bir sorun olduğunu düşündüğünü kaydetti. 
     Filistin yönetiminin silahlı grubu silahsızlandırmak için kararlı adımlar atması gerektiğini söyleyen Powell, ateşkesin tek başına yeterli olmayacağı yönündeki İsrail görüşüne de katıldığını bildirdi. 
     Powell, Filistin Başbakanı Mahmud Abbas'dan, güvenlik birimleri alanında ABD'nin zorlamasıyla kabul edilen reform çalışmalarını hızlandırmasını da istedi. 
     Abbas, daha önce yaptığı açıklamada, iç savaşa yol açacağı korkusuyla Filistinli silahlı grupları silahsızlandırmak için sıkı tedbirler almayacağını, ancak militanları barış anlaşmasına ikna etmek için çalıştığını söylemişti. 
     
</TEXT>
</DOC>
