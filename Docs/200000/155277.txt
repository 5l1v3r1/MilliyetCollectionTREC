<DOC>
<DOCNO> 155277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yazar/pulur.html </URL>
<DATE> 2003/05/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ahır niye yıkılmaz, okul niye çöker 
</HEADLINE>
<TEXT>

     Doğrudur, vatandaşın kendisine yaptığı ahır yıkılmaz ama, devletin yaptığı okul çöker 
     
     NİYE O ahır yapan vatandaş, diyelim ki, müteahhit oldu 
     İnsanlar kolay kolay müteahhit olamaz ki, önce paran olacak, sonra güçlü bir dayın olacak - politikacı tercih edilir - bizim sağlam ahırı yapan vatandaş da, bunları bir araya getirdi, müteahhit oldu... 
     Sistem şöyle çalışır, politikacı dayı, bizim ahırcı vatandaşa, devlet bankalarından kredi alır, böylece şart olan para tamamlanır... 
     Sonra ihale açılır, filan yerde yapılacak okulun ihalesine bizim ahırcı vatandaş da girer, ihale 100 milyar liradan açılmışsa, o yüzde 50 kırar... 
     Zira, devlet de en pahalısını ve en sağlamını değil, en ucuzunu ve en çürüğünü seçmekle kararlıdır. 
     
     ADAM ihaleyi kazanır, başlar devletten parayı çekmeye, şartlara uyuyor mu, projeyi uyguluyor mu, önemli olan bu değil, denetimi yapanların tatmini ve takdiridir. "Olmuştur, tamamdır " dediler mi inşaat biter, ilk depremde de canlar gider... 
     Hesap mı 
     Kim kime hesap soracak, ya da verecek 
     Haaa, bu arada hani bizim "ahırcı"nın bankadan aldığı, yani devlet bankasından aldığı kredi vardı ya, onu da unutun, gitti gider ve dahi gider. 
     
     ONUN için kendisine ahır yapan vatandaşın ahırı yıkılmaz, çünkü o ahırın altında onun hayvanları vardır. 
     Ama bizim "ahırcı" sözün gelimi malum yöntemlerle müteahhit olur, devlete okul yaparsa, o okul çöker çünkü okulun altında çocuklar vardır, insanlar vardır, onun hayvanları değil 
     
     "AHIRCI vatandaş" örneğini yerel yönetimlere de uygulamak ve lafı "Eğer Bingöl'deki okulu Ankara değil, yerel yönetim yaptırsaydı, denetleseydi, depremde bu kadar çocuk kaybetmezdik " diyenler de var. 
     Tabii canım, tabii 
     Erzincan'daki deprem haritasına çizilen "fay hattı"nı daha güneye alan Belediye Meclisi "yerel yönetim" değildi ki, "uzay yönetimi"ydi 
     
     SİSTEMİ değiştirmedikçe, çalandan çırpandan, ona alet olandan, bal tutup parmak yalayandan, "devletin malı deniz yemeyen domuz oğlu domuz " lafını baş tacı edenden hesap sormadıkça, bu işler böyle yürür gider. 
     
     SİSTEMİ değiştirmedikçe, kim ne söylerse söylesin, hepsi yalandır. 
     Sayın Cahit Kayra, geçen gün, İsmet Paşa'nın bir lafına rastlamış, Paşa diyormuş ki 
     "Yalancı adam, politikacı olur, ama yalancı politikacı, devlet adamı olamaz." 
     Bu sistemi de devlet adamları değiştirir, yalancı politikacılar değil 
     Hem niye değiştirsin, onun sistemden çıkarı var, şikayetçi değil ki 
     
     

</TEXT>
</DOC>
