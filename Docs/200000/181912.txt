<DOC>
<DOCNO> 181912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko11.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İş çevreleri 8.5 milyar dolarlık ABD kredisi için ne diyor 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rıfat Hisarcıklıoğlu, ''şu anda 8.5 milyar dolarlık ABD kredisi gelmezse Türkiye'de sıkıntı olur diye bir gösterge yok'' dedi. 
     Hisarcıklıoğlu ve bazı oda başkanları, 8.5 milyar dolarlık ABD kredisinin gelip gelmeme durumu ile ekonomiye olası etkilerini değerlendirdiler. 
     Hisarcıklıoğlu, IMF Türkiye Temsilcisi Odd Per Brekk'in, ''ABD'den gelecek 1 milyar dolar hibe ya da 8.5 milyar dolarlık kredi gelmezse de olur'' yönündeki sözlerinin hatırlatılması üzerine, öncelikle ekonomik göstergelerin iyi olduğuna işaret etti. 
     Hisarcıklıoğlu, 8.5 milyar dolar kredinin gelmesi halinde bunun borçların yeniden yapılandırılmasında kullanılacağını kaydetti. 
     Hisarcıklıoğlu, ''Şu anda 8.5 milyar dolar gelmezse Türkiye'de sıkıntı olur diye bir gösterge yok. Şu andaki tabloda bir sıkıntı yok'' diye konuştu. 
     Hisarcıklıoğlu, gelecek kredinin Irak'a asker gönderilmesiyle bir ilgisinin olmadığını da ifade etti. 
     
     ASO BAŞKANI ÇAĞLAYAN 
     Ankara Sanayi Odası Başkanı ASO Zafer Çağlayan da, kredi konusuna değinirken, millet olarak çok anormal beklentilere girildiğini belirterek, şunları kaydetti 
     ''Bu gelecek 8.5 milyar dolarlık kredi, bir sembol paradır. Gelmezse dünyanın sonu değil Türkiye açısından. Türkiye, ne 8.5 milyar dolarlar gördü. Türkiye'nin istikbalini, gelmişini geçmişini getirip 8.5 milyar dolarlık bir krediye bağlamak, son derece yanlış olur. Bu para dostane ilişkiler, Türkiye'nin, IMF olan borçlarının ilerci yıllara ertelenmesi açısından önemli. İnsanlar kredi alıyor diye çok fazla sevinmemeli, gelirse başımızın üstünde yeri var gelmezse de dünyanın sonu değil. Ama Türkiye öyle bir havaya sokuldu ki, bütün döviz dengesi, enflasyon sapacak gibi. 8.5 milyar dolar olmazsa Türk ekonomisi batacakmış gibi bir havaya sokuluyor. Bu durum Türkiye zarar veriyor.'' Enflasyon düşüyor, reel faizler düşüyor, bunların hangisi 8.5 milyar doların sayesinde oldu. Bizim ekonomik figürlerimiz şu anda iyi, 8.5 dolar Türkiye'nin yapısal soruların çözmeyecek. Bunu denize düşen bir damla gibi düşünmek lazım. Bu bir damla için speküle edip denizi bulandırmamak lazım.'' Çağlayan, geçen hafta ABD Büyükelçisiyle görüştüğünü de hatırlatarak, şunları söyledi 
     ''Bu kredi, Irak'a asker göndermeye bağlı değil. ABD kongresi bu işi karara bağlarken, şöyle karar alınmış ve ABD Dışişlerine denilmiş ki siz Türkiye ile olan iyi ilişkilerinizi ve iş ilişkilerinizi göz önünde bulundurarak bunu realize edeceksiniz . Tamam asker gönder demiyor sana ama benimle dost ol, benimle her konuda ittifak içinde ol. Bu açık olmasa da gizli bir şart.'' 
     
     İTO BAŞKANI YILDIRIM 
     İstanbul Ticaret Odası İTO Başkanı Mehmet Yıldırım ise Türkiye'nin, dış borcunu çevirme oranını da yakalamış durumda olduğunu, dolayısıyla şu anda 8.5 milyar dolarlık kredi limitine ihtiyacı olduğunu zannetmediğini vurgularken, şöyle devam etti 
     ''Eğer hibe gelecek para doğrudan doğruya karşılıksız bir paraysa, affersiniz almamak enayilik olur. Ama 8.5 milyar dolarlık kredi. Bunun Türkiye'ye rakamsal maliyeti çok önemli. 8.5 milyar dolar kredinin kullanım yerleri önerilecekse, bu krediyi hiç almamak en akılcısı. Karşılığı ne olacak Kolay kredi veriyorlar. Bunu niçin veriyorlar Bunu Irak'a asker gönderme karşılığı veriyorlarsa, ben ona karşıyım. Ben bu parayı ithalatta kullanacaksam hiç almam.'' Yıldırım, başta Hazine olmak üzere bazı makamların Türkiye'deki ekonomik göstergelerin iyi olduğunu söylediklerini hatırlatırken, ''Madem ki rakamlar iyi, bu krediye niye ihtiyaç var Bu bizi daha fazla borçlandırıp, önümüzdeki günlerde bazı imkanlarımızı körleyebilir'' diye konuştu. 
     
     ATO BAŞKANI AYGÜN 
     Ankara Ticaret Odası Başkanı Sinan Aygün de, gelecek kredinin Türkiye'ye bir yardım değil, verilecek bir borç olduğunu hatırlattı. 
     Aygün, ''dışardan borç alarak ülkeyi idare etmekle sonuç alınmaz. Bu paralar kurtuluş değil. Önemli olan üretimi arttırmak. Bence Kredi Irak'a asker göndermeye biraz bağlı. Bayram değil, seyran değil enişte beni niye öptün '' ifadesini kullandı. 
     
     ADANA SANAYİ ODASI BAŞKANI ÖZGÜMÜŞ 
     Adana Sanayi Odası Başkanı Ümit Özgümüş ise ABD'den gelecek 8.5 milyar dolarlık kredinin, ekonomiye ''aspirin tedavisi'' etkisi göstereceğini belirtirken, bu paranın asıl sorunu çözmeyeceğini, ancak ödemeler dengesinde kullanılabileceğini söyledi. 
     Özgümüş, ''Kesinlikle ABD'nin bakışında, ekonomik ilişkilerinde, sürekli olarak Türkiye'nin, Irak'a asker göndermesi temelinde olduğuna inanıyorum. 8.5 milyar dolarlık kredi, ancak Türkiye Irak'a asker göndermeyi kabul ederse sürer'' diye konuştu. 
     Bu arada ABD yönetiminin, Türkiye için öngördüğü 8.5 milyar dolarlık krediye ilişkin anlaşmanın, Uluslararası Para Fonu IMF ve Dünya Bankası'nın Dubai'de yapılacak yıllık toplantıları sırasında imzalanması bekleniyor. 
     
</TEXT>
</DOC>
