<DOC>
<DOCNO> 167816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko08.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eti ve Karadeniz Bakır İşletmeleri için ihaleye çıkıldı... 
</HEADLINE>
<TEXT>

     Eti Bakır A.Ş'de bulunan yüzde 100 İdare hissesinin ''blok satış'', Karadeniz Bakır İşletmeleri A.Ş'ye ait Samsun işletmesinin ''varlık satışı'' yöntemiyle özelleştirilmesi amacıyla, bugünden itibaren gazetelere verilen ilanlarla ihaleye çıkıldı. 
     Buna göre, ihaleler kapalı zarf içerisinde teklif almak ve görüşmeler yapmak suretiyle pazarlık usulü ile gerçekleştirilecek. 
     İhale Komisyonu'nca gerekli görüldüğü takdirde ihaleler, pazarlık görüşmesine devam edilen teklif sahiplerinin katılımıyla açık artırma suretiyle sonuçlandırılabilecek. 
     İhaleye katılmak isteyen firmalar, satışa konu şirket ve işletme için hazırlanan ihale şartları belgesi ve tanıtım dökümanını, 400 milyon lira bedelle, 14 Temmuz 2003 tarihinden itibaren İdare'den temin edebilecekler. İhaleye katılmak için ihale şartları belgesi ile tanıtım dökümanının alınması ise zorunlu. 
     Teklifler, ihale şartları belgesi ve tanıtım dökümanında belirtilen hususlar dikkate alınarak hazırlanacak ve 11 Eylül 2003 günü saat 18.00'e kadar İdare'ye teslim edilecek. Son teklif verme tarih ve saatinden sonra İdare'ye intikal edecek teklifler, değerlendirmeye alınmayacak. 
     Bu arada Eti Bakır A.Ş hisseleri ile KBİ Samsun İşletmesinin birlikte, yurtdışında yerleşik taraflara satışı, yürürlükteki yabancı sermaye mevzuatına tabi olacak. 
     
</TEXT>
</DOC>
