<DOC>
<DOCNO> 159506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo05.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye... Bir anka kuşu hikayesi... 
</HEADLINE>
<TEXT>

     Efsane takımını, ligden çekilerek dağıttıktan sonra, ''Gençlerle Geleceğe Dönüş'' sloganıyla altyapıdan yetiştirdiği oyuncularla 2 yılda Deplasmanlı Bölgesel Lig'den Birinci Lig'e çıkan TOFAŞ'ta, Türk sporcularla elde edilen başarının haklı gururu yaşanıyor. 
     TOFAŞ Kulübü Başkanı Efe Aydan, altyapılarından yetişen oyuncularla 2 yılda Deplasmanlı Bölgesel ve İkinci Lig'de çok önemli başarılara imza attıklarını söyledi. 
     Birinci Lig'in, İkinci Lig ile kıyaslanamayacak kadar zor olduğunu ifade eden Aydan, amaçlarının Efes Pilsen ve Ülkerspor dışındaki denk güçteki takımlar arasında yer almak olacağını bildirdi. 
     Aydan, şimdiden derece belirlemediklerini, ancak yapılabileceğinin en iyisinin yapılacağından kimsenin kuşkusunun olmaması gerektiğini belirterek, ''Ben teknik ekibe ve oyuncularımıza güveniyorum. Avrupa kupalarına katılmayı hedefleyeceğiz. Ama öncelikle çok iyi basketbol oynamak ve basketbolseverlerin takdirini kazanmak istiyoruz'' diye konuştu. 
     2 yıldan beri çok önemli başarılar kazandıklarını, ancak henüz başarının en üst düzeyine ulaşamadıklarını anlatan Aydan, şunları söyledi 
     ''Şampiyon olduğumuz için çok mutlu ve gururluyuz. Çünkü bu başarıyı kendi özkaynaklarımızdan yetiştirdiğimiz sporcularla elde ettik. Birinci Lig'de çok iddialı olmayacağız. Ama doğru basketbol oynayan, savaşan bir takım olacağımızı söyleyebilirim. Çünkü gençliğimize güveniyoruz. Bu avantajımızı iyi kullanarak hedeflerimize ulaşacağımıza eminim. TOFAŞ, kazanma azmiyle, lige renk katacaktır.'' 
     
     ''YABANCI OYUNCU ALMAYACAĞIZ'' 
     Aydan, gelecek sezon için yabancı oyuncu almayı düşünmediklerini, genç oyuncularla mücadele edeceklerini söyledi. 
     2 yıldır TOFAŞ'ı başarıdan başarıya koşturan genç oyunculara ve teknik heyete güvendiklerini dile getiren Aydan, ''2 yılda oynadığımız 56 maçta sadece 2 yenilgi aldık. Bu başarıyı bize genç oyuncularımız kazandırdı. Kazanma azmi ve hırsı yüksek genç ekibimize tecrübe kazanmaları için özel programlar uygulayacağız. Yabancı oyuncu almayacağız'' dedi. 
     Bursalı basketbolseverlere de seslenen Aydan, beklentilere karşılık verebilecek bir takımla mücadele edeceklerini ve kendilerine destek olunmasını istedi. 
     
</TEXT>
</DOC>
