<DOC>
<DOCNO> 193988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun32.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Boucher "Powell ve Gül, zamanın uygun olmadığında anlaştılar" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, ABD Dışişleri Bakanı Colin Powell ile Dışişleri Bakanı Abdullah Gül'ün, Irak'taki mevcut durumu göz önüne alarak, şu sırada bölgeye Türk askeri yerleştirilmesinin uygun olmadığı konusunda anlaştığını bildirdi. 
     Boucher, düzenlediği basın toplantısında bir gazetecinin, Irak'a Türk askeri gönderilmesi konusundaki son durumu sorması üzerine, şöyle dedi 
     ''Powell, dün akşam Gül ile konuştu. İki lider, Irak'a Türk askeri yerleştirilmesine ilişkin durumu görüştü. Bildiğiniz gibi bu konuda Türk hükümeti ve Iraklı yetkililerle görüşüyoruz. İki bakan durumu değerlendirdikten sonra Dışişleri Bakanı Gül, Powell'a, Türk hükümetinin, Irak'a asker gönderme önerisini yeniden değerlendireceğini söyledi.'' Richard Boucher, bunun üzerine Powell'ın, Türkiye'nin, ABD'nin Irak'a asker katkısı talebine olumlu yanıt vermesi dolayısıyla Bakan Gül'e teşekkür ettiğini kaydetti. Boucher, iki bakanın, asker gönderme konusunda mevcut duyarlılıkları da göz önüne alarak, şu sırada zamanın uygun olmadığında anlaştığını belirtti. 
     Boucher, ABD'nin, herkesi tatmin edecek bir yol bulunarak Irak'a Türk askeri gönderilmesini tercih edeceğini belirtirken, Irak'ın istikrarının asıl amaç olduğunu vurguladı. 
     Türkiye'nin asker gönderme önerisinin ABD'de takdirle karşılandığını belirten Boucher, ''Powell ve Gül, Irak'taki duruma ilişkin görüşlerini karşılaştırdılar. Mevcut duyarlılıklar üzerinde durdular. Powell, bu mevcut duyarlılıkları dikkate alarak, Türk askeri için zamanın uygun olmayabileceğini söyledi'' dedi. 
     Bir gazetecinin, ''Türk askeri seçeneğini tamamen mi dışlıyorsunuz İlerde tekrar gündeme gelebilir mi '' yönündeki sorusu üzerine Boucher, ''bu seçeneği sonsuza dek dışlamıyoruz. Bazı şeyler değişebilir'' diye konuştu. 
     
</TEXT>
</DOC>
