<DOC>
<DOCNO> 156026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur17.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seymen Ağa'nın otelinin gerçek sahibi, mahkemelik oldu... 
</HEADLINE>
<TEXT>

     Asmalı Konak dizisinde Seymen Ağa karakterinin yaptırdığı otelin gerçek sahibi hakkında ''tarihi yapıyı tahrip ettiği'' gerekçesiyle dava açıldı. 
     Nevşehir'in Göreme Beldesi'nde Asmalı Konak dizisinin çekim mekanlarından biri olan Hasan Kalcı'ya ait otel inşaatı, Kültür ve Tabiat Varlıklarını Koruma Kurulu'na yapılan şikayet üzerine mimar ve arkeologlarca incelemeye alındı. 
     İnceleme sonucunda otel inşaatının peribacalarının doğal yapısını bozduğu yönünde rapor hazırlandı. İnşaatın, ''Kültür ve Tabiat Varlıklarını Koruma Kanunu'na aykırı olduğu'' gerekçesiyle otel sahibi Kalcı hakkında Nevşehir Cumhuriyet Savcısı Zafer Yıldız tarafından, 2 yıldan 5 yıla kadar ağır hapis cezası istemiyle dava açıldı. 
     
     DİZİ GERÇEK OLDU 

     Asmalı Konak dizisinde, Seymen Ağa'nın Hayat Evleri olarak kullandığı dava konusu otel, dizide de senaryo gereği mahkemelik olmuştu. Dizinin 14 Nisan'da yayınlanan bölümünde, Kültür ve Tabiat Varlıklarını Koruma Kurulu uzmanları Seymen Ağa'nın otelinde inceleme yapmışlar, Seymen Ağa, mimar olan dünürlerinin verdiği raporla yargılanmaktan kurtulmuştu. 
     
</TEXT>
</DOC>
