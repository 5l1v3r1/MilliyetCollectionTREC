<DOC>
<DOCNO> 150838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur16.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakolda, komiseri kafa darbesiyle hastanelik etti... 
</HEADLINE>
<TEXT>

     Bursa'nın merkez Osmangazi İlçesi'nde, sahte kimlikle yakalanan zanlı, polis merkezinde komiseri kafa darbesiyle hastanelik etti. 
     Alınan bilgiye göre, Ulu Mahallesi Kıbrıs Şehitleri Caddesi'nde devriye gezen polis ekipleri, kendilerini görünce kaçmaya çalışan hırsızlıktan sabıkalı Semih K'yi, Mesut Saatçi adına düzenlenmiş sahte kimlikle yakaladı. 
     Gözaltına alınarak Muammer Sencer Polis Merkezi'ne götürülen Semih K, polis merkezi grup amiri komiser Zafer Baybaba'yı, üst araması yapıldığı sırada kafa darbesiyle yaraladıktan sonra kaçmaya çalıştı. 
     Zanlı, polis merkezindeki diğer görevliler tarafından etkisiz hale getirilirken, komiser Zafer Baybaba, Bursa Devlet Hastanesi'nde tedavi altına alındı. Komisere, 3 günlük iş göremez raporu verildi. 
     Semih K'nin, sorgulamasının tamamlanmasının ardından adliyeye sevk edileceği bildirildi. 
     





</TEXT>
</DOC>
