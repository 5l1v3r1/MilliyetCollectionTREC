<DOC>
<DOCNO> 152571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko06.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 'İslami Bono' karara ulaşmadı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, İslami bono konusunun yeni bir borçlanma enstrümanı arayışının bir parçası olduğunu kaydederek, ''karara ulaşmış birşey yoktur'' dedi. 
     TRT 2'de bir programa katılan Şener, İslami bono ile ilgili soru üzerine, Türkiye'nin ekonomik olarak en büyük sorunlarından birinin borç stokunun yüksekliği olduğunu belirterek, 2003 yılı içinde borç ve ana para ödemelerinin 90 milyar doların üzerinde olduğunu söyledi. 
     Böyle bir ortamı ortadan kaldırmanın yolunun bundan sonraki borçlanmalarda faiz oranının düşük olması olduğunu ifade eden Şener, faiz dışı fazlanın borçları azaltmanın bir yolu olduğunu ancak, reel faiz oranının da düşmesi gerektiğini söyledi ve şöyle devam etti 
     ''Bu düşmediği takdirde borç stoku büyümeye devam eder. Bunun için hükümetimiz tüm alternatif borçlanma enstürmanlarına açıktır. Klasik... öteden beri her hafta Hazine ihaleye çıkar. Bu klasik yöntemi aynen devam ettiririm, sistemi bu şekilde devam ettiririm deme lüksüne sahip değiliz. Her türlü borçlanma enstrümanına açık olduğumuzu gösterip, ucuz maliyetli para girişini temin edip borç stokunu aşağı düşürmemiz gereklidir. Bu da yeni bir borçlanma enstrümanı arayışının bir parçasıdır, karara ulaşmış bir şey yoktur.'' 
     
     ÖZELLEŞTİRME 
     Şener, ''özelleştirme sahipsiz mi kaldı'' şeklindeki bir soru üzerine de hükümette bakanlıkların görev alanın, bakanların ilgi alanlarının değişebileceğini ancak hiçbir işin sahipsiz kalmayacağını söyledi. 
     Şu anda özelleştirmeden sorumlu bakanın Maliye Bakanı Kemal Unakıtan olduğunu ve özelleştirme konusunda hassasiyet gösterdiğini belirten Şener, ''Dolayısıyla program işliyor ve program çerçevesinde gerekli çalışmaları sürdürüyor. Şu anda da Özelleştirme idaresinin sahibi, programı bellidir ve yürüyor'' dedi. 
     ''Ekonomi bakanlığı beklentiniz var mı'' şeklindeki bir soru başka soru üzerine de Şener, bakanlık kurulurken bu bakanlığa kendisinin de talip olduğunu söyledi. 
     
     IRAK 
     ABD tarafından Irak'ta kurulacak geçici yönetimin başına getirilmesi öngörülen emekli general Jay Garner'ın ''Kerkük Kürt kentidir'' şeklindeki sözlerinin sorulması üzerine de Şener, siyasi kazaların her zaman olacağını ve bu sözlerin de siyasi kaza içinde telaffuz edilmiş olabileceğini kaydederek, ''Yoksa, konuyu bilen, konunun sorumlusu, her söylediği söz bir anlam içerecek kişi bu şekilde konuşmaz. Konuşmayacağına göre, olsa olsa çok gayri ihtiyarı veya durumu çok iyi kavramadan telaffuz etmiştir. Siyasi kazadır ve herkesin başına gelebilir'' diye konuştu. 
     Irak'taki durum ile ilgili sorular üzerine de Şener, ABD'li yetkililerin Irak bir bütündür dediklerini ve bütünlüğü bozmayacaklarını ifade ettiklerini, tüm Irak kentlerinin tüm Irak halkının dediklerini ve hiçbir kentin orada yaşayan bir etnik grubun olmadığı vurgusunu yaptıklarını ve Irak'ın kaynaklarının tüm Irak halkının olduğunu söylediklerini hatırlattı. 
     
     KKTC 
     Yunanistan Başbakanı Kostas Simitis'in Kıbrıs Rum kesiminin Avrupa Birliği'ne giriş anlaşmasını imzalaması sonrası KKTC'deki bazı muhalefet partileri ile Lefkoşa'nın Rum kesiminde yaptığı toplantıda sarf ettiğini söylenen ''enosisi başardık'' şeklindeki sözlerinin sorulması üzerine de Şener, bu sözlerin Yunanistan Başbakan'ın olayı nasıl değerlendirdiğini gösterdiğini ve söylediğinin büyük bir yanlış olduğunu ancak düzeltmek için söylediği ikinci cümlenin daha büyük bir yanlış olduğunu söyledi. 
     Şener, şöyle konuştu 
     ''Ben AB'yi kastediyorum demek suretiyle AB sürecinde Güney Kıbrıs'la Yunanistan'ı biraraya getirmeyi enosis gibi değerlendirdiğini açıklarken ifade etmiş oluyor. Bu büyük bir yanlış. Yunanistan'ın konuya bakış tarzı yanlıştır, ele alış tarzı yanlıştır, anlatım tarzı yanlıştır. 
     Güney Kıbrıs'ın AB'ye alma yönündeki karar tamamıyla yanlış bir tutumdur ama uluslararası ilişkiler çıkara dayanıyor. Ülkeler kendi çıkarlarına uygun kombinezonu gördüğünde bunu hemen tercih etme eğilimine kapılıyorlar. Bizim dış politikada daha aktif, daha güçlü, daha yaygın lobilerler kendi tezlerimizi kabul ettirmek için neler yapabileceğimizi düşünmemiz gereklidir.'' AB'nin Güney Kıbrıs konusundaki tavrını yanlış bulduklarını kaydeden Şener, enosis benzetmelerinin de kendilerinin haklılığını ortaya çıkardığını söyledi. 
     Sınır açma ile ilgili olarak da herkesin güneye geçeği düşünüldüğünü ancak rumların kuzeye daha fazla geldiğini anlatan Şener, sınır açmanın turizm potansiyeli olarak düşünülmediğini ancak, günde 15 bin kişinin kuzeye geçtiği ortamda çok iyi bir turizm potansiyelinin bulunduğunu sözlerine ekledi. 
     





</TEXT>
</DOC>
