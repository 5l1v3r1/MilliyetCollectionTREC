<DOC>
<DOCNO> 158141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/siyaset/asiy.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gömlek kavgası 
</HEADLINE>
<TEXT>

Erdoğan, "Milli Görüş gömleğini çıkardık" dese de, AKP milletvekilleri farklı havada. AKP'li Sezal, "Milli Görüş'e teşekkür etmek gerekir" dedi 
     ANKARA Milliyet 

Milli Görüş'le gurur duyuyorum      Başbakan Recep Tayyip Erdoğan'ın, "Milli Görüş gömleğini çıkardık. Geçmişi unutun, yeni bir partiyiz" açıklamasına rağmen, AKP milletvekilleri Milli Görüş'e destek vermeyi sürdürüyor. 
     Almanya ile terörle mücadele konusunda işbirliğini öngören anlaşmanın TBMM İçişleri Komisyonu'nda görüşülmesi sırasında AKP Kahramanmaraş Milletvekili Ali Sezal, "Milli Görüş hiçbir terör olayına karışmamıştır. Milli Görüş'e, oradaki milli değerleri koruyan insanlara teşekkür etmek gerekir. Onlarla gurur duyuyorum" dedi. CHP'li üyeler ise AKP'yi "terörist bir örgütü destekleme gayretine girmekle" suçladı. CHP İzmir Milletvekili Hakkı Ülkü, Milli Görüş'ün, anlaşmanın 1. maddesindeki "Bir ülkenin veya uluslararası kuruluşun siyasal, anayasal, ekonomik veya sosyal yapılarında ciddi istikrarsızlığa neden olmak ya da yok etmek" ifadesi çerçevesinde değerlendirilmesi gerektiğini kaydetti. Ülkü, Milli Görüş'ün karapara aklama suçu kapsamına girebileceğini savundu. 
     AKP İstanbul Milletvekili Nusret Bayraktar, inancı gereği Almanya'da teşkilat kuranların ülke ve Cumhuriyet aleyhine hiçbir faaliyeti olmadığını savundu. Komisyon Başkanı Ziyaettin Akbulut da, Milli Görüş ve İslam Federasyonu gibi örgütlerin aktivitelerine Türkiye'den de siyasetçilerin katıldığını belirtti. 
     
Zaten çömleksizdiniz      SP Genel Başkanı Necmettin Erbakan, Başbakan Recep Tayyip Erdoğan'ın "Milli Görüş gömleğini çıkardık" sözlerini, "Şimdi gömleksiz oluyorsunuz. Zaten çömleksizdiniz, bir de gömleksiz olsanız ne fark eder. Ne gömleği giyeceksiniz Bilderberg gömleği, Rotaryan gömleği" diye değerlendirdi. Hükümetin iflas ettiğini öne süren Necmettin Erbakan, SP Kongresi'nin ardından AKP'de telaş başladığını ve Antalya'da kampa girdiklerini söyledi. 
     
     'Sizi gidi dönerler sizi...' 
     Milli Görüş ocağında yetişmiş milletvekillerine "işbirlikçi hapı" yutturmaya çalışıldığını ifade eden SP Genel Başkanı Erbakan, AKP'li yöneticilere seslenerek, "Hani parti içi demokrasi yapacaktınız... Sizi gidi dönerler sizi" dedi. Erbakan'ın basın toplantısında haremlik - selamlık uygulaması dikkat çekti. 
     

</TEXT>
</DOC>
