<DOC>
<DOCNO> 195854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/spo15.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ülker'de imza    BASKETBOL Ligi'nin şampiyonluk adaylarından Ülkerspor, Hırvat Petar Dujmoviç ile yollarını ayırırken, İtalyan pasaportlu ABD'li oyuncu Bradley Robert Traina ile sezon sonuna dek sözleşme imzaladı. 26 yaşındaki Traina son olarak İspanya'da Auna Gran Canarias takımında forma giyiyordu. 
   
   Kanarya'da Erb şoku    FENERBAHÇE Bayan Basketbol Takımı'nın Amerikalı oyuncusu Summer Erb'in sağ ayak tarak kemiği kırıldı. Antrenmanda sakatlanan Amerikalı pivotun, yaklaşık 1.5 ay sahalardan uzak kalacağı belirtildi. Bu arada oyunculardan Ceyda'nın kardeşi Ömer Erengül'ün de vefat ettiği açıklandı. 
   
   Heyecan dorukta    BİNİCİLİK Federasyonu'nun düzenlediği Kulüplerarası İstanbul Atlı Spor Kulübü Kış dönemi turnuvası dün Maslak Binicilik tesislerinde başladı. İlk gün sonunda Boğaçhan ile Metin Mutlu, Can Bey ile Hüsnü Dinç, Karizma ile Kemal Öncü ve Lyra ile Hüsnü Dinç birincilik aldı. 
   
   Çankaya takıldı    HENTBOLDA Kupa Galipleri Kupası'nda mücadele eden Çankaya Belediyesi, 3. tur ilk maçında Yugoslav Lovcen Osiguranje ekibi ile 20 - 20 berabere kaldı. İlk yarıyı 12 - 10 önde kapatan temsilcimiz, ikinci yarıda beklenen performansından uzak kaldı. Challenge Kupası'nda mücadele eden Polis Akademisi ise ilk maçta 24 - 23 yendiği Rus Krasnodar ekibine 25 - 13 yenilerek elendi. 
   
   Derbi provası    GENÇLERBİRLİĞİ ile Ankaragücü önümüzdeki hafta oynayacakları derbi maçının hazırlıklarını PAF takımlarıyla yaptıkları maçlarla sürdürdü. Gençlerbirliği sahadan 8-1'lik galibiyetle ayrılırken, Ali Cansun 4 golüyle alkış aldı. Ankaragücü ise PAF takımını 3-0 yendi. 
   
   Antep'e moral    MİLLİ maç nedeniyle lige verilen arayı değerlendiren Gaziantepspor ile Adanaspor özel maçta karşı karşıya geldi. Gaziantep sıkıntılı günler yaşayan rakibini Preko, Şevki, Nuri ve Cem Baki'nin golleriyle 4 - 1 kazandı. Turuncu - Beyazlılar'ın tek sayısını ise Mezsaroz attı. 
   
   
</TEXT>
</DOC>
