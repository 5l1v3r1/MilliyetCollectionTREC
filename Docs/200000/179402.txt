<DOC>
<DOCNO> 179402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/ekonomi/eko02.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokuz riskli hastalık için poliçe geliyor... 
</HEADLINE>
<TEXT>

   Garanti Sigorta, kalp krizi, kanser, inme, kroner bypass, böbrek yetmezliği, organ nakli, uzuv kaybı, körlük ve ms teminatı içeren yeni bir ürünü hizmete sunacak 
      FİNANS SOHBETLERİ KADİFE ŞAHİN 
   
   Sigorta sektöründe sağlık ürünleri ile çıkış yapmaya hazırlanan Garanti Sigorta Genel Müdürü Hasan Güller, dokuz riskli hastalığa teminat veren özel bir ürün geliştirdiklerini bildirdi. 
   "Sağlığım Garantide" paketiyle eylül ayında piyasaya sunulacak olan poliçe ile kalp krizi, kanser, inme, kroner bypass, böbrek yetmezliği, organ nakli, uzuv kaybı, körlük ve ms multiple skleroz, beyinin fonksiyonlarını bozan bir hastalık gibi dokuz kritik hastalığın tedavisine teminat vereceklerini belirten Güller, dünyadaki sağlık ürünlerini örnek alarak böyle bir ürün geliştirdiklerini söyledi. 
   Garanti Sigorta'nın risklerini sigortaladığı reasürans şirketinin Münich Re olduğunu bildiren Güller, AIDS için de çalışmalarının devam ettiğini söyledi. Poliçe fiyatlarının yaşa ve cinsiyete göre değiştiğini belirten Güller, tehlikeli hastalıklar poliçesinin fiyatının minimum 33.35 dolar, maksimum ise 1830.87 dolar olduğunu söyledi. 
   
   Koruyucu tedavi 
   Garanti Sigorta'nın bir diğer yeni sağlık ürünü hakkında da bilgi veren Güller, ayakta ve yatarak tedavinin yanı sıra koruyucu tedavi hizmeti de vereceklerini belirtti. Güller, koruyucu tedavinin esas amacının sigortalıyı yaşına ve cinsiyetine göre taşıdığı risklere göre korumak olduğunu söyledi. 
   Poliçenin temel farkını 'hastalıkta ve sağlıkta sigortalısının yanında' ifadesiyle açıklayan Güller, ürün hakkında şu bilgileri verdi 
   
   VIP'e sınırsız teminat 
   "Koruyucu bakımda, eğer çocuğunuzun böyle bir sigortası varsa çocukluktan alarak anlaşmalı kurumlar ile bütün aşılarını ücretsiz olarak yaptırıyoruz. Yetişkinlerde ise belli periyotlarla yaptırılacak kontrollerle hastalığa yakalanmadan veya ilk aşamalarında teşhis edilmesini sağlıyoruz. Yenileme garantisi ile alacağınız bu poliçenin ödemesini 12 ay vadede yapabilirsiniz." 
   VIP'ye yönelik bir ürün geliştirdiklerini de belirten Güller, poliçenin sınırsız teminat verdiğini söyledi. "Dünyanın neresinde olursanız olun, hiçbir katılım bedeli olmaksızın ayakta, yatarak her türlü teminatı alıyor olacaksınız" diyen Güller, poliçenin bedelinin 2.582 dolar ile 12.274 dolar arasında olduğunu kaydetti. 
   
   'Sektör bağımsız örgüt istiyor'    Sektörün, kendi yapısına göre yapılanmış bir bağımsız kurum tarafından denetlenmeyi tercih ettiğini söyleyen Güller, "Çünkü daha genel bir çevçeve çizilirse sigorta sektörü ihmal edilir bir noktaya gelebilir" dedi. Güller, şöyle konuştu 
   "Diğer taraftaki büyüklükler ve bunların toplum hayatına olan etkileri çok daha fazla. Dolayısıyla ikincil pozisyonda kalmak yerine sektörün tamamen ayrı bir yapılanma ile ele alınması yarının güçlü sigorta sektörü için gerekli. Denetim açısından şu anda belli bir sistem var ama hayatımıza bağımsız kurumlar girdi. Sigortacılık için de benzer bir yapı olabilir." 
   
   'Fiyat rekabeti zararlı'    Sigorta sektöründe bankacılıktaki gibi son yıllarda ciddi bir konsolidasyon yaşandığını belirten Güller, fiyat rekabetinin sektörü olumsuz etkilediğini söyledi. 
   Konsolidasyonun belli ölçüde süreceğini belirten Güller, "Temennimiz bunun azalarak devam etmesi yönünde ama burada sektör olarak bize de düşen görevler var" dedi. Sigorta şirketlerinin rekabeti sadece fiyatta aramamaları gerektiğini belirten Güller, riski iyi hesaplanmış poliçelerin üretilip, satılması gerektiğini söyledi. 
   Güller, "Hasar olduğu zamanda müşterimizin yanında olmalıyız. İşin esası bu. Burada fiyat tek rekabet faktörü olmaya devam ederse sektör zorlanır. Türkiye'nin bu durumdan çıkması" dedi. 
   
   'Yeni yasa hazırlanıyor'    Geçmiş hükümet dönemlerinde yasal altyapı sorunlarını çözümleyecek bir yasanın Meclis'ten geçerek hayata geçmesini bekleyen sigortacıların bu beklentisinin yeni dönemde de süreceğini belirten Güller, AB'ye uyumlu bir hukuksal düzenlemenin hazırlığının sürdüğünü kaydetti. 
   Dünya Bankası ve IMF'nin de yasanın hazırlanmasında katkıda bulunduğunu belirten Güller, "Sektöre girişi, faaliyet göstermeyi ve çıkışı AB standartlarında düzenleyen bir altyapının hazırlığı var. Sermaye yeterlilik ve özkaynak kriterleri de AB düzeyinde olacak. Bu standartlarda bir yasa zaten sektör için gerekli ve elzem. Yeni yasama döneminde Meclis'e gelmesini umuyoruz" şeklinde konuştu. 
   
   
</TEXT>
</DOC>
