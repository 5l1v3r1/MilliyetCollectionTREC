<DOC>
<DOCNO> 191990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun04.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Boucher, Bremer'in sözlerine yorum yapamadı .. 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Türkiye'nin, Irak Geçici Hükümet Konseyi GHK yetkilileriyle diyalog içinde olmasının önemli olduğunu söyledi. 
     Boucher, düzenlediği basın toplantısında bir soruyu yanıtlarken, ''Türk hükümetinin, GHK'nın üyeleriyle görüştüğüne inanıyorum. GHK tarafından atanan Dışişleri Bakanı ile görüştüler. Türk hükümetinin Iraklılar ile diyalog içinde olmasının önemli olduğunu düşünüyoruz'' dedi. 
     Richard Boucher, ''Sadece Türk askerinin Irak'a gitmesi konusu değil, görüşülmesi gereken birçok konu var. Bir komşunun, diğeriyle ilişkisi meselesi söz konusu. Irak için, kendi doğrudan temaslarıyla komşularıyla ilişkilerini keşfetmesi önemli'' diye konuştu. 
     ABD'nin Irak'taki yöneticisi Paul Bremer'ın, Fox News ve ABC televizyonlarında katıldığı programlarda Osmanlı İmparatorluğu'nun Irak'ta ''sömürgeci güç'' olduğuna ilişkin sözlerini yorumlaması istenen Boucher, ''Bremer'ı izlemedim. Onun sözlerini tekrarlamaya veya hakkında yorum yapmaya çalışmayacağım'' dedi. 
     
</TEXT>
</DOC>
