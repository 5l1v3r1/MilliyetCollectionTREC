<DOC>
<DOCNO> 171955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko07.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TSE'den bir standart da bakkallara... 
</HEADLINE>
<TEXT>

     Türk Standardları Enstitüsü TSE , bakkallara standart verdi. 
     Standarda göre, bakkaların ticari ve temel matematik bilmelerinin yanı sıra iletişim becerilerine sahip olmaları gerekiyor. 
     TSE'nin hazırladığı standartta bakkal, ''ilgili meslek odasına kayıt olmuş, sağlık, eğitim, kişilik, sermaye, ticari beceri gibi bakkallık yapmak için gerekli vasıfları taşıyan, ticaretini yaptığı ürünlerin özellikleri ile bu ürünlerin satış, depolama, sergi özelliklerini bilen, gıda maddelerinin ambalajlarının üzerinde belirtilen raf ömrü, saklama ve muhafaza şartlarına uygun satış yapan kişi'' olarak tanımlandı. 
     Ayrıca bakkal, tüm bu konularda bilgi, deneyim ve eğitim sahibi, tüketici davranışlarını, psikolojisini ve tüketici satın alma davranışlarını bilen, satıcı kültürüne ve tezgahtarlık becerisine sahip, kendi adına esnaf veya tüccar olarak esnaflık mevzuatına veya Ticaret Kanunu hükümleri ile belediye ve vergi mevzuatına uygun faaliyet gösteren kişi olarak tarif edildi. 
     Bakkalların, bu meslekte en az 3 yıl kalfa olarak çalışmış ve ustalık kurslarını başarıyla tamamlamış, mesleğini icra edeceği işletmeyi kurma ve yürütme yetkisine sahip olması da sahip olması gereken özellikler arasında yer alıyor. 
     TSE'nin verdiği standartta bakkallarda bulunması gereken diğer özelliklerden bazıları şöyle sıralandı 
     -İnsan ve müşteri davranışı hakkında bir seminer ve eğitim aldığını belgelemek. 
     -Bedeni sağlığı, gıda maddeleri satış yerlerinde çalışmaya uygun olmak. 
     -Faks, fotokopi hesap makinesi, yazar kasa ve yeterince bilgisayar kullanmasını bilmek. 
     -Satışlar için fatura, irsaliye, yazar kasa fişi, perakende satış fişi gibi yasal belgeleri düzenleyebilecek ve bunları okuyup anlayabilecek kadar uygulama deneyimine ve vergi mevzuatı bilgisine sahip olmak. 
     -Türkçe'nin doğru olarak konuşulması ve dilin doğru kullanılmasında çalışanlara rehberlik etmek. 
     -Okuduğunu anlamak, anladığını ve düşüncelerini sözlü, yazılı olarak açık ve anlaşılır biçimde ifade etme ve konuşmada çalışanlara rehberlik etmek. 
     -Dürüst, ölçülü ve iş ahlakına uygun davranışları göstermek ve çalışanlara örnek teşkil etmek. 
     -İşletmeyle ilgili mesleki sırları sağlamanın önemini gerektiğinde çalışanlara açıklamak ve uyulup uyulmadığını kontrol etmek. 
     -Meslekte kullanılan ölçü ve kontrol aletlerinin mevzuata uygun olarak bakım ve kontrolünü yapmak. 
     -Ürünlerin son kullanma tarihlerine dikkat etmek, bunların satışının hızlandırılması ile ilgili tedbir almak, son kullanım tarihi geçmiş ürünleri değiştirmek veya değiştirilmesi mümkün olmayan ürünleri imha etmek. 
     
</TEXT>
</DOC>
