<DOC>
<DOCNO> 161196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun15.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalılar, ABD'nin itirazına rağmen Arafat ile ipleri koparmıyor 
</HEADLINE>
<TEXT>

     Ortadoğu'daki Avrupalı temsilcilerin, ABD'nin uluslararası ortamdan tecrit etmeye çalıştığı Filistin lideri Yaser Arafat'la, Washington'un itirazına rağmen temaslarına devam edeceği bildirildi. 
     ABD Başkanı George Bush'a Katar ziyareti sırasında eşlik eden Amerikalı bir yetkili, yaptığı açıklamada, Avrupalı temsilcilerin ABD'ye, Arafat ile görüşmeye devam edeceklerini ilettiklerini kaydetti. 
     Aynı yetkili, ''Avrupalılar, kendi siyasi nedenleriyle Arafat ile bir araya gelmeye devam edecekler. Bu onların seçimi. Biz bunun iyi bir düşünce olduğunu düşünmediğimizi söylüyoruz'' dedi. 
     İsrail'in şiddeti kışkırtmakla suçladığı Arafat'ı tecrit çabalarına ABD destek olurken, Filistin lideri, uluslararası baskılar sonucu geçen Nisan ayında bazı yetkilerini başbakan atadığı Mahmud Abbas'a vermek zorunda kalmıştı. 
     ABD ve İsrail'in iddialarını reddeden Arafat, 2001 Aralık ayından bu yana, İsrail'in geçen yaz Ramallah da dahil Batı Şeria'nın büyük bölümünü yeniden işgali sırasında yarısını yıktığı karargahından fazla dışarı çıkamıyor. 
     Arafat, önceki gün Mısır'da yapılan ABD-Arap görüşmeleri, dün de Ürdün'de yapılan ABD-İsrail-Filistin üçlü zirvesi dışında tutulmuştu. Ancak Arafat'ın yardımcıları, Filistin liderinin, toplantılarla ilgili gelişmeleri yaptığı telefon görüşmeleri ve televizyondan izlediğini belirtmişti. 
     Amerikalı yetkililer, tüm çabalara rağmen Arafat'ın Filistinliler arasındaki güçlü etkisinin sürdüğünü kabul ediyorlar. 
     
</TEXT>
</DOC>
