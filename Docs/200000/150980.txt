<DOC>
<DOCNO> 150980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun30.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'dan Cannes'a bir film öyküsü... 
</HEADLINE>
<TEXT>

     İranlı kadın yönetmen Semira Mehmelbaf'ın, Afganistan'da çektiği yeni film Cannes Film Festivali'nde gösterilecek. 
     Tosee gazetesinin bugünkü haberine göre, ünlü yönetmen Mohsen Mehmelbaf'ın kızı Semira'nın Afganistan'da çektiği ''Penc-e Asr'' Akşam 5 adlı film, Mayıs ayında yapılacak Cannes Film Festivali'nin yarışma bölümünde gösterilecek. 
     Semira'nın çektiği film, bir genç Afgan kızın Taliban rejiminin devrilmesinden sonra toplumun nispeten kavuştuğu özgürlük ortamında yaşadıklarını anlatıyor. 
     Semira Mehmelbaf, 17 yaşındayken çektiği ''Elma'' filmiyle ilk kez Cannes Film Festivali'ne katılmış, 2000 yılında aynı festivalde ''Kara Tahta'' filmiyle Jüri Özel Ödülü'nü kazanmıştı. Semira'nın filmleri Londra, Locarno, Sao Paolo, Arjantin'de bağımsız sinema ve İtalya'nın Giffoni gibi uluslararası film festivallerinde 13 ödül aldı. 
     Semira ayrıca, geçen yıl Venedik Film Festivali'nin yarışma bölümünde gösterilen 11 Eylül olaylarıyla ilgili filmi çeken uluslararası 11 yönetmenden biriydi. 
     





</TEXT>
</DOC>
