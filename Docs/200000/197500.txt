<DOC>
<DOCNO> 197500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur24.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da sis yüzünden teknede mahsur kalan 6 kişi kurtarıldı 
</HEADLINE>
<TEXT>

     İstanbul Boğazı ve çevresinde etkili olan yoğun sis nedeniyle Ataköy açıklarında bir teknede mahsur kalan 6 kişi kurtarılarak kıyıya çıkarıldı. 
     AA muhabirinin Kıyı Emniyeti ve Gemi Kurtarma İşletmeleri Genel Müdürlüğü yetkililerinden aldığı bilgiye göre, yoğun sis nedeniyle Ataköy açıklarında mahsur kalan ''Başak'' adlı gezinti teknesinden, saat 19.30 sıralarında ''acil yardım'' çağrısı alındı. 
     Yardım çağrısı üzerine Kıyı Emniyeti ve Gemi Kurtarma İşletmeleri Genel Müdürlüğü'ne ait bir botla tekneye ulaşıldı. Teknedeki 6 kişi bota alınarak Ataköy Marina'da karaya çıkarılırken, gezinti teknesi de kıyıya çekildi. 
     
     VAPUR SEFERLERİ NORMALE DÖNDÜ 
     Bu arada, İstanbul Boğazı'ndaki yoğun sisin etkisini kaybettiği bildirildi. 
     Türkiye Denizcilik İşletmeleri TDİ Şehir Hatları İşletmesi yetkilileri, sis nedeniyle yapılamayan vapur seferlerinin saat 21.00'den itibaren normale döndüğünü belirttiler. 
     Öte yandan, İstanbul Boğazı'nda yoğun sis nedeniyle durdurulan transit gemi geçişlerinin de kontrollü olarak yapılabildiği bildirildi. 
     
</TEXT>
</DOC>
