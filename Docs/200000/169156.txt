<DOC>
<DOCNO> 169156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan, Demirel'e yanıt Ulaşılması gereken kişi Cheney'di 
</HEADLINE>
<TEXT>

     Başbakan Recep Tayyip Erdoğan, ''terör olaylarında eskiye dönüş olacağına ihtimal vermediğini'' söyledi. 
     Avusturya'ya yaptığı ziyareti tamamlayarak Ankara'ya dönen Erdoğan, uçakta gazetecilerin sorularını yanıtladı. 
     Erdoğan, bir gazetecinin, 9. Cumhurbaşkanı Süleyman Demirel'in ''Irak olayında Türkiye Cumhuriyeti'nin Başbakanı, doğrudan ABD Başkanı Bush'u aramalıydı'' şeklindeki sözlerini anımsatması üzerine, Demirel'in böyle bir ifade kullandığını bilmediğini kaydetti. Erdoğan, ''Ama Sayın Demirel, bir defa ABD Başkanı ile Cheney'in konumunu ayırt edemiyor. Bunu iyi ayırdetmesini hatırlatırım. Türkiye Başkanlık sistemiyle yönetilmiyor. Dick Cheney'nin konumunun nereye isabet ettiğini, Başkan Bush'un konumunun ise nereye isabet ettiğini dünya alem biliyor'' diye konuştu. 
     Bir gazetecinin, ''Demirel, Bush'a ulaşmakta zorlandığınız imasını yaptı'' demesi üzerine de, Erdoğan, ''Ulaşılması gerekirse ulaşırız, ama orada ulaşılması gereken kişi Dick Cheney'dir'' dedi. 
     Irak'ta Türk askerlerine yönelik olay sonrasında kendisine gelen bilgilerin neler olduğunun sorulması üzerine Erdoğan, ''Müzakereler bitmeden görüşmeler hakkında bilgi veremeyeceğini'' söyledi. 
     Erdoğan, ''Avrupa Birliği yolunda en çok nerede zorlanacaksınız'' sorusunu şöyle yanıtladı 
     ''Kopenhag kriterleri bellidir. Burada araya sokulmak istenen bazı başlıklar var. Kopenhag kriterlerini AB için mi, yoksa insanımız için mi yapıyoruz 58. ve 59. hükümetler olarak, AB yolundaki reformları insanımızın yaşama standartlarını yükseltmek için yapıyoruz. Biz bu kriterlerin adını Ankara kriterleri olarak da koyarız. Türkiye'yi AB'ye almalısınız. Son alınan 10 ülke, AB'ye bizden daha layık değildir.'' 
     
     ''YSK, SON KARARINI VERDİ'' 
     Başbakan Erdoğan, anadilde yayın konusuna ilişkin soruyu yanıtlarken de, bu konuda RTÜK ve özel televizyonların yürüteceği çalışmalar olduğunu ifade ederek, kimseye zorlama yapamayacaklarını kaydetti. 
     Erdoğan, bir gezetecinin, ''Yargıtay, DEHAP hakkındaki mahkeme kararını muhtemelen onaylayacak. 3 Kasım seçimlerine DEHAP'ın yanlışlıkla girdiği ve DYP'nin barajı aşmış kabul edilebileceği kaydediliyor'' sözleri üzerine, seçimlerde son kararı veren kurumun Yüksek Seçim Kurulu YSK olduğunu söyledi. YSK'nın bu konuyla ilgili son kararını verdiğini ve ''noktayı koyduğunu'' kaydeden Erdoğan, şöyle konuştu 
     ''Hiçbir zaman Danıştay gibi, Yargıtay gibi son kararı veren kurumların kararları tartışılmaz. Bu iş bitmiştir. Bunun üzerinden yaklaşık 8 ay geçmiştir. Dolayısıyla artık burada bir geri dönüş söz konusu değildir. Bunlar sadece kafayı bulandırmaya yönelik haberlerdir.'' 
     
     ''AVUKATLARIMIZ SÜRDÜRÜR'' 
     Başbakan Erdoğan, bir gazetede yer alan, Gülbeddin Hikmetyar ile çekilen fotoğrafı ve çeşitli iddialar hakkında görüşünün sorulması üzerine, şöyle konuştu 
     ''Birileri kendilerine malzeme çıkarmak istiyor. Türkiye Cumhuriyeti Başbakanı bu malzemelere alet olacak değil. Biz bir kere konuşuruz ve ondan sonrasını da avukatlarımız vasıtasıyla sürdürürüz. Bunları da fazla gündemimizde tutamayız. Çünkü, yapacak işimiz var.'' ''Yolsuzlukla ilgili çalışmalarda hedefin saptırılmasının, çalışmalara zarar verip vermeyeceğinin'' sorulması üzerine de Erdoğan, hedefi kendisinin tespit etmediğini söyledi. Erdoğan, ayrıca, TBMM Yolsuzluk Araştırma Komisyonu'nun çalışmalarına karışamayacağını ve böyle bir görevi de olmadığını kaydetti. 
     
     TERÖR OLAYLARI 
     Başbakan Erdoğan, son günlerde terör eylemlerindeki artışın kendisini ürkütüp ürkütmediği sorusuna, şu yanıtı verdi 
     ''Eskiye dönüşle alakalı bir şey olacağına ihtimal vermiyorum. Özellikle Topluma Kazandırma Yasası'ndan sonra buna yönelik adımlar atılmaya başlanmıştır. Benim şahsen en çok üzüldüğüm konu şudur Bakın Tunceli'de deprem olmuştur. Tunceli Pülümür'de yıkılan evlerin yerine farklı bir mimari projeyle evleri yıkılan vatandaşlarımıza evler yapmaya başladık. Bunları yaparken ortaya bir incelik koyduk. Buralarda farklı düşünceler var, farklı siyasi anlayış var. Burada böyle bir uygulama yapalım, bunları kendi başlarına bırakalım demedik, tam aksine Bizim insanımızdır, bizim vatandaşımızdır, devlet vatandaşın yanında olacaktır dedik. Biz valimizin oraya kontrole gidip dönerken saldırıya uğramasını hiçbir düşünceyle izah edemiyoruz. Çünkü, düşünün Vali bu tür yapılan yatırımı kontrole gidiyor ve oradan gelirken konvoyu tuzağa düşürülüyor ve 2 erimiz şehit oluyor. Bunun hiçbir haklılık yanı olamaz. 
     Bingöl'de 4 bin 500 konut tespiti yaptık. Okul ve hastane yapmamız lazım dedik. Bu konudaki çalışmalar devam ederken depremin ikinci gününde orada olaylar meydana geldi. Şimdi hala orada içten içe bazı şeyler kaynatılıyor. Bu oyunlara halkımızın gelmesini istemiyoruz. Kürt kardeşlerimizi, Kürt vatandaşlarımızı, onlar üzerinden istismar yaparak, rant sağlamaya çalışanlara karşı uyanık davranmaya davet ediyoruz. Biz her zaman ülkemizde tüm etnik yapıları aynı mesafede tutuyoruz. Türküyle, Kürdüyle, Lazıyla, Çerkeziyle, Gürcüsüyle bizim ortak bir paydamız vardır. O da, Türkiye Cumhuriyeti vatandaşlığıdır. Biz kendilerine karşı görevlerimizi bu incelik ve hassasiyet içerisinde yerine getirme kararlılığındayız.'' 
     
</TEXT>
</DOC>
