<DOC>
<DOCNO> 172465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/spor/spo02.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den son hamle 
</HEADLINE>
<TEXT>

   Sarı-Lacivertliler, Brezilyalı Fabiano'nun transferini bitirmek için kulübüne yeni bir öneri sundu, 10 milyon dolarlık bonservis bedelinin yarısını hemen ödemeye hazır olduğunu bildirdi 
      YUSUF KOBAL 

   
   Pazarlık sürüyor 
   TRANSFERİN flaş ekibi Fenerbahçe, Brezilyalı Alex'in ardından Sao Paulo'da forma giyen Luis Fabiano'nun da işini bitirmek için çalışmalarına hız verdi. Sözleşmesi süren Sambacı ile prensipte anlaşma sağlanmasına rağmen kulübünün 10 milyon dolar bonservis bedeli istemesi Sarı - Lacivertlileri sıkıntıya düşürmüştü. Anlaşma zemini arayan yönetim, Brezilya liginde gol krallığına ulaşan yıldız futbolcu için kulübüne yeni bir öneri götürdü. 
   
   Haber bekleniyor 
   FENERBAHÇE, 10 milyon dolarlık bonservis bedelinin yarısını erken ödeme koşuluyla transferi mutlu sonla noktalamayı düşünüyor. Sao Paulo'dan yanıt bekleyen yöneticiler, birkaç gün içinde bu transferin çözüleceğini ifade ettiler. Yönetim tarafların anlaşması halinde daha önce el sıkışan Alex'le ile birlikte 4 Ağustos'ta Fabiano'yu İstanbul'a getirmeyi planlıyor. 
   
   Tuncay'dan ilginç itiraf    Sezonu çifte kupayla kapatacaklarını ileri süren genç yıldız, "Takımda ilk kez herkes birbirini seviyor" dedi 
   YUSUF DURSUN 

   "Güzel olacak" 
   FENERBAHÇE'NİN genç yeteneği Tuncay, taraftara umutlu mesajlar verirken, takımın neden başarıyı yakalayamadığını da ilginç bir itirafla özetledi. İyi bir hava yakaladıklarını belirten Tuncay, "Geçen yıl hepimiz çok acı çektik. Ama bu sezon her şey çok güzel olacak. Fenerbahçe tarihinde ilk kez herkes birbirini seviyor" diye konuştu. 
   
   İddialı sözler 
   HEDEFLERİNİN çifte kupa olduğunu vurgulayan Tuncay Şanlı, "10 numaralı formamla iki kupayı da kaldıracağım. Giydiğim kutsal formanın hakkını vermek zorundayım" ifadelerini kullandı. Kalbinin Fenerbahçe için attığını kaydeden başarılı oyuncu, "Bu renklere aşığım. Artık efsane geri döndü" yorumunda bulundu. 
   
   Elde kaldılar    DEVRE arasında toplam 1 milyon dolara maledilen Vladimir kulüp bulamadı. 250 bin dolara satışı düşünülmesine rağmen ülkesinde bazı takımlarla görüşen Rus oyuncuya teklif gelmemesi yönetimi sıkıntıya düşürdü. Yabancı kontenjanını açmak isteyen Fenerbahçe, Rebrov konusunda da aynı kaderi yaşıyor. 
   İNGİLİZ Tottenham, 17 milyon Euro'ya aldığı Ukraynalı yıldızı ancak 3 milyon Euro'ya satabileceğini bildirdi. Fenerbahçe'de kiralık olarak forma giyen Rebrov için bu bonservis bedelini yüksek bulan talipliler transfere yanaşmıyor. Tottenham da, ancak satış garantisi sağladığında Rebrov'u geri almayı kabul ediyor. 
   
   Hooijdonk'un üzüntüsü    HOLLANDALI futbolcu, devamlı kendi isminin gündeme taşınmasından rahatsız olduğunu söyledi. Fenerbahçe'nin usta golcüsü, "Bu takımda sadece Hooijdonk yok. Biz bir ekibiz. Birlikte şampiyonluğa ulaşacağız. Sürekli ismimin ön plana çıkartılması arkadaşlarıma saygısızlık. Şampiyon olacağımıza inanıyorum. Futbolu burada bırakacağım" dedi. 
   
   Serhat Kral olacağım    YÖNETİMDEN af kararı çıkmasının ardından rahat bir nefes alan Serhat, sabırsızlıkla ligin başlamasını beklediğini söyledi. Sıkıntılı günler yaşadığını ifade eden genç futbolcu, "Uykusuz geceler geçirdim, çok acılar çektim. En çok da taraftarımızı özledim" diye konuştu. Hatalarından ders çıkardığını kaydeden Serhat, "Göreceksiniz, Hooijdonk ile birlikte gol kralı olacağım" dedi. 
   
   
</TEXT>
</DOC>
