<DOC>
<DOCNO> 150063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/dunya/dun03.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin artık bir PKK sorunu var 
</HEADLINE>
<TEXT>

     Kadri Gürsel Savaşı Yorumluyor 

     KEŞİF UÇUŞU 

     Türk - Amerikan ilişkilerinde uzun süredir uykuda olan bir gündem maddesinin, Irak'taki işgalle birlikte artık uykusundan uyandığını ilan edebiliriz PKK KADEK sorunu. Biliyorsunuz, PKK, ABD'nin "terörist örgütler" listesindeydi. PKK uyanıklık yapıp adını KADEK diye değiştirince, Amerikalılar bu listeye KADEK'i de koydular. 
     1999'da şefleri yakalanınca "ateşkes" ilan etmek zorunda kalan PKK o yıldan beri silahlı kadrosunun çok büyük bir bölümünü Kuzey Irak'taki Kandil Dağı'nda tutuyor. 
     Şimdi, bir dizi soru cevap bekliyor. 
     Irak'ın hesabı, artık Amerikan işgal ordusu komutanı General Tommy Franks'ten sorulur. Amerikalılar Kandil Dağı'ndaki PKK güçlerine karşı ne yapmayı düşünüyor acaba 
     Basitleştirelim. PKK konusunda ABD için iki tür "çıkartma eylemi" muhtemel. Ya PKK'yı Irak'tan çıkartacak, ya da PKK'yı terörist örgütler listesinden çıkartacak. 
     Üçüncü bir seçenek daha var Üç maymunu oynamak... Ama ABD'ye bu yakışmaz. "Irak'ta merkezi otorite kuracağım, Irak'ı yeniden yapılandıracağım" diye yola çıkıp Irak'ın dağlarındaki teröristleri oradan indirmemek olur mu 
     PKK ve KADEK'i terörist örgütler listesinden çıkartmak Türkiye'deki Kürt meselesine, PKK'dan yana müdahil olmaktır. Bu, Türk - Amerikan ilişkilerini berbat eder. 
     ABD, Irak'ta kanun hakimiyetini kurmak istiyorsa ülkedeki otorite boşluğunu fırsat bilerek buraya yuvalanmış örgütleri kovmak ya da silahsızlandırmak zorundadır. Nasıl olacak bu 
     
     Yukarı tükürsen bıyık... 
     Karmaşık bir süreç başlıyor. Bizce ABD'nin PKK'ya karşı askeri eyleme geçmesi çok uzak bir ihtimal. Bir kere kendi kamuoyuna bu durumu açıklayamaz. Çünkü orada bu iş, "Dost Irak Kürtlerini ihya ederken, müttefikimiz Türkiye'nin Kürtlerine savaş açtık, bu çifte standarttır" diye tercüme edilir. 
     ABD, PKK'nın silahlarıyla birlikte İran'a geçmesine göz yumabilir. PKK'nın barışçı yollardan silahsızlanması için ise Türkiye'den Kürt sorunu konusunda bazı tavizler bile isteyebilir ABD. 
     PKK Başkanlık Konseyi üyesi Nizamettin Taş, Financial Times'a "kazanan tarafta yer almak istediklerini, ABD'nin tek başına hareket edemeyeceğini, kendilerine de ihtiyaç duyacağını" söyleyerek ABD'yle ilişki kurmayı arzuladıklarını ima etti. Taş, "Türkiye bize önce özgürlük versin, ondan sonra sorumlu Türk vatandaşları olarak hareket edebiliriz" diyerek kendince bir "pazarlık zemini" yaratmaya çalışıyor. ABD, Kuzey Irak'ta PKK ile ilişkiye geçebilir. 
     Bir başka konu da TSK'nın kuzey Irak'taki mevcudiyetidir. Herhalde, PKK orada dururken Türkiye'den varlık nedeni PKK olan birliklerini çekmesi istenemez. Ama Irak Kürtleri ABD'ye bu yönde taleplerle gideceklerdir. 
     Ancak yeni bir terör dalgası yani PKK'nın sürekli savurduğu tehditleri hayata geçirerek ateşkesi bozması bölgede durumu Ankara lehine değiştirir ki, PKK'nın o kadar enayi olabileceğini sanmıyoruz. 

DÜNYA 














</TEXT>
</DOC>
