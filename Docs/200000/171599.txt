<DOC>
<DOCNO> 171599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko05.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayret Kanada'ya yerleşmeyi düşünen ABD'liler var... 
</HEADLINE>
<TEXT>

     Ekonomik ve kültürel bakımdan ortak yönlerine rağmen, Kanada ve ABD'nin temel sosyal politikalarda birbirlerinden farklılaşması, bazı hoşnutsuz Amerikalıları Kanada'ya yerleşmeyi düşündürtüyor. 
     Associated Press AP Haber Ajansı'nın konuya dair araştırma haberine göre, kuzeydeki komşularının yaşam tarzını denemek isteyenler arasında Minnesotalı bir karı-koca, Georgia'da bir üniversite öğrencisi, New York'ta genç bir yönetici gibi toplumun farklı kesimlerinden, değişik yaş gruplarından olanlar var. 
     Kanada'ya göçü düşünen Amerikalılar ''ABD'nin giderek çok fazla muhafazakarlaştığı, Kanada'nın ise daha topluma dahil edici, kazandırıcı, daha az bencil olduğu'' hususunda hemfikir. 
     Kuzey komşusunu ''beyin törpülemeyen, kafa dinginliği verici'' gören, Kanada'ya yerleşimi hayal edilebilecek en harika fırsat olarak değerlendiren kimi ABD'liye göre, Kanada toplumunda vatandaşlık ilişkilerinde farklı öncelikler var. 
     ABD'nin aksine, Kanada'da her vatandaş sağlık hizmeti kapsamında, Küba ile ilişkiler sürdürülüyor, silah taşıma çok sıkı kanuni tedbirlerle kısıtlı. 
     Marijuana kullanımının suç kapsamından çıkarılması, aynı cinsiyetten olan kişiler arası evlenmenin yasallaştırılması yolundaki girişimler de, ABD'deki liberallerin çoğunu memnun kılıyor. 
     Daha önce Vietnam Savaşı'nda binlerce genç erkek, askere alınmaktan kaçmak için eşleri ya da kız arkadaşlarıyla birlikte Kanada'ya göç etmişti. 2001 yılında 30 bin 203 Kanadalı ABD'ye 5 bin 894 ABD'li ise Kanada'ya göç etti. 
     
</TEXT>
</DOC>
