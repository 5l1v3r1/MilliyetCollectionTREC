<DOC>
<DOCNO> 183795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur24.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de gösteri yapmak isteyen DEHAPlıları polis engelledi... 
</HEADLINE>
<TEXT>

     DEHAP İstanbul İl Gençlik Kolları üyelerince Bakırköy'de düzenlenmek istenen gösteri, polis tarafından engellendi. 
     Ellerindeki Kürtçe ve Türkçe yazılı dövizler ve ''Toplumsal barış ve halkların kardeşliği için toplumsal çözüm'' yazılı pankartla Özgürlük Meydanı girişine gelen yaklaşık 100 kişiden oluşan DEHAP'lı grup, bu alanda izinsiz gösteri ve toplantı yapılamayacağını belirten güvenlik kuvvetlerince durduruldu. 
     Grubun talebi üzerine basın açıklamasının gazetecilere ulaşmasını sağlayan polis, topluluğu, dağılmaları yönünde tekrar uyardı. 
     Bir süre güvenlik kuvvetleriyle tartışan grup üyeleri, alana giremeyeceklerini anlayınca geri dönerek sloganlar eşliğinde koşmaya başladılar. 
     Polisin de arkalarından koşmasıyla başlayan kovalamaca, grup üyelerinin ara sokaklara girerek dağılmalarıyla sona erdi. 
     Polis, kovalamaca sırasında ''çevreye zarar verdikleri'' gerekçesiyle yaklaşık 10 göstericiyi gözaltına aldı. 
     
</TEXT>
</DOC>
