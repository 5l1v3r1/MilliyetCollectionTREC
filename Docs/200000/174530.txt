<DOC>
<DOCNO> 174530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo34.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah Grubu Göztepe A.Ş.'den çekildi... 
</HEADLINE>
<TEXT>

     Sabah Grubu'nun İkinci Futbol Ligi A Kategorisi'ne düşen Göztepe A.Ş. yönetiminden çekildiği bildirildi. 
     Yapılan yazılı açıklamada, sarı-kırmızılıların 1997 yılında yapılan genel kurulunda profesyonel futbol şubesinin, Sabah Grubu'nca oluşturulan ve Göztepe Kulübü Derneği'nin de ortak sıfatıyla yer aldığı Göztepe Spor Hizmetleri ve Ticaret A.Ş.'ye Şirketi'ne devredildiği belirtildi. 
     Açıklamada, Göztepe'nin, Sabah Grubu'nun, ''elinde olmayan nedenlerle karşı karşıya kaldığı ciddi sorunlara ve sıkıntılara rağmen tüm kaynaklarını seferber ederek'', 2001-2002 futbol sezonunda yeniden Birinci Süper Lig'e çıkartılmasının sağlandığı kaydedildi. 
     Açıklama, şu ifadelere yer verildi 
     ''Ancak 2002 yılı sonlarında grup sorunlarının ağırlaşması nedeniyle 2003 yılının ocak ayından itibaren Göztepe A.Ş.'ye parasal kaynak aktarılması olanaksız hale gelmiştir. Buna rağmen daha ciddi bir sorunla karşı karşıya kalmaması için sezon sonuna kadar büyük bir özveriyle Feyyaz Gülmen başkanlığındaki yönetimin devamı sağlanmıştır. 
     Gelinen noktada, Göztepe Spor Hizmetleri ve Ticaret A.Ş. yönetiminin grup bünyesinde sürdürülmesi maddeten ve hukuken olanaksız hale gelmiştir. Şirketleşme sürecinde imzalanan devir protokolü çerçevesinde Göztepe Kulübü futbol takımının, Göztepe Spor Kulübü Derneği'ne iadesi asıl olduğundan, konu dernek yönetimine götürülmüş ve yönetimin üstlenmesi istenmiştir.'' 2003-2004 futbol sezonunun bitiminde transfer çalışmalarının Göztepe Kulübü Derneği Başkanı İskender Tuğsuz ve kulüp yönetimi tarafından yürütüldüğü belirtilen açıklamada, ''Ancak taleplere rağmen resmi yapılanma ve A.Ş. yönetiminin, dernek ve camia tarafından üstlenilmesi sağlanamamıştır'' denildi. 
     Açıklama, şu ifadelerle tamamlandı 
     ''Bu koşullar altında Sabah Grubu olarak Göztepe A.Ş. yönetiminden çekildiğimizi, yönetimi üstlenecek olan kişi ve kuruluşlara hukuksal ve fiili çözüm olanakları sunmaya hazır olduğumuzu, Göztepe'nin layık olduğu başarılara ulaşmasının en büyük dileğimiz olduğunu kamuoyunun bilgilerine saygıyla sunarız.'' 
     
</TEXT>
</DOC>
