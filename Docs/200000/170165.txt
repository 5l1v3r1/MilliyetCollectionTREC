<DOC>
<DOCNO> 170165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/yazar/pulur.html </URL>
<DATE> 2003/07/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Devleti soydurmazlar 
</HEADLINE>
<TEXT>

     Ne münasebet, ne münasebet 
     Hazine’nin öyle bekçileri var ki, değil içeri girip bir şey almak, kapının önünden bile geçirmezler. 
     Yoo, öyle tuhaf tuhaf bakmayın, işte şahidi, işte delili... 
     
     "BEN, 1. dereceden emekli 85 yaşında bir memurum. Kendime ilaç yazdırmak için, devlet hastanesine, yahut Kızılay dispanserine gidip evvela emekli karnemle sıra numarası, sonra doktor numarası almam gerekiyor. İlaçlar yazıldıktan sonra başhekime onaylatıp eczaneden alıyorum. Bu işlem en aşağı iki saat sürüyor." 
     
     YA ne olacaktı 
     Devleti, 85 yaşındaki emekliye soyduracak mıyız 
     Üstelik bu emekli şeker hastasıymış, şeker ölçüm aleti çubuklarına da ihtiyacı varmış, üç paralık bu çubukları almak için, bakın neler yapması gerekiyor 
     "1- Eczaneden fatura ve reçete örneği... 
     2- Heyet raporu sureti, başhekim onaylı... 
     3- Sağlık karnesi ve kimlik fotokopisi." 
     Bunlar tamamlanacak ve Emekli Sandığı’na dilekçe yazılacak. 
     Ne sandınız, devleti soydurmazlar, 85 yaşındaki emekliye üstelik büyükelçi Nihat Dinç’i, sıkı takibe alırlar... 
     
     AMA banka hortumlayanlar, orman arazisinin üzerine yatanlar, vergi kaçıranlar, hayali ihracatçılar... 
     Eee, siz de tadını kaçırıyorsunuz 
     Devlet hangisiyle uğraşsın, emeklilerin ilacı dururken, bankacıların yatlarıyla, köşkleriyle uğraşacak değil ya 
     
     BİR de herkes sanıyor ki, devletin arazisi yağma ediliyor, üzerine gecekondular, villalar, apartmanlar kuruluyor... 
     Yok öyle bir şey 
     Bir şahitlik de bizden... 
     
     OTURDUĞUMUZ mahallede "Çavuşoğlu" adında bir taksi durağı vardı, en az yirmi yıldır hizmet veriyordu, şoförler güvenli insanlardı. 
     Cadde üzerinde, ufak bir yerde durak yapmışlardı. 
     
     MEĞER kimseden izin almadan, ruhsat almadan gelip oturmuşlar... 
     Devletin böyle işgallere tahammülü yoktur, hiç kimse, hiçbir yeri işgal edemez, taksi durağını oradan çıkarmışlar 
     Maliye Bakanı’nın kaçak villasını yıkmak için kazma, kürek bulamayan bir belediyenin yanında böyle yapanlar da var 
     Aslına bakarsanız, taksi durakları sivil toplum örgütleridir, halka hizmet ederken, elbette gerekli izni alacaklar, ruhsat çıkaracaklar, işgaliye ödeyecekler. 
     Bir durak bunları yerine getirmezse, cezasını çeker. 
     Bunun cezası durağı kapatmak değildir herhalde... 
     Ceza neyse kesersin, kira neyse alırsın... 
     Tabii maksadın, vatandaşa hizmetse... 
     
     

</TEXT>
</DOC>
