<DOC>
<DOCNO> 185518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun20.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Türkiye'deki istikrarsızlık bizi endişelendirir" 
</HEADLINE>
<TEXT>

     Yunanistan hükümet sözcüsü Hristos Protopapas, ''Türkiye'de istikrarsızlık doğması olasılığının doğal olarak Atina ve AB'yi endişelendireceğini'' söyledi. 
     Protopapas, yaptığı basın toplantısında, gazetecilerin, Yargıtay'ın DEHAP'a ilişkin kararı ve bu kararın genel seçimlere yol açması halinde olası istikrarsızlık ortamına ilişkin sorularını yanıtladı. 
     Hükümet sözcüsü, ''Türkiye'de istikrarsızlık doğması olasılığı doğal olarak bizi ve AB'yi endişelendirir. Biz, istikrarlı, kalkınmış ve AB yolunda bir Türkiye istiyoruz. Ancak, son gelişmeler hakkında herhangi bir değerlendirme yapmak için erken. Acele etmeyelim'' diye konuştu. 
     Kıbrıs konusunda ise KKTC Cumhurbaşkanı Rauf Denktaş'ın ''uzlaşmaz'' tutumu nedeniyle ilerleme kaydedilemediğini öne süren Protopapas, Atina'nın Türkiye'nin istikrarlı bir biçimde AB yolunda ilerlemesi ve Kıbrıs sorununun çözülmesini arzu ettiğini söyledi. 
     
</TEXT>
</DOC>
