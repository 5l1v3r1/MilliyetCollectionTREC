<DOC>
<DOCNO> 178351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/spo01.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da final hayal 
</HEADLINE>
<TEXT>

   Ümraniye'de Beşiktaş Başkanı Bilgili ve yöneticilerle bir toplantı yapan Teknik Direktör Lucescu, Şampiyonlar Ligi için büyük umutlar beslememelerini istedi, yeni oyuncu işini ara transfere bıraktı 
      ORHAN YILDIRIM 

   
   Kartal'da zirve 
   BEŞİKTAŞ'TA transfer konusunda son zirve, dün Ümraniye Tesisleri'nde yapıldı, yeni futbolcu konusu ara transfere bırakıldı. Başkan Serdar Bilgili ve yöneticilerle biraraya gelen Teknik Direktör Lucescu, daha önce yönetime yazılı olarak sunduğu raporu tekrarladı. Şampiyonlar Ligi'nde final ve yarı finalin hayal olduğunu vurgulayan Rumen çalıştırıcı, "Dördüncü torbadan katılacağımız için rakiplerimiz çok güçlü. Puanımızın az olması büyük dezavantaj" dedi. 
   
   İlk hedef çeyrek final 
   LİGDE bu kadronun yeterli olduğunu savunan Mircea Lucescu, "Sadece Avrupa için milyon dolar harcayıp, oyuncu alarak takımın dengesini bozamayız. Gerekirse ihtiyaca göre ara transferde yeni bir değerlendirme yaparız" ifadesini kullandı. İlk olarak çeyrek finali hedefleyen Siyah - Beyazlılar'ın, Şampiyonlar Ligi'nde gruptan çıkması durumunda yeni transfer girişiminde bulunacağı öğrenildi. Bilgili ve yönetimi de, Lucescu'nun bu düşüncelerinde birleşerek transfer konusunu kapadı. 
   
   Serdar Bilgili kurada    ŞAMPİYONLAR Ligi'nde bu sezon doğrudan gruplarda mücadele edecek olan Beşiktaş'ı, kura çekiminde Başkan Serdar Bilgili temsil edecek. Monaco'da yarın çekilecek kuraya Futbol Koordinatörü Erdil Arpacı ile birlikte katılacak olan Bilgili, burada rakip takım temsilcileriyle organizasyonlar konusunda görüş alışverişinde bulunucak. 
   
   BJK Turizm faliyette    KULÜP bünyesi altında kurulan Beşiktaş Turizm işe Denizlispor deplasmanıyla başlıyor. Akaretler'deki BJK Plaza'da bulunan şirket, ilk olarak Pamukkale'ye özel bir program organize etti. Basın mensupları ve taraftarların da dahil edildiği tur için RJ 100 tipi 99 kişilik uçak kiralandı. Denizli'ye yarın gidecek olan kafile, maçın sonrasında İstanbul'a dönecek. 
   
   Ümit, ilk 11'e yakın    ANKARAGÜCÜ karşısında sonradan oyuna girip, Sinan'ın attığı golün asistini de yapan Ümit Aydın, ilk 11'e göz kırpıyor. Antrenmanlarda da iyi bir performans ortaya koyan Siyah - Beyazlı futbolcu, "Kazanıyoruz, bu çok önemli. Ben de oynamak için daha çok çalışıyorum. Takımdaki herkes işini en iyi şekilde yapmak için ter akıtıyor" diye konuştu. 
   
   Luce'den ikinci veto    İYİLEŞTİĞİNİ, Denizlispor karşısında oynamak istediğini belirten İlhan Mansız'ın bu talebi reddedildi. Golcüsünü riske sokmak istemeyen Lucescu'nun, "Daha eksiklerin var. Zaten 3 hafta sonra Şampiyonlar Ligi başlayacak. Ancak senden ve çalışmalarından çok memnunum. Sabırlı ol, geçen yılki hataya düşmeyelim" diye konuştuğu öğrenildi. 
   
   Ümraniye'de hırsız var    RAHMAN SAĞIROĞLU 

   İki kez yokladılar 
   BEŞİKTAŞ'IN Ümraniye Nevzat Demir Tesisleri'ne hırsızlar abone oldu. İki gün önce tesislere giren hırsızlar, güvenlik görevlileri tarafından yakalandı. Ancak dün de yine başka şahıslar gizlice tesislere daldı. Minyatür kaleleri çalmak isteyen iki kişiye güvenlik görevlileri göz açtırmadı. Yakalanan iki küçük çocuk, yaşları nedeniyle daha sonra serbest bırakıldı. 
   
   Önce Bükreş, sonra Bursa 
   DENİZLİ maçının hazırlıklarını sürdüren Siyah - Beyazlılar dünü tek antrenmanla geçirirdi. Önce salonda kondüsyon çalışan Beşiktaş, daha sonra çift kale maça çıktı. Turuncu takım, yeşil takımı 5-3 yendi. Bu arada lige verilen arayı değerlendirecek olan Kartal, 3 Eylül'de Rapid Bükreş, 7 Eylül'de de Gökhan Keskin'in jübilesi için Bursa ile oynayacak. 
   
   
</TEXT>
</DOC>
