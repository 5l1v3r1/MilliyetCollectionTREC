<DOC>
<DOCNO> 194557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun32.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UAEA, gizli İran raporunu üye ülkelere sundu 
</HEADLINE>
<TEXT>

     Uluslararası Atom Enerjisi Ajansı'nın UAEA İran'la ilgili hazırladığı gizli raporda, ''Tahran'ın nükleer silah yapmaya çalıştığına dair şimdilik kanıt bulunamadığı'' belirtiliyor. 
     Adlarının açıklanmasını istemeyen diplomatlar, UAEA'nın üye ülkelere dağıttığı gizli raporda, İran'ın silah programlarının barışçı olduğunun şimdilik söylenemeyeceğinin kaydedildiğini de bildirdiler. 
     UAEA Başkanı Muhammed El Baradei tarafından hazırlanan rapora göre, İran, nükleer silah yapmaya çalıştığı yolundaki şüphelere neden olan nükleer faaliyetlerini sakladığı gerekçesiyle hatalı bulundu. 
     Raporda ayrıca, İran'ın, eylülden bu yana UAEA ile işbirliği yaptığına işaret edildi. 
     UAEA Yönetim Kurulu, raporu, 20 Kasım'da yapacağı toplantıda ele alacak. Kurul, toplantıda, İran'ın Nükleer Silahların Yayılmasının Önlenmesi Anlaşması'nı ihlal edip etmediğine karar verecek. Tahran'ın anlaşmayı ihlal ettiğine karar verildiği takdirde, yönetim kurulunun, konuyu BM Güvenlik Konseyi'ne havale etmesi bekleniyor. 
     İran'ın gizli silah programı olduğu suçlamalarını yapanların başında gelen ABD'nin, kurul toplantısında Tahran'ın anlaşmaya uymadığında ısrar etmesi bekleniyor. 
     UAEA yönetim kurulu, geçen eylülde, İran'a, geçmişteki gizli programlarını açıklaması için 31 Ekim'e kadar süre tanımıştı. İran da, bu programlarla ilgili belgeleri 23 Ekim'de UAEA'ya teslim etmişti. 
     
</TEXT>
</DOC>
