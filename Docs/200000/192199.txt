<DOC>
<DOCNO> 192199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun27.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AİHM'de yine dostane çözüme gitti 
</HEADLINE>
<TEXT>

     16 kişinin, Türkiye'de ''adil yargılanma haklarının ihlal edildiği'' iddiasıyla Avrupa İnsan Hakları Mahkemesi'ne AİHM yaptığı ortak başvuru karara bağlandı. 
     AİHM'den yapılan açıklamaya göre, Türkiye, 16 kişiden 15'ine maddi tazminat ödemeyi kabul ederek, ''dostane çözüme'' gitti. 
     Mahmut Memduh Uyan'ın ise ''dostane çözüme'' gitmeyi kabul etmediği kaydedilen açıklamada, AİHM'nin, bu kişinin başvurusuyla ilgili olarak Türkiye'nin, adil yargılanma hakkını ihlal ettiği görüşüne vardığı ve mahkeme masrafları da içinde olmak üzere 13 bin euro maddi tazminat ödemesine karar verdiği bildirildi. 
     Türkiye'nin ''dostane çözüme'' gittiği 15 kişinin her birine, 14 bin 500 ila 161 bin euro maddi tazminat ödeyeceği belirtildi. 
     Türkiye'de 1980 ve 1985 yılları arasında terör örgütüne üye oldukları gerekçesiyle gözaltına alınıp yargılanan ve daha sonra AİHM'ye başvuranların isimleri şöyle 
     Ali Alfatlı, Haşim Aydıncak, Nusrat Safa Akyürek, Ahmet Asena, Mahmut Memduh Uyan, İbrahim Levent Saçılanateş, Mehmet Kaplandur, Nevzat Cömert, Özgür Şahin, Bülent Forta, Hüseyin Cihan, Hasan Yorulmaz, Ahmet Kirami Kılınç, Mehmet Engin Höke, Mustafa Aslan ve Sedat Göçmen. 
     
</TEXT>
</DOC>
