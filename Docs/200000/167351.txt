<DOC>
<DOCNO> 167351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur08.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da akrabasını döverek öldürdü Bu kez fazla dövmüşüm 
</HEADLINE>
<TEXT>

     İsmail AKDUMAN SAMSUN, DHA 
     Samsun'da akrabası Mehmet Akman'ı döverek öldüren tutuklu sanık, 43 yaşındaki Rasim Yılmaz, yargılandığı davada, "İçkiyi fazla kaçırınca bana küfür etti. Daha öncede küfür ettiği için onu dövmüştüm. Ama bu kez fazla kaçmış'' dedi. 
     Belediyeevleri Mahallesi'nde yaklaşık 3 ay önce meydana gelen olayda, Rasim Yılmaz, kardeşinin damadı, 38 yaşındaki Mehmet Akman ile birlikte alkol alırken aralarında tartışma çıktı. Yılmaz, Akman'ı öldürürken, hakkında 24 yıla kadar ağır hapis istemiyle Samsun 2'nci Ağır Ceza Mahkemesi'nde dava açıldı. Rasim Yılmaz, cinayeti işlediğini kabul ederken Akman'ı kendisine küfür ettiği için öldürdüğünü söyledi. Rasim Yılmaz, "Mehmet, fazla içince ileri- geri konuşuyordu. Ben de alkollüydüm. Onu evine çıkarırken bana küfür etmeye başladı. Ben de ona tekme- tokat vurdum. Daha öncede bana küfür ettiği için onu dövüp hastanelik etmiştim. Sanırım bu kez fazla dövmüşüm. Böyle olsun istemezdim'' diye konuştu. 
     Diğer taraftan tanık olarak dinlenmesi için çağrılan Mehmet Akman'ın eşi, 35 yaşındaki Havva Akman, ne eşi ne de amcası hakkında tanıklık yapmak istemediğini belirterek, çekilme hakkını kullandı. Dava, gelmeyen tanıkların dinlemesi için ertelendi. 

     
</TEXT>
</DOC>
