<DOC>
<DOCNO> 197758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yazar/akyol.html </URL>
<DATE> 2003/11/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bayramı 'seçmek' 
</HEADLINE>
<TEXT>

   
   MEVLANA Celaleddin Rumi veya Muhyiddin Arabi ile Usame bin Ladin, aynı Kuran'ı okudukları halde niçin "anladıkları" birbirine taban tabana zıttır 
   Bir tür faizli işlemler yaptığı halde para vakıflarını kamu düzeni için onaylayan Ebussuud Efendi ile, bunu "haram" sayarak Ebussuud Efendi'ye hakaretler yağdıran İmam Birgivi okudukları İslami metinlerden aynı şeyleri mi anlıyorlardı 
   Ve sevgili Yunus 
   Dövene elsiz gerek 
   Sövene dilsiz gerek 
   Derviş koyundan yavaş gerek 
   Sen derviş olamazsın 
   Yunus'la onun hicvettiği "Molla Kasım" tipi aynı mı 
   Çanakkale'de askerlerimiz Kuran'ın Fetih suresini mi okudu, yoksa Yunus'un ilahilerini mi 
   Aynı dinin savaşçıları ile sevgi ve şefkat saçan evliyaları, azizleri nereden çıkıyor 
   
   ÖNCEKİ akşam bir TV kanalında Attila İlhan'ı izliyorum. Kendisine büyük saygı duyarım. Hele "milli kültür sentezi" konusunda adeta üstadımdır. 
   Fakat siyasi tarihe bakışımız farklı... 
   İlhan'ın anlattığı "Gazi", hep İstiklal Savaşı yıllarında İslam dünyasından ve Sovyetler'den yardım almak için, o bilinen "mazlum milletler..." konuşmalarını yaparak Batı ile çarpışan Gazi'dir. NATO'ya girmek bile "Gazi"ye ihanet olmuştur 
   Turhan Feyzioğlu'nu okuduğumuz zaman ise, Batılılaşmacı bir "Atatürk"le karşılaşırız. 
   Tanzimat sadrazamlarını Doğan Avcıoğlu ve Attila İlhan 'hain' gibi görürler Halil İnalcık ve Yılmaz Öztuna ise tam tersine... 
   Aynı metinleri ve olayları farklı anlıyoruz, çünkü var olan duygu ve değerlerimize veya ideolojimize göre "seçerek" bir sonuca varıyoruz. 
   İdeolojiyi azaltıp objektifliği mümkün mertebe artırmak için sosyal bilimlerde metot meselesini iyi kavramak lazım. 
   
   DİN gibi çok daha geniş zamanları kapsayan, manevi, metafizik, ruhani, dolayısıyla sübjektif yönleri çok daha yoğun olan bir alanda bu "seçicilik" daha bir etkili oluyor tabiatıyla... 
   Telli Baba'da nasibinin açılması için yakaran sevimli genç kızın "halk İslamı"... Yüksek tefekkür ve felsefe yapan Gazali ve İbn Rüşd... 
   Asırlardan beri "uyuşuk, miskin, bitkin" diye nitelenen İslam dünyasından fırlatılan bombalar Latin Amerika'nın "Tupamaros"ları gibi, 19. yüzyıl Avrupasını ve Rusyasını bulayan "nihilist teröristler" gibi, Filistin'in eski Marksist teröristleri gibi... 
   Dün Marksizm ve milliyetçilik adına, şimdi İslamcılık adına. 
   Mar z ruhların "seçtiği", terör oluyor. 
   Öfkeyle, nefretle, yıkıcılıkla, Erich Fromm'un "ölümseverlik" dediği mar z duygularla kirlenmiş ruhların din, siyaset ve felsefe anlayışları böyledir. 
   İslam adına yapılan terör de, ötekiler gibi, hasta ruhların barbarlığıdır. 
   Hayatı yaşamaya ve yaşatmaya değer bulanların din, siyaset ve felsefe anlayışları ise bambaşkadır. 
   Yahya Kemal'in "gönül aydınlığı" dediği ışıkla bakmaktır doğru olan, kendimize ve insanlığa mutluluk verecek olan.... 
   "Merhametim gazabımı aştı" diyen bir Allah'ın kullarına yakışan, kutsal metinlere de hayata da merhametle, şefkatle, sevgiyle bakmaktır. 
   Bayramınız kutlu, gönlünüz aydın olsun. 
   
      
   
</TEXT>
</DOC>
