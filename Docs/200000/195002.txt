<DOC>
<DOCNO> 195002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun26.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtlarına sağcı hükümetten mali yardım .. 
</HEADLINE>
<TEXT>

     Avrupalı küreselleşme karşıtlarının sosyal forum toplantıları, bu akşam Paris'te başlıyor. 
     Paris'teki ''Neoliberalizm'' karşıtı toplantıların organizasyonuna, Fransa'da iktidardaki sağcı hükümetin mali açıdan destek verdiği bildirildi. 
     Başbakan Jean-Pierre Raffarin, basına yaptığı açıklamada, ''Paris'in bu tür bir toplantıya evsahipliği yapmasından memnuniyet duyduğunu'' belirtti ve ''Küreselleşmenin olumsuz ve olumlu yanlarının sağduyulu bir biçimde tartışılmasına destek verdiklerini'' bildirdi. 
     Fransa'da muhalefette yer alan Sosyalist, Komünist ve Yeşil Parti, Avrupa sosyal forumu toplantılarına etkin destek veriyor. 
     Kent merkezi ile ''Bobigny'', ''Ivry'' ve ''Saint-Denis'' banliyölerinde yapılacak toplantılar 4 gün sürecek. Sosyal forum etkinliklerine, Avrupa'dan yaklaşık 50 bin kişinin katılması bekleniyor. 
     
     AB'NİN GELECEĞİ TARŞILACAK 
     ''Diğer Avrupa'' başlığıyla düzenlenen toplantılar, İtalya'nın Floransa kentinde geçen yıl düzenlenen gösterilerden sonra, Avrupa'da yapılan ikinci büyük küreselleşme aleyhtarı toplantı olma özelliğini taşıyor. 
     Floransa'da yapılan toplantılardan sonra, işsizlik, çevre, savaş karşıtlığı ve sosyal konuların özellikle ele alındığı sosyal forumda, AB'nin geleceği ve AB anayasasının da ayrıntılı biçimde tartışılması kararlaştırılmıştı. 
     Avrupa'nın 60 ülkesinden bini aşkın siyasi, insani, dini dernek ve kuruluş ile sendikanın katılacağı toplantılar kapsamında, 250 seminer, 55 konferans ile 150 civarında konser ve film gösterisi düzenlenecek. 
     Sosyal forum, cumartesi günü Paris'te, ''Savaşsız bir Dünyada Sosyal Avrupa için'' sloganıyla geniş katılımlı gösteri yürüyüşüyle sona erecek. Yürüyüşe en az 30 bin kişinin katılması bekleniyor. 
     
     TÜRKİYE'DEN KATILIM 
     Sosyal forum toplantılarına, Türkiye'den de 15'in üzerinde sivil toplum örgütüne üye 60'dan fazla kişinin katılması bekleniyor. 
     Türkiye'den gelen sivil toplum örgütlerinin büyük bir kısmı, ''İstanbul Sosyal Forumu'' çatısı altında etkinliklere katılacak. 
     İstanbul Sosyal Forumu, Paris'in Saint Denis banliyösünde, Türkiye'den gelenlerin buluşma merkezi olacağı bir stand açacak. 
     
</TEXT>
</DOC>
