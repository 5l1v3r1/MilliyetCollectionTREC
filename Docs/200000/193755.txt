<DOC>
<DOCNO> 193755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko14.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat-Tween yurtdışında büyüyecek... 
</HEADLINE>
<TEXT>

     Orka Grup, uluslararası erkek hazır giyim markası Damat-Tween ile yurtdışında büyümeyi hedefliyor. 
     Orka Grup Yönetim Kurulu Başkan Yardımcısı Haldun Orakçıoğlu, AA muhabirine yaptığı açıklamada, İspanya, Güney Afrika, Almanya, Birleşik Arap Emirlikleri, Suriye, Türkmenistan ve Umman'ın aralarında bulunduğu dünyanın farklı köşelerinde 18 ülkede 31 mağazalarıyla erkek modasına yön verdiklerini bildirdi. 
     Büyüme stratejilerinin yurtdışına yönelik olduğunu ifade eden Orakçıoğlu, şunları söyledi 
     ''Artık yurtdışında yoğunlaştık. Dünyanın faklı noktalarında 3 haftada bir mağaza açacak konuma ulaştık. O bilgi birikimi ve altyapı var. Markanın bilinirliği arttıkça iş daha kolaylaşıyor. Bu yıl yurtdışında 10'un üzerinde mağaza açtık. Şu anda açılacak birçok mağaza var. Hedefimiz, bu yıl sonuna kadar 36-37, gelecek yıl 60 mağazaya ulaşmak.'' 
     
     HEDEF PAZAR İSPANYA VE AMERİKA... 
     Hedef pazarlar olarak İspanya ve Amerika'yı seçtiklerini bildiren Haldun Orakçıoğlu, İspanya'da yıl sonuna kadar 2 yeni açılışla 9 mağazaları olacağını, önümüzdeki yıl da İspanya ve Portekiz'de 20 satış noktaları olmasını hedeflediklerini söyledi. 
     Orakçıoğlu, Amerika'da çok yoğun çalışmaları bulunduğunu dile getirerek, ''Damat-Tween ürünleri, moda arenasının kalbi olan Soho'dan Los Angeles'a, Florida'dan Kanada'ya, Porto Rico'dan Hawaii'ye tüm Amerika'da 200'den fazla butikte çok ünlü markalarla birlikte satılıyor. Las Vegas'ın en önemli alışveriş merkezi içinde bu yıl yeni bir mağaza da açacağız'' dedi. 
     ABD'nin tekstil ve hazır giyim ithalatının yılda 55-60 milyar dolar olduğuna, Türkiye'nin aldığı payın ise çok az kaldığına dikkat çeken Orakçıoğlu, ticaretin artırılması için bu pazarda Türk işadamlarının daha fazla mağazalar açması gerektiğini vurguladı. 
     Haldun Orakçıoğlu, yurtdışında mağaza açmakla ihracatta kalıcı olmayı sağladıklarını, kendi markalarıyla ürün satarak giderek keskinleşen rekabet ortamından uzaklaştıklarını belirterek, şunları kaydetti 
     ''En önemlisi dünyada markanın bilinirliği artınca işimiz daha da kolay olmaya başlıyor. İşin sırrı bu. Daha önce birçok şeyde zorlanıyorduk ama artık ortak, yatırımcı bulmamız, ürün satışımız daha kolay hale gelmeye başladı. Daha önce seçilen konumdaydık, artık seçen, tercih edilen marka konumuna geldik.'' Orakçıoğlu, geçen yılı 30 trilyon lira ciroyla kapatan grubun, bu yıl 55 trilyon lira ciro gerçekleştireceğini kaydetti. 
     
</TEXT>
</DOC>
