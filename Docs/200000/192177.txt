<DOC>
<DOCNO> 192177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun05.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Önemli olan Türkiye'nin cömert önerisi" 
</HEADLINE>
<TEXT>

     Türkiye'nin Washington Büyükelçiliği'nde düzenlenen 29 Ekim Cumhuriyet Bayramı resepsiyonuna, Amerikan yönetimi yetkililerinden ABD Genelkurmay Başkanı Orgeneral Richard Myers ve ABD Savunma Bakan yardımcısı Paul Wolfowitz katıldı. 
     Büyükelçi Faruk Loğoğlu ve eşi Mevhibe Loğoğlu'nun evsahipliğindeki resepsiyonda Wolfowitz ve Myers, Türk askerinin Irak'a gönderilmesine ilişkin soruları yanıtladı. Wolfowitz, ''üzerinde çalışılması gereken birçok soru var. Bence burada önemli olan Türkiye'nin cömert bir öneri yapmış olması, ayağa kalkıp bazı riskler alma istekliliğini göstermesidir. Şu sırada Irak'ta, özellikle bazı komşu ülkeler başta olmak üzere, yabancı asker konusunda çok fazla hassasiyet var'' dedi. 
     Wolfowitz, ''bence önemli olan şu daha uzun çerçevede düşünelim. Türkiye ve Irak, sonsuza dek komşu olacaklar ve umuyoruz ki birlikte laik, demokratik komşular olacaklar. Bazı şeylerin nasıl sonuçlanacağı önem taşıyor. Bizim şu sırada konuştuğumuz bu'' ifadelerini kullandı. 
     Resepsiyona, Cumhuriyet Bayramı'nı kutlamak üzere geldiğini söyleyen Paul Wolfowitz, başka soru sorulmasına fırsat vermedi. 
     Myers da, Türk askerine ilişkin sorular üzerine, ''burada basına konuşmaya hazır değilim. Cumhuriyet Bayramı'nı kutlamaya geldim'' dedi. Myers, ''Türk askeri konusunda fikrinizi değiştirdiniz mi '' sorusuna karşılık, ''hayır. Hala çalışıyoruz'' yanıtını verdi. 
     Büyükelçi Loğoğlu'nun düzenlediği resepsiyona, IMF Birinci Başkan yardımcısı Anne Krueger ile Türkiye Masası Şefi Rıza Moghadam ve ABD'nin eski Ankara Büyükelçisi Robert Pearson da katıldı. 
     
</TEXT>
</DOC>
