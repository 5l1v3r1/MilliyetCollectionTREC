<DOC>
<DOCNO> 177344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/siyaset/siy04.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerin tepkisi vatandaşlık görevidir' 
</HEADLINE>
<TEXT>

   CHP'den, asker gönderilmesine karşı çıkan komutanlara destek geldi 
   ANKARA Milliyet 

   
   CHP Grup Başkan Vekili Mustafa Özyürek, hükümetin Irak'a asker gönderilmesi için "TSK'dan tavır açıklaması" beklemesini eleştirdi. Özyürek, "Bazı komutanların, ABD askerlerinin yerine bizim askerlerimizin ölmek için Irak'a gönderilmesine tepki duymaları bir vatandaşlık görevidir" dedi. 
   Hükümetin fındık fiyatına ilişkin politikasıyla ilgili basın toplantısı düzenleyen Özyürek, bazı komutanların açıklamalarıyla Irak'a asker gönderilmesi hakkındaki soruları yanıtladı. Orduda farklı görüşler bulunduğunu belirten Özyürek, "Komutanların görüşleri yeni değil. Ordu disiplini içinde bu görüşleri ifade etmişlerdir. Asker gönderme konusunda farklı görüşler var. Bu tartışmaların kendi platformu içinde bir sonuca varacağından kuşkumuz yok" diye konuştu. 
   Hükümetin "Asker siyaset dışında kalsın" dediğini, ancak başta Dışişleri Bakanı Abdullah Gül olmak üzere ordunun, "Irak'a asker gönderilmesi çıkarlarımızadır" açıklamasına zorlandığını savunan Özyürek, "Bu yanlış politikadır. Askerin şimdi aktif şekilde duruş göstermesini isterseniz, yarın başka konularda aktif duruş gösterdiğinde şik yetçi olamazsınız" açıklamasını yaptı. 
   Özyürek, Türk askerinin Irak'a gönderilmesi konusunda, "Saldırılardan sonra öyle bir cehennem içine evlatlarımızı gönderecek miyiz Bunun çok iyi değerlendirilmesi gerekir" şeklinde konuştu. 
   
</TEXT>
</DOC>
