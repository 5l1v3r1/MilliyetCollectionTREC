<DOC>
<DOCNO> 163607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/aspo.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
RÜŞTÜ'NÜN YERİNİ DOLDURAMAM 
</HEADLINE>
<TEXT>

Fenerbahçe Teknik Direktörü Daum'un transfer etmek istediği İsveçli kaleci Mathias Asper, Türkiye'ye geri dönmekten mutluluk duyacağını söyledi, "Ancak Rüştü'den sonra kaleyi korumak kolay değil" dedi 
     İRFAN KURTULMUŞ 

     Milliyet'e konuştu 
     FENERBAHÇE'NİN transfer gündeminde yer alan İsveçli kaleci Mathias Asper, Sarı - Lacivertli kulüpte forma giyebileceğini söyledi. Geçen yıl altı ay süreyle Beşiktaş'ın kalesini koruyan Asper, İsveç'in Malmö kentinde Milliyet'in sorularını yanıtladı. Tecrübeli eldiven Malmö ile üç yıllık daha mukavelesi olduğunu ancak kulüplerin anlaşması halinde Türkiye'ye geri dönebileceğini belirtti. 
     
     'Menajerim görüştü' 
     ASPER, "Şu an benimle resmi bir bağlantı kurulmadı. Ancak geçen hafta İsviçre'deki menajerim Wailsten'in, Fenerbahçe ile görüştüğünü öğrendim. İstanbul'da güzel günler geçirdim. Kimbilir belki yine aynı güzelliği yaşarım" dedi. Rüştü'den sonra Fenerbahçe kalesini korumanın kolay olmadığını da vurgulayan Asper, "O müthiş bir kaleci. Onun yeri dolmaz. Yerine kim gelirse gelsin, işi zor olacak" dedi. 
     
     'Zorluk çıkarmayız' 
     MALMÖ Kulübü Genel Direktörü Hasse Borg da Fenerbahçe ile Asper konusunda bir temasta bulunmadıklarını belirterek, "Asper'in transferi konusunda birçok spekülasyon var. Fenerbahçe'nin oyuncumuzu istediğini duyduk. İsveç'te kulüplerin maddi imkanları belli. Biz futbolcu istedikten sonra bu transfere asla engel olmayız. Gereken kolaylığı sağlarız" ifadelerini kullandı. 
     

</TEXT>
</DOC>
