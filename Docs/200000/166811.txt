<DOC>
<DOCNO> 166811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun19.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FIS liderleri serbest... 
</HEADLINE>
<TEXT>

     Cezayir'de 1992 yılında yasadışı ilan edilen aşırı dinci İslami Selamet Cephesi'nin FIS aynı yıldan bu yana hapiste olan 2 liderinin, cezalarının tamamını çektikten sonra serbest kaldığı bildirildi. 
     FIS'in bir yetkilisi yaptığı açıklamada, partinin başkanı Abassi Madani ve yardımcısı Ali Belhaç'ın, ülkenin güvenliğini tehdit etmek suçundan çarptırıldıkları 12 yıl hapis cezalarını çektikten sonra bu sabah salıverildiğini kaydetti. 
     Madani, cezasını başkent Cezayir'de 1997 yılından bu yana ev hapsi olarak çekerken, yardımcısı olan ve kışkırtıcı vaazlarıyla tanınan din adamı Belhaç ise başkente 30 kilometre uzaklıktaki askeri bir hapishanede yatıyordu. 
     Cezayir İçişleri Bakanlığı ise konuyla ilgili henüz bir açıklama yapmadı. 
     Cezayir'de 1992 yılında FIS'in önde olduğu genel seçimlerin iptalinin ardından ülkede tırmanan şiddet eylemlerinde bugüne kadar 100 bin ile 150 bin arasında kişi hayatını kaybetti. 
     Seçimlerin iptalinin ardından Silahlı İslami Grup GIA önderliğindeki, aralarında FIS eylemcilerinin de bulunduğu aşırı dinciler rejimi devirmek amacıyla şiddet eylemlerine başladı. 
     
</TEXT>
</DOC>
