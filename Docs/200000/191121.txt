<DOC>
<DOCNO> 191121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/siyaset/siy06.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yıl sonra vefa 
</HEADLINE>
<TEXT>

   Kıbrıs Barış Harek tı'nda esir Rumlara gardiyanlık yapan emekli polis Vedat Ahmet'e, kendilerine iyi davrandığını söyleyen 14 Rum tarafından şükran plaketi verildi 
      YORGO KIRBAKİ Atina 

   
   Kıbrıs Barış Harek tı sırasında Türk kuvvetlerinin esir aldığı Rumlara iyi davranan emekli polis Vedat Ahmet, 14 Rum tarafından şükran plaketiyle ödüllendirildi. 
   Rum Kesimi'nde bir restoranda düzenlenen ve Parlamento Başkanı Dimitrios Hristofyas'ın da katıldığı törende yemekler yendi, şaraplar içildi ve 78 yaşındaki emekli Türk polisi Vedat Ahmet'e ve bir Kıbrıslı Türk'e şükran plaketi verildi. Ödüllendirilen emekli polis Vedat'ın öyküsü şöyle 
   Esirlere su ve yiyecek verdi 
   Türkiye'nin 1974'teki Kıbrıs Barış Harek tı'nın henüz başladığı günler. İlk çarpışmalar yaşanıyor. Türk kuvvetleri, esir aldıkları Rumların bir bölümünü Karpaz'daki bir kampa yerleştiriyor. Kampın görevlilerinden biri de polis çavuşu Vedat Ahmet. Üç çocuk babası Ahmet, Rum esirlere çok iyi davranıyor, su, yiyecek, giyecek taşıyor. Rumca bildiği için zaman zaman dertleşiyor. Aynı günlerde, Ahmet'in büyük oğlu Alkan, Rum terör örgütü EOKA - B'nin tuzağına düşüyor ve Rum teröristlerce ağır yaralanıyor. 
   
   Oğlunu Rumlar vurdu 
   Oğlunun Rum kurşunuyla ağır yaralanmasına rağmen Ahmet, Rum esirlere karşı tutumunu hiç değiştirmiyor. Üşümemeleri için hastanede yatan oğlunun giysilerini Rum esirlere veriyor, "Savaş bir gün bitecek, evlerinize gideceksiniz" diye onları teselli ediyor. 
   Sonunda Kıbrıs'ta savaş bitiyor, esirler evlerine dönüyor, Alkan iyileşiyor. Ahmet çocuklarını evlendirip torun sahibi oluyor ve yaşı gelince emekliye ayrılıyor. 
   Yıllar sonra Vedat Ahmet hiç beklemediği bir mutluluğu yaşadı. Karpaz'daki kampta esir olan Rumlardan 14'ü, KKTC'ye geçişlerin serbest bırakılmasıyla kuzeye geçip Ahmet'i buldu ve onu Rum Kesimi'ne davet etti. 
   O da oğullarını, gelinlerini torunlarını alıp karşı tarafa geçti. Rumlar kendisi için bir tören yaparak "İnsan Vedat"a insanlığı için teşekkür etti. Törende Ahmet'in ağzından sadece iki cümle çıktı 
   "Başka ne yapabilirdim ki Kıbrıslıyım ve insanım." 
   
   Weston KKTC'li liderlerle    SEFA KARAHASAN Lefkoşa 

   KKTC Cumhurbaşkanı Rauf Denktaş tarafından "ölçüyü kaçırmakla" eleştirilen ABD Dışişleri Bakanlığı Kıbrıs Özel Koordinatörü Thomas Weston, KKTC'de 14 Aralık seçimlerine hazırlanan siyasi parti yetkilileriyle görüştü. ABD Büyükelçisi Michael Klasson'la birlikte dün Rum Kesimi'nden KKTC'ye geçen Weston, ilk olarak Ulusal Birlik Partisi'nden İlker Nevzat ve Süha Türköz ile görüştü. Weston, daha sonra, Cumhuriyetçi Türk Partisi, Barış ve Demokrasi Hareketi Çözüm ve Avrupa Birliği Partisi ve Demokrat Parti yetkilileriyle bir araya geldi. 
   
   
   
</TEXT>
</DOC>
