<DOC>
<DOCNO> 166626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko26.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Televole sanatçısıyla bu ülke kalkınamaz.Onlarla eğlenilir 
</HEADLINE>
<TEXT>

     Sanayi ve Ticaret Bakanı Ali Coşkun, Ankara'da açılan Dökümcüler sergisini gezerken, ''Türk toplumunun önem vereceği esas sanatçı sizlersiniz. Çünkü televole sanatçısıyla bu ülke kalkınamaz. Onlarla eğlenilir'' dedi. 
     Sanayi ve Ticaret Bakanı Ali Çoşkun, ASO 1. Organize Sanayi Bölgesi'ndeki Ankara Dökümcüler Sitesini ziyaret ederek, bazı işletmelerde incelemelerde bulundu. 
     Coşkun, Organize Sanayi Bölgesin'deki OSD Sanayi ve Ticaret Bakanlığı KOSGEB, KÜGEM Sincan Küçük İşletmeler Geliştirme Merkezi'nde açılan ''Dökümcüler Sergisi''ni gezdi. Burada kameramanlardan televole sanatçılarını çekmek yerine sergiyi çekmelerini isteyen Coşkun, daha sonra bir konuşma yaptı. 
     AK Parti iktidarının ekonomiye yönelik icraatlarına değinen Bakan Coşkun, en son Tüketici Yasasını değişiklikler yaparak yeniden çıkardıklarını hatırlatarak, yasa ile haksız rekabeti önlediklerini kaydetti. 
     Gazetelerin promosyon olarak tabak, çanak, tencere, tava ve elektronik cihaz satmasını 14 Haziran tarihi itibariyle yasakladıklarını belirten Coşkun, bunların kolay işler olmadığını belirtti. 
     
     KİMSE, DEVLET İÇİNDE DEVLET OLMAYA ÖZENMESİN 
     Coşkun, yine hiper marketlerle ilgili bir çalışma yaptıklarını, ancak bu tür kuruluşlara karşı olmadıklarını belirterek, şöyle konuştu 
     ''Bir hedef tahtası daha olduk. Ama hiç kimse devlet içinde devlet olmaya özenmesin. Herkes kendi ölçüsünde özgürlüklerini kullanacak. Demokrasiyi, insan haklarını ve özgürlükleri mutlak suretle yaşatacağız. Çünkü bu ekonominin de gelişmesinde çok önemli bir unsurdur. Dikkat ederseniz ekonomisi güçlü ülkelerde bu haklar daha rahat yaşanabiliyor. Daha rahat kabul edilebiliyor. O bakımdan yasal boşlukların tamamını doldurmaya çalışıyoruz. Adaletle hareket ediyoruz. Bundan kimsenin endişesi olmasın. Dolayısıyla bir kesimi korumak değil. Ülke menfaatini ve toplum menfaatini her şeyin üstünde tutuyoruz. Bunun için de gerekirse göğsümüzü siper etmiş durumdayız.'' 
     
     GERÇEK SANATÇI KİM 
     Bakan Coşkun konuşmasında gerçek sanatçının kim olduğu konusuna da değinerek, bütün sanatçılara saygılarının sonsuz olduğunu söyledi ve ''Ama Türk toplumunun önem vereceği esas sanatçı sizlersiniz. Çünkü televole sanatçısıyla bu ülke kalkınamaz. Onunla eğlenilir'' dedi. 
     Türkiye'nin değer yargılarını yitirdiğini, vatandaşların zamanlarının büyük bölümünde televole programlarını izlediğini, medyanın da o programlar istendiği için onları verdiğini ifade eden Coşkun, ''Basında dikkat ederseniz televole hayatı öne çıkıyor. Ama bana göre esas sanatçı sizsiniz. Esas ülkeyi kalkındıracak sizlersiniz'' değrlendirmesinde bulundu. 
     Bakan Coşkun, gazetecilerin, sanatçılar ile ilgili dile getirdiği sözlerin tepkilere neden olup olmayacağını sormaları üzerine de ''Gerçek sanatçı değil demedim. Gerçek sanatçının küçük ve orta işletmeler ve esnafın olduğunu söyledim. Onlar eğlence için vardır. Fakat ülkenin kalkınması için, sanayinin gelişmesi için esas sanatçı budur dedim'' yanıtını verdi. 
     Bir Gazetecinin ''Sanatçıların tepkisinden çekinmiyor musunuz'' sorusu üzerine de Bakan Coşkun, ''Niye tepki göstersinler ki. Sanatçılıksa benimde sanatçı yanım var. Şiirlerim var. Güftelerim var. Şarkılarım söyleniyor. Yani onları küçümsemek için söylemedim. Haa memlekette şu anda bu sanatçıya ihtiyaç var. Televolecilere değil'' diye konuştu. 
     
</TEXT>
</DOC>
