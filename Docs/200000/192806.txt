<DOC>
<DOCNO> 192806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun04.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da patlama 3 Türk öldü 
</HEADLINE>
<TEXT>

     Almanya'nın Wiesbaden kentindeki bir binada kaza sonucu meydana gelen patlamada 3 Türk'ün öldüğü belirtildi. 
     Wiesbaden polisi, bir Türk ailenin 17 yaşındaki kızının mazotla çalışan bir soba için mazot yerine yanlışlıkla süper benzin kullanması sonucu patlamanın meydana geldiğini bildirdi. 
     Patlamada, 17 yaşındaki genç kızla, evde bulunan 26 yaşındaki bir Türk kadının ve küçük bir bebeğin öldüğü tahmin edilirken, enkaz altındaki cesetlere ulaşılmaya çalışıldığı belirtiliyor. 
     Polis, patlamada binanın kısmen çöktüğünü söyledi. Binada 5'i Alman 12'si Türk 17 kişi yaşıyordu. 
     
     CESETLER BULUNDU 

     Almanya'nın Wiesbaden kentindeki bir binada kaza sonucu meydana gelen patlamada ölen Seher Fenercioğlu 26 ile 7 aylık bebeğinin ve komşularının kızı olan 17 yaşındaki Aslıhan Özden'in cesetleri bulundu. 
     Wiesbaden polisi, Fenercioğlu'nun eşi ile Özden'in kız kardeşinin ve annesi ile babasının olay sırasında binada bulunmadığını bildirdi. 
     Polis, patlamanın, Özden'in, mazotla çalışan bir sobada yanlışlıkla süper benzin kullanması sonucu meydana geldiğini, patlamada kısmen çöken binada 12'si Türk 17 kişinin yaşadığını açıklamıştı. 
     
</TEXT>
</DOC>
