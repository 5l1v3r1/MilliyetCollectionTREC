<DOC>
<DOCNO> 162564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/ekonomi/eko03.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Döviz kurunda Merkez Bankası'nın yanındayız 
</HEADLINE>
<TEXT>

'Dövizde arz fazlası var' diyen DPT Müsteşarı Ahmet Tıktık, kurda Merkez Bankası'yla aynı görüşte olduklarını söyledi 
     ANKARA Milliyet 

     Devlet Planlama Teşkilatı DPT Müsteşarı Ahmet Tıktık, döviz kuru konusunda Merkez Bankası'yla aynı görüşte olduklarını belirtirken, tasarruf sahiplerinin yatırımlarda dövizden Türk Lirası'na geçmesiyle dövizde bir arz fazlası olduğunu ifade etti. Müsteşar yardımcıları Birol Aydemir ve Lütfü Elvan'la birlikte basınla tanışma toplantısı düzenleyen Tıktık, kur konusundaki görüşlerinin sorulması üzerine, sisteme yastık altından bir miktar paranın da girmiş olabileceğine işaret ederek, "Bu biraz da arz taleple ilgili bir hadise" diye konuştu. 
     
     'Zamlar program için risk' 
     Programın taşıdığı risklerle ilgili bir soru üzerine Aydemir, işçi ve memur zamlarını risk olarak gördüğünü kaydetti. Aydemir, "Yüksek zam, girdi fiyatlarını artırarak, enflasyon üzerinde baskı yaratır" diye konuştu. 
     Öte yandan Müsteşar Tıktık, benzeri bir soruya "Kamu maliye disiplini sürdüğü sürece iç talepteki canlanmanın enflasyon üzerinde baskı oluşturacağını düşünmüyorum" yanıtını verdi. Sanayi üretimi ve tarımda olumlu gelişmeler yaşandığını söyleyen Tıktık, "Şimdilik büyüme tahmininde bir değişiklik yapmayacağız. Resmi öngörü olan yüzde 5'i koruyoruz" dedi. 
     

</TEXT>
</DOC>
