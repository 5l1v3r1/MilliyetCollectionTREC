<DOC>
<DOCNO> 160002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo12.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir transfer bilmecesi... Rüştü gidecek mi 
</HEADLINE>
<TEXT>

     Fenerbahçe'nin milli kalecisi Rüştü Reçber, gelecek sezon hangi kulüpte forma giyeceğini bugün itibariyle kendisinin de bilmediğini, ancak Fenerbahçe'nin kendisi için her zaman önde geldiğini açıkladı. 
     Rüştü, kendisine ait ''www.rusturecber.net'' adlı internet sitesinde yaptığı açıklamada, transfer dönemlerini sevmediğini vurgulayarak, şunları kaydetti 
     ''Bu dönemlerde kafanız çok karışıyor. Geleceğiniz bu dönemlerde belli oluyor. Üstüne üstlük bir de çıkan yalan haberler. O kadar ki, bazen çıkan haberler karşısında ben bile nasıl olup da küçük dilimi yutmadığıma şaşırıyorum. Neler yazılmıyor ki. Son günlerde benim transfer konum yine iyice abartılmaya başlandı. Beni Avrupa'da göndermedikleri kulüp kalmadı. Bana gelen tüm teklifler kabul etmişim gibi kamuoyuna yansıtıldı. 
     Önce tatile gittiğim İngiltere'de beni transfer masalarına oturttular, imza attırttılar. Sonra o imzalarıma rağmen beni İtalyan kulüpleriyle anlaştırdılar. Birkaç gün sonra Bayern Münih'in kalecisi yaptılar. Bütün bunlar yetmezmiş gibi şimdilerde de Barcelona Kulübü Başkanı'nı Türkiye'ye getirip benimle görüştürdüler.'' 
     
     ''BEN BİLE BİLMİYORUM'' 

     Bütün bunlar olup biterken kendisinin hep sustuğunu, sessiz kalmayı ve transferi hakkında konuşmamayı tercih ettiğini anlatan Rüştü, ''Belki inanmayanlar olacak ama bugün itibariyle seneye hangi kulüpte oynayacağımı ben bile bilmiyorum'' dedi. 
     Milli kaleci, şunları kaydetti 
     ''Şunu herkesin bilmesini istiyorum ki Fenerbahçe benim için tüm kulüplerden önce geliyor. Bu kulüp, bu camia benim için çok değerli. Beni ben yapan bu kulüpten ayrılmak istemiyorum. Elbette ben de her Türk futbolcusu gibi Avrupa'da büyük bir kulüpte oynayıp, ülkemi başarıyla temsil etmek isterim. Ancak yıllarımı verdiğim sarı-lacivertli renkler her zaman ağır basıyor. Kulübümle olan görüşmelerim sürüyor. Zannediyorum yakın bir zamanda herşey netleşir. Futbolun da bir etiği olduğuna inanıyorum ve bu nedenle de önce gönüldaşı olduğum Fenerbahçe ile ve görüşmelerim sonuca bağlanmadan hiçkimseyle masaya oturmayacağım. Tıpkı bugüne kadar yaptığım gibi.'' 

     
</TEXT>
</DOC>
