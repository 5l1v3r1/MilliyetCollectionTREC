<DOC>
<DOCNO> 165654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo34.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Okan transferinde aşılamayacak sorun var 
</HEADLINE>
<TEXT>

     Trabzonspor Kulübü Başkanı Özkan Sümer, forvet oyuncusu arayışlarının bulunmadığını söyledi. 
     Özkan Sümer, bordo-mavili takımın mevcut kadrosunda bulunan forvet oyunculardan yararlanmayı düşündüklerini belirterek, ''Forvet oyuncusu arayışımız yok. Hazırlık döneminde de herhangi bir eksiklik duyulmadığı takdirde böyle devam edeceğiz'' dedi. 
     Bursasporlu Okan'ın transferiyle kendisinin ilgilenmediğini, ancak bu oyuncu konusunda olumsuz bir değerlendirme yapmadığını dile getiren Sümer, bu futbolcunun Trabzonspor'a gelmesi konusunda aşılamayacak sıkıntıların bulunduğunu kaydetti. 
     Güney Koreli oyuncu Lee Eul Yong'un ülkesine dönmesinin kendilerini çok üzdüğünü ve bu futbolcunun forma giydiği sol kenar mevkiinde oyuncu arayışlarına girdiklerini de ifade eden Sümer, 'Lee'nin gidişi çok ani oldu. Gidişine hiç hazır değildik. Şimdi bu boşluğu doldurmak için sol kenara bir oyuncu arıyoruz. Bu da yabancı bir oyuncu olacak'' diye konuştu. 
     Sümer, Gökdeniz'i başka bir takıma vermek istemediklerini de kaydederek, ''Gökdeniz'i yurtiçinden hiçbir kulübe vermeyiz. Eğer yurtdışından bir teklif gelirse, yönetim kurulu olarak bu konuyu düşünürüz'' dedi. 
     
     PETKOVİÇ'İN SÖZLEŞMESİ UZUYOR 
     Sümer, bordo-mavili takımın Avustralyalı kalecisi Petkoviç'in sözleşmesini uzatabileceklerini söyledi. 
     Petkoviç'e önceden sözleşme uzatma önerisi getireceklerini, ancak menajer bazında bazı sorunlar yaşadıklarını belirten Sümer, ''Şimdi Petkoviç'in yaklaşımları iyi. Yakın bir zamanda bu futbolcunun sözleşmesini uzatabiliriz'' diye konuştu. 
     Öte yandan bordo-mavili takımın, sol kenar için Belçika'nın Royal Anvers takımında forma giyen Tony Sergeant ile görüşme halinde olduğu öğrenildi. 
     
</TEXT>
</DOC>
