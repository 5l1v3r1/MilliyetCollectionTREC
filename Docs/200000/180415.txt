<DOC>
<DOCNO> 180415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/siyaset/siy04.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay da Sezer gibi düşündü 
</HEADLINE>
<TEXT>

   Danıştay, Cumhurbaşkanı Ahmet Necdet Sezer'in veto ettiği özel okullarla ilgili düzenlemenin uygulanmasının, telafisi güç zararlara yol açacağını ve hukuka aykırı olduğunu vurguladı... 
   ANKARA Milliyet 

   
   Danıştay, Milli Eğitim Bakanlığı'nın MEB yoksul öğrencilerin özel okullarda okutulabilmesi amacıyla 7 Eylül'de yapmayı planladığı sınav işlemleri için verdiği yürütmenin durdurulması kararının gerekçesinde, MEB'in özel okullara ileride yasal düzenleme yapmayı taahhüt ederek projeyi yaşama geçirmeye çalıştığı, bunun açıkça hukuka aykırı olduğu vurgulandı. 
   Danıştay Nöbetçi Dairesi, gerekçeli kararında, Özel Öğretim Kurumları Yasası'nda devlet okullarındaki öğrencilerin özel okullarda ücretsiz okutulmasına olanak sağlayan bir düzenleme yer almadığını anımsattı. Kararda, MEB'in 13 Mayıs'ta, genel düzenleyici işlem yaparak, sınav yoluyla özel okullara yoksul öğrencileri almayı amaçladığı ancak bu işlemin yürürlüğünün Danıştay'ca durdurulduğu anımsatıldı. 
   
   Sezer veto etmişti 
   Kararda, Bakanlar Kurulu'nun yürütmeyi durdurma kararından sonra bu konuda hazırladığı yasa tasarısının da Cumhurbaşkanı Ahmet Necdet Sezer'in veto etmesi nedeniyle yasalaşamadığı vurgulandı. 
   Kararda, MEB'in bunlara rağmen, projeyi yaşama geçirebilmek için, özel okullara ileride yoksul öğrencilerin öğrenim ücretlerinin bakanlıkça ödeneceğini düzenleyen bir yasa çıkartılacağını taahhüt ederek, özel okullardan taahhütname almak suretiyle genel düzenleyici bir işlem yaptığı ifade edildi. Kararda, taahhütnamelerde, "Gelir düzeyi düşük olan ailelerin çocuklarına bakanlıkça yapılacak sınav sonucuna göre ... sayıda öğrenciyi yapılacak düzenlemeler tamamlanıncaya kadar kurumumda ücretsiz okutmak istiyorum" ifadesinin kullanıldığı belirtildi. Gerekçede, ileride çıkartılması muhtemel bir yasal düzenlemeye dayanılarak yapılan dava konusu düzenlemenin açıkça hukuka aykırı olduğu ve düzenlemenin uygulanmasının telafisi güç zararlara yol açacağı vurgulandı. 
   
   
</TEXT>
</DOC>
