<DOC>
<DOCNO> 180989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yazar/sazak.html </URL>
<DATE> 2003/09/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
YÖK'te son tango 
</HEADLINE>
<TEXT>

   
   Üniversitelerarası Kurul ÜAK temsilcileriyle Milli Eğitim Bakanlığı bürokratları bugün YÖK zirvesinde buluşuyor. Taslağa karşı çıkan rektörler, hafta sonunu Denizli'de geçirdiler. 
   YÖK'te son tango başladı. 
   Hükümet taslağı Meclis'e göndermeye, rektörler de 'cüppe giymeye' hazırlanıyor. 
   Milli Eğitim Bakanı Hüseyin Çelik'in yaklaşımı şöyle 
   "Taslağı kaldırıp bir tarafa atamam. AKP'de kelle alma geleneği yoktur, Sayın Erkan Mumcu değişti, ikinci bakan da giderse YÖK işi kalır diye düşünenler hata ediyor. Biz koalisyon hükümeti değiliz. Yasa çıkarma yetkisi siyasi iradeye aittir. Her şey Bakanlar Kurulu'nda görüşülüyor, YÖK parti programında seçim beyannamemizde var, son sözü Meclis söyleyecek. Üniversitenin de sürece katılmasını istiyoruz. 
   Genetik kopyalama yasası çıkarmıyoruz, bu toplum 22 yıldır YÖK'le yatıp kalkıyor, 1987'den sonra kurulan bütün hükümetlerin gündeminde üniversite var. Masaya oturalım, hocalar görüşlerini söylesin, ilkelerde anlaşalım gerekli değişiklikleri yapalım, Başbakan da belirtti bu nass, değişmez ilahi ferman değil. Bizi ikna etsinler." 
   NTV'deki tartışmada ÜAK Başkanı Prof. Ayhan Alkış, taslağın en zayıf tarafını sergilemişti. Hükümet, YÖK'ün yapısını değiştirirken 'akademik işleyişe' ilişkin yetkileri Üniversitelerarası Kurul'a devretmeyi amaçlıyordu. YÖK'e Bakanlar Kurulu'nca yapılacak atamalar da, 'Nasıl olsa eski YÖK olmayacak' mantığına dayandırılıyordu. 
   Prof. Alkış, Bakan Çelik'i, "Anayasa değişikliği gerektiren YÖK'ün görev ve yetkilerini yasayla Üniversitelerarası Kurul'a devredemezsiniz. Bunu yaparsanız önce Cumhurbaşkanı'ndan ardından Anayasa Mahkemesi'nden döner" diye uyardı. 
   'Aşil'in topuğu' tam da bu nokta olmalı. Siyasi iktidar YÖK'ü kaldırırken, kendi YÖK'ünü kurmaya çalışıyor. Bunu da Anayasa'yı değiştirmeden yapmaya çalışıyor. 
   Üniversite, hükümetle masaya oturmadan, 'kırmızı alanlar'ını netleştiriyor, özerklik başta olmak üzere 'olmazsa olmaz' çizgileri çekiyor. 
   Taslak, türban konusunda yeni bir düzenleme öngörüyor mu 
   Bakan Çelik'in yanıtı Hayır 
   Milli Eğitim Bakanı, türban konusuna açıklık getirdi 
   "Türbanı istismar edenler, bu yasanın imam hatipler ve üniversiteye türban nedeniyle giremeyenler için hazırlandığını söyleyenler ayıp ediyor. Bu yasa eski hükme tek kelime ilave etmiyor, eskisinden bir tek kelime çıkarmıyor. Bana göre türbanı yasaklayan bir hüküm yok ama Türkiye'de türbanı mesele yapan iki kesim var 
   Kafasına türban takanlar ile kafası türbana takılanlar. Bu iki grubun demokratik bir zeminde oturup uzlaşmaları gerekiyor." 
   YÖK taslağına göre türbanlı kız öğrenciler üniversiteye girebilecek mi 
   Çelik'e göre 'girmezler ' 
   
      
   
</TEXT>
</DOC>
