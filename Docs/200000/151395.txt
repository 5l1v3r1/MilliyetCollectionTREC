<DOC>
<DOCNO> 151395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo10.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Atletler Aladağ'da Avrupa'ya hazırlanıyor... 
</HEADLINE>
<TEXT>

     Atletizm Milli Takımı sporcuları, Bolu Aladağ'da Dünya Şampiyonası ve Avrupa Uluslar Kupası'na, sağnak yağmur altında kros yaparak hazırlanıyor. 
     Bolu Aladağ'da bulunan Gençlik ve Spor Genel Müdürlüğü'ne ait İzcilik Kampı'nda 1 haftadır kamp yapan bayanlarda Avrupa 23 Yaş Altı Rekortmeni ve Avrupa Gençler Şampiyonu Elvan Abeylegesse ile Balkan ikincisi Sabri Kara, güne ormanlarla kaplı İzcilik Kampı'nın yanıbaşında bulunan gölün çevresinde kros yaparak başlıyor. 
     
     ''TÜRKİYE'Yİ EN İYİ ŞEKİLDE TEMSİL EDECEĞİM'' 
     Milli atlet Elvan Abeylegesse, Bolu Aladağ'da, özellikle Fransa'nın başkenti Paris'te ağustos ayında yapılacak Dünya Şampiyonası'na hazırlandığını belirterek, ''Aladağ, kamp yapmak için çok uygun bir mekan. Fakat aralıksız yağan yağmur çalışmalarımızı olumsuz etkiledi. Bu yüzden hafta içinde Etiyopya'ya giderek orada kamp yapacağım. Dünya Şampiyonası'nda Türkiye'yi en iyi şekilde temsil edeceğim'' dedi. 
     Aladağ'da kamp yapan diğer milli atlet Sabri Kara ise ''Aladağ'da, ağustos ayında Güney Kore'nin Daegu kentinde düzenlenecek Dünya Üniversiteler Yaz Spor Oyunları ve haziran ayında İstanbul'da yapılacak Avrupa Uluslar Kupası'na hazırlanıyorum. Elvan Abeylegesse ile uyum içerisinde bir kamp dönemi geçiriyoruz'' diye konuştu. 
     





</TEXT>
</DOC>
