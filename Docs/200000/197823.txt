<DOC>
<DOCNO> 197823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo21.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA İcra Komitesi Başkanı Bu kolay alınan bir karar değildi 
</HEADLINE>
<TEXT>

     UEFA, Şampiyonlar Ligi'nde mücadele eden Beşiktaş ve Galatasaray ile UEFA Kupası'ndaki Maccabi Hayfa-Valencia maçının Türkiye'den tarafsız sahalara kaydırılma kararının güvenliğe ilişkin değerlendirme sonucunda alındığını açıkladı. 
     UEFA'dan yapılan açıklamada, kararın Türkiye'nin teminatı dahil çeşitli ülkelerin tavsiyelerinin, güvenliğe ilişkin mevcut tehditlerin geniş bir şekilde değerlendirilmesi sonucu alındığı belirtildi. 
     Açıklamada, Brüksel'de toplanan UEFA Olağanüstü Durum Komitesi'nin Avrupa futbolunun, tüm oyuncuların, kulüplerin ve taraftarların çıkarını gözettiği ifade edildi. 
     UEFA İcra Komitesi Başkanı Gerhard Aigner ise kararla ilgili olarak, ''Bu, kolay alınan bir karar değildi'' dedi. 
     UEFA, maçların ne zaman ve nerede oynanacağı konusunda bilgi vermezken, karşılaşmaların Avrupa'nın bir ya da birden fazla kentinde oynanabileceği belirtildi. 
     
</TEXT>
</DOC>
