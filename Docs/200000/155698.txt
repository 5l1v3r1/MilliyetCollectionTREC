<DOC>
<DOCNO> 155698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur38.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yunanistan da ambargo konusunda cesaret göstermeli 
</HEADLINE>
<TEXT>

     Başbakan Recep Tayyip Erdoğan, Kıbrıs'ta Türkler'e ve Rumlar'a yönelik her türlü ambargonun kaldırılmasından yana olduklarını belirterek, ''Türkiye buna hazırdır, Yunanistan'ın da aynı cesareti göstermesi gerekir'' dedi. 
     Erdoğan, KKTC Cumhurbaşkanı Denktaş ile görüşmesinin ardından düzenlenen ortak basın toplantısında, adada yakınlaşma yönünde atılan adımların iki taraf arasında olumlu gelişmelere neden olması temennisinde bulundu. Artık tarafların üzerlerine düşeni yerine getirmeleri gerektiğini kaydeden Başbakan Erdoğan, ''Olumlu yaklaşımlar her zaman tek taraftan beklenmez. Karşı taraf da olumlu adımlar atmalıdır. Türkiye ve KKTC, adada her iki halkın lehine olacak adımları atmaya devam edecektir'' dedi. 
     ''Kıbrıs Türk halkına uygulanan ambargo ve kısıtlamaların herhangi bir meşru temeli bulunmadığını'' vurgulayan Başbakan Erdoğan, şunları kaydetti 
     ''Biz, Kıbrıs'ın her iki tarafına, Türkler'e ve Rumlar'a uygulanan her türlü ambargonun süratle kaldırılmasından yanayız. 
     Türkiye ve Yunanistan'ın da bu konuda üzerlerine düşen adımları atmaları gerekir. Türkiye olarak biz buna hazırız. Yunanistan'ın da bu cesareti göstermesi gerekir. 
     Gelin, elbirliğiyle bu ambargoları kaldıralım, adil ve kalıcı bir çözüm yolunda adım atalım. Kıbrıs'ı barış ve huzur bölgesi haline getirelim.'' 

     
</TEXT>
</DOC>
