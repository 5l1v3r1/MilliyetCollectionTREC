<DOC>
<DOCNO> 183578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun07.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler kadınıyla-erkeğiyle "akşamcılıkta" bir numara... 
</HEADLINE>
<TEXT>

     İngilizlerin Avrupa'nın en büyük ''akşamcıları'' olduğu, İngiliz erkekleri gibi kadınlarının da bu alanda rakip tanımadığı açıklandı. 
     İngiltere'de her 10 erkekten 4'ünün ve kadınların da yüzde 22'sinin bir oturuşta bir şişe şarabı bitirdikleri, bu oranların en çok şarap tükettiğine inanılan Fransızlar arasındaysa kadınlarda yüzde 5, erkeklerde ise yüzde 9 olduğu belirtildi. 
     Genel olarak İngiltere'de erkeklerin üçte biriyle kadınların da yüzde 20'sinin önerilen haftalık 14 birim içkinin çok üzerine çıktıkları, kadınlar arasında önerilen haftalık birimi aşanların oranınınsa geçen 15 yılda yüzde 50'ye yakın arttığı kaydedildi. 
     Araştırmacılar, alkol kaynaklı hastalıkların ve bunların sonucunda oluşan iş kaybının İngiltere'de ekonomiye yılda 20 milyar sterlinlik bir yük getirdiğini belirtiyor. Her yıl 17 milyon iş günü de alkol kaynaklı hastalıklar ya da sarhoşluk yüzünden kaybediliyor. 
     Alkolün işverene yaşattığı yıllık kayıpların 6.4 milyar sterlin olduğu belirtilirken, alkol kaynaklı suçun sonuçlarının ortadan kaldırılması için harcanan paranın da 7.3 milyar sterlin olduğu ifade ediliyor. 
     Milli Sağlık sisteminin, her yıl 2 milyon yataklı tedavi imkanını alkol kaynaklı hastalıkların tedavisine harcadığına da dikkati çeken araştırmacılar, bunun vergi mükelleflerine getirdiği yükün de 1.7 milyar sterlin olduğunu vurguluyor. 
     Bu arada, hükümetin uyuşturucu kullanımını azaltmada olduğu gibi, alkol kullanımını azaltmak için de bir eğitim programı uygulayacağı belirtiliyor. 
     
</TEXT>
</DOC>
