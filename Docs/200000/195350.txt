<DOC>
<DOCNO> 195350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur14.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört eski bakan için meclis soruşturması açılıyor... 
</HEADLINE>
<TEXT>

     AK Parti milletvekilleri, Halk Bankası ile ilgili eski Başbakan Yardımıcısı Hüsamettin Özkan ve eski Devlet Bakanı Recep Önal, enerji ihaleleri ile ilgili olarak da eski Enerji ve Tabii Kaynaklar Bakanları Cumhur Ersümer ve Zeki Çakan hakkında iki ayrı soruşturma önergesini TBMM Başkanlığı'na sundu. 
     Önergelerden ilki, dönemin Başbakan Yardımcısı Hüsamettin Özkan ve Devlet Bakanı Recep Önal'ın Halk Bankası ile ilgili işlemlerinin soruşturulmasını, diğeri ise enerji ihaleleri dolayısıyla eski bakanlar Cumhur Ersümer ve Zeki Çakan'ın gerçekleştirdiği işlemlerin soruşturulmasını öngörüyor. 
     Ak Parti'nin, Mesut Yılmaz ile Güneş Taner hakkında da Türkbank ihalesine fesat karıştırmak suçlaması ile soruşturma önergesinin hazırlandığı belirtiliyor. 
     Önergeler verildikten sonra 1 ay içinde genel kurulda görüşülüp karara bağlanacak. 
     Kurulacak Komisyon 15 kişiden oluşacak ve 2 ay süreyle çalışacak. 
     Soruşturma sonrasında TBMM, Yüce divan kararı alabilecek. 
     
     BİR DÖNEMİ YARGILAMAK İSTEMİYORUZ 

     AK Parti Grup Başkanvekili Haluk İpek, ''Anayasa ve İçtüzüğün TBMM'ye verdiği denetim yetkisinin, birilerinin aklanma yeri olarak kullanılmasını istemediklerini'' belirterek, ''Biz, bir dönemi yargılamak istemiyoruz'' dedi. 
     İpek, TBMM'de düzenlediği basın toplantısında, 3 Kasım seçimlerinden önce yolsuzlukların üzerine kararlıkla gideceklerini duyurduklarını hatırlatarak, seçimlerden sonra da siyasi istismara kaçmadan titiz bir çalışma yürüttüklerini söyledi. 
     Yolsuzlukları Araştırma Komisyonu'nun çalışmalarını titizlik içinde yürüttüğünü anlatan İpek, Komisyonun hazırladığı raporda, geçmiş hükümetlerde görev alan bazı bakanlarla ilgili Meclis Soruşturması ve bazı Meclis Araştırmaları açılmasının istendiğine dikkati çekti. 
     İpek, bugün TBMM Başkanlığı'na sundukları önergelerle enerji ihaleleri ile ilgili Cumhur Ersümer ve Zeki Çakan, Halk Bankası ile ilgili da iddialar konusunda da Hüsamettin Özkan ve Recep Önal hakkında Meclis Soruşturması açılmasını istediklerini kaydetti. 
     
     SORULAR 

     Kamuoyuna yansıyan bazı usulsüzlük iddiaları konusunda TBMM Başkanlığı'na Soruşturma Önergesi verilip verilmeyeceğine ilişkin çalışmaların devam ettiğini belirten İpek, şöyle konuştu 
     ''Bilindiği gibi geçmişte Meclis Araştırma ve Soruşturmaları siyaseten istismar edilerek çok kullanıldı. Komisyonlar ve tüm çalışmalar birer aklama yeri olarak kullanıldı. Biz Anayasa ve İçtüzüğün TBMM'ye verdiği denetim yetkisinin birilerinin aklanma yeri olarak kullanılmasını istemiyoruz. Bu nedenle buralardan, milletin de beklentisi olduğu gibi netice alınacak. Biz, sorumlu olan, yasaları ihlal edenlerin soruşturmaya tabi tutulmasını istiyoruz. Bu konuda titizliğimiz var. 
     Bir dönemi yargılamak istemiyoruz. Meclis soruşturmaları açılarak siyaseten bir dönemin yargılanmasının doğru olduğuna inanmıyoruz. O nedenle de gerçekten sorumlu olanlarla ilgili soruşturma açılmasını istiyoruz.'' İpek, bugün iki soruşturma önergesini TBMM Başkanlığı'na sunduklarını belirterek, ''Çalışmalarımız devam ediyor. Buna göre devamı gelecek'' dedi. 
     Sorular üzerine, Araştırma Komisyonu kurulmasına ilişkin önergelerin daha fazla olacağını bildiren İpek, soruşturma komisyonu kurulmasına ilişkin önerge sayısının da artacağını söyledi. 
     Eski başbakanlardan Mesut Yılmaz ve eski Bayındırlık ve İskan Bakanı Koray Aydın ile ilgili çalışmaların sorulması üzerine de İpek, ''Bunlar da ihtimal dahilinde ve zannediyorum önümüzdeki hafta netleşecek'' diye konuştu. 
     Haluk İpek, CHP'nin de 14-16 arasında soruşturma önergesi vereceği yolundaki soruyu da ''Muhalefetin sorumluluğu yok. Onlar biraz daha konuyu geniş tutarak bir muhalefet örneği gösteriyorlar. Onların takdiridir. Gerçekten sorumlu olan, netice alınabilecek ve milletin de beklentisi olan dosyalar hakkında önerge veriyoruz'' diye yanıtladı. 
     
</TEXT>
</DOC>
