<DOC>
<DOCNO> 185744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun12.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
James Bond da nöbet değişimi... Yeni bond Clive Owen... 
</HEADLINE>
<TEXT>

     Sinema dünyasının en ünlü ajanı 007 James Bond'a 22. macerasından itibaren yeni bir aktör can verecek. Ünlü aktör Pierce Brosnan, 21. filmin ardından ''emekli olarak'' yerini Clive Owen'a bırakacak. 
     Internetteki ''peoplenews'' sitesinin haberine göre, aktör Brosnan önümüzdeki günlerde 21. Bond filminden sonra yerini halefi Clive Owen'a bıraktığını açıklayacak. 
     ''The Bourne Identity'' ve ''Gosford Park'' adlı filmleriyle tanınan Owen'ın Brosnan tarafından yapımcılara önerildiği ifade edildi. 39 yaşındaki Owen'ın rol için yapımcılar tarafından da uygun görüldüğü ve büyük bir aksilik olmazsa 22. James Bond filminde izleyici karşısına çıkacağı kaydedildi. 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     50 yaşındaki ünlü aktör Pierce Brosnan, James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol almıştı. 
     Pierce Brosnan'ın son kez James Bond olarak kamera karşısına geçeceği serinin 21. filmi ''Everything or Nothing'' ismini taşıyor. 
     
</TEXT>
</DOC>
