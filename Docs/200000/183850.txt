<DOC>
<DOCNO> 183850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/yasam/yas04.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıskançlık cinneti 
</HEADLINE>
<TEXT>

   Kendisini terk eden sevgilisinin evine giden polis memurunu 'kötü bir sürpriz' bekliyordu. Eski sevgilisini başkasıyla gören polis silahına sarıldı 2 ölü, 1 yaralı 
      MUSTAFA KURTARAN İstanbul 
   
   Beyoğlu'nda kendisini terk eden kız arkadaşını başka bir erkekle evde yakalayan polis memuru, iki sevgiliyi kurşun yağmuruna tuttu. Genç kız ağır yaralanırken, sevgilisi öldü. 
   Beyoğlu İlçe Emniyet Müdür Yardımcısı'nın şoförü olan polis memuru Mehmet Emir Aygün 32 , dün gece saat 05.00 sıralarında bir süre önce kendisini terk eden kız arkadaşı Nurten Top'un 24 , Firuzağa Mahallesi'ndeki evine gitti. 
   Eve giren Aygün eski sevgilisi ile Remzi Turkay Hacıoğlu'nu 24 çıplak halde buldu. Kıskançlık krizine giren Aygün, önce Top'u, ardından da evin banyosuna kaçan Hacıoğlu'nu vurdu. 
   
   Kaçmaya çalıştı ama... 
   Ardından silahını kendi kafasına dayayarak ateşleyen polis memuru Aygün, olay yerinde ölürken, banyoda vurulan Hacıoğlu, sokağa kadar çıkmayı başardı. Ancak Hacıoğlu daha ileri gidemeden kanlar içinde yere yığıldı. 
   Bu sırada aynı evde kalan Nurten Top'un ablası Havva Top pencereye çıkarak yardım istedi. Olay yerinin yakınında iki hastane bulunmasına rağmen, yaralılar için uzun süre ambulansın gelmemesi vatandaşların tepkisini çekerken, yaralı Hacıoğlu bir polis minibüsüyle hastaneye kaldırıldı. Nurten Top ise ambulansla Taksim Hastanesi'ne götürüldü. 
   Sırt ve göğsünden üç kurşun yarası alan Hacıoğlu tüm müdahalelere rağmen kurtarılamazken, ağız ve omzuna üçer, göğsüne de bir kurşun isabet eden Nurten Top'un durumu ciddiyetini koruyor. 
   
   
</TEXT>
</DOC>
