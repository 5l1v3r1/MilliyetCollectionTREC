<DOC>
<DOCNO> 151763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/siyaset/siy05.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi devlet vurdu 
</HEADLINE>
<TEXT>

1970 yılında ülkücüler tarafından öldürülen Tabip Asteğmen Güçlü'nün eşine önce terör kurbanı maaşı bağlayan devlet, şimdi verdiği 10 milyarı geri istiyor 
     AYDIN HASAN Ankara 

     Terör kurbanları arasında yer alan Tabip Asteğmen Necdet Güçlü'nün eşi Hatice Güçlü, eşinin öldürülmesinden 33 yıl sonra devletin kendisine çıkardığı borçla ikinci kez yıkıldı. Emekli Sandığı Yönetim Kurulu, Necdet Güçlü'yü, "terör kurbanları" listesinin kapsamı dışına alırken, eşi Hatice Güçlü'ye de 10 milyar 521 milyon lira borç çıkardı. 
     1970'li yılların karanlık terör ortamının fitilini ateşleyen önemli olaylardan biri de, Gülhane Askeri Tıp Akademisi'nde GATA görevli Güçlü'nün Hacettepe Üniversitesi Tıp Fakültesi'ne gittiği sırada öldürülmesi olayı oldu. 13 Nisan 1970'te, MHP'li eski Sağlık Bakanı Osman Durmuş'un da aralarında bulunduğu 10 dolayında ülkücü, bir kamyonetle Tıp Fakültesi'ne baskın yaptı. Eylem sırasında Selim Ölçer kaçırılırken, Güçlü, Ülkü Ocakları Talebe Birliği Başkanı İbrahim Doğan ve daha sonra Ülkü Ocakları Başkanlığı ile 1999 seçimlerinde MHP'den milletvekili seçilecek olan Ali Güngör'ün silahlarından çıkan kurşunla beyninden vuruldu. Yaşamını yitiren Güçlü'nün eşi Hatice Güçlü'ye, 9 Mayıs 1972'de, Türk Silahlı Kuvvetleri TSK vazife malullüğü aylığı bağlandı. Emekli Sandığı, 1991'de çıkan 3713 sayılı terörle mücadele yasası kapsamında Güçlü'yü terör kurbanları kapsamına alarak, Hatice Güçlü'nün aldığı aylığı yükseltti. 
     Ancak, Emekli Sandığı Yönetim Kurulu, 19 Şubat 2003'te ilginç bir karar alarak, Güçlü'yü terör kurbanları arasından çıkardı. Kararda, "Güçlü'nün öldürülme olayının sanıkları mahkemece terör suçlusu kabul edilmediklerinden genel müdürlük işlemi ile yapılan terörle mücadele yasası uygulanması işleminin iptaliyle dul ve yetimleri hakkında TSK vazife malullüğü aylığı ödenmesine devam edilmesi kararlaştırılmıştır" denildi. 
     Bu karardan sonra Emekli Sandığı Genel Müdürülüğü Tahsisler Daire Başkanlığı, Güçlü'ye bir yazı gönderdi. Yazıda, "Fazla ödenen emekli ikramiyesi farkınız aylık farklarınız tutarı 10 milyar 521 milyon 420 bin lira adınıza borç çıkarılmıştır. Anılan borcunuza karşılık Temmuz 2003 devre üç aylıklarınızdan itibaren dörtte bir oranında tahsilata başlanacaktır" denildi. 
     


SİYASET 


















</TEXT>
</DOC>
