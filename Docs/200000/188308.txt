<DOC>
<DOCNO> 188308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun36.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da seçimlerde hile iddiaları 
</HEADLINE>
<TEXT>

     Azerbaycan'da 15 Ekim'de yapılacak cumhurbaşkanlığı seçimlerine katılacak adaylardan Müsavat Partisi Başkanı İsa Kamber, iktidarın büyük çaplı seçim hilelerine hazırlandığını ileri sürerek, kendilerinin gözlemci, seçim komisyonu üyeleri ve seçmen olarak bu hileleri önlemeye hazır olduğunu söyledi. 
     Düzenlediği basın toplantısında, kendisinin adaylığını destekleyen ''Bizim Azerbaycan'' seçim blokunun en geniş seçim koalisyonu olduğunu belirten Kamber, seçim mitinglerine en fazla katılımın dün Galebe'de olduğunu, seçmenlerle en fazla diyaloga da kendisinin girdiğini öne sürdü. 
     ''İktidar seçimleri ciddi şekilde sahteleştirmeye çalışıyor'' diyen Kamber, özellikle askeri kurumlarda bu doğrultuda çalışmalar yapıldığını, seçmen listelerinde hayatta olmayan insanların yer aldığını söyledi. 
     Kamber, ''Kendi adayını cumhurbaşkanı ilan etmek isteyen iktidar, bu yapılamazsa bazı seçim bölgelerinde provokasyon amaçlı patlamalar düzenleyerek ülkede olağanüstü hal ilan etmeyi planlıyor'' diye konuştu. 
     Kendisinin ve taraftarlarının yasadışı hiçbir eylemde bulunmayacağını vurgulayan Kamber, bu nedenle iktidarın da yasal olmayan yollara ve hilelere başvurmaması gerektiğini belirtti. 
     
     ORDUYA ÇAĞRI 
     İsa Kamber, Azerbaycan Silahlı Kuvvetleri, Savunma Bakanlığı, Sınır Birlikleri ve İçişleri Birlikleri'ne hitaben de, seçilecek cumhurbaşkanının aynı zamanda başkomutan olacağına işaret ederek, seçimlerin demokratik ortamda yapılmasının önemli olduğunu kaydetti. 
     Mevcut iktidarın seçimlere hile karıştırmak istediğini savunan Kamber, bunun halka karşı işlenecek en büyük suç olacağını belirterek, ''Halk o zaman tek bir kişi gibi ayağa kalkacak'' dedi. Bunun ''devlet darbesi'' kabul edileceğini, darbe girişimine her vatandaşın direnme hakkı bulunduğunu söyleyen Kamber, ordunun anayasada belirtilen görevleri dışındaki her uygulama için sadece başkomutandan emir alabileceğini ifade ederek, ''Yasadışı emirlere uymamak silahlı kuvvetlerin görevi ve hakkıdır'' dedi. 
     
</TEXT>
</DOC>
