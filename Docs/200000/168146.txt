<DOC>
<DOCNO> 168146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/eko05.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergiler olmasa, borçlanacaktık 
</HEADLINE>
<TEXT>

Hükümet, ek vergileri, "En çok gözle görünen arabası ve evi olanlardı. Onlardan vergi almaktan başka çare yoktu. Yoksa borçlanacaktık" diyerek savundu 
     GÖKÇER TAHİNCİOĞLU Ankara 

     Ek emlak ve motorlu taşıtlar vergisinin iptali istemiyle açılan davada, Anayasa Mahkemesi'ne sözlü açıklamada bulunan, Maliye Bakanlığı'na vekalet eden Kültür ve Turizm Bakanı Erkan Mumcu ile Maliye bürokratları, "En çok gözle görünen arabası ve evi olanlardı. Onlardan vergi almaktan başka çaremiz yoktu. Yoksa borçlanacaktık" dedi. 
     
     Mumcu vekil 
     Maliye Bakanı Kemal Unakıtan'ın yurtdışında olması nedeniyle, vekalet eden Mumcu ile birlikte Maliye Bakanlığı Müsteşarı Hasan Basri Aktan ve Gelirler Genel Müdür Vekili Osman Arıoğlu, Anayasa Mahkemesi heyetine yaklaşık bir saat açıklama yaptılar. 
     Maliye bürokratları, Yüksek Mahkeme üyelerine özetle, şu açıklamayı yaptılar 
     "Irak Savaşı çıktıktan sonra ekonomideki istikrarı koruyabilmek için yapılabilecekleri düşündük. Kurumlar Vergisi'ni artırsak, zaten yüzlercesi kepenk indiren esnafa yenileri eklenecekti. KDV'yi artırsak, milyonlarca dar gelirli olumsuz etkilenecek, sırtlarına biraz daha yük eklenecekti. En çok gözle görünen arabası ve evi olanlar olduğundan, bunlara ek vergi koymayı uygun bulduk." 
     Bürokratların, ek vergi konulmaması durumunda, Kurumlar Vergisi ile KDV'yi de yükseltemeyeceklerinden, yüzde 70 faizle dış borç alınmasının zorunlu hale geleceğini söylediği de bildirildi Yüksek Mahkeme üyelerinin, açıklamaları sadece dinledikleri, bürokratlara soru yöneltmedikleri kaydedildi. 
     
     Ekonomik istikrar 
     Mumcu, yasanın, ekonomide istikrarın korunması ve kaotik bir durumun ortaya çıkmaması için çıkarıldığını kaydederek, "Yasa, herkesten gücü oranında vergi alınmasını öngörüyor. Irak krizinin yaşandığı bir ortamda, bu yasa, ekonomik istikrarın korunması için önemli bir fonksiyon görmüştür" dedi. Anayasa Mahkemesi'nin, raportörün hazırlayacağı rapordan sonra öncelikle yürürlüğün durdurulması istemini karara bağlaması bekleniyor. 
     

</TEXT>
</DOC>
