<DOC>
<DOCNO> 152381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo13.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Nouma'nın sözleşmesini ağlaya ağlaya feshetti... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Fenerbahçe maçında attığı gol sonrası elini şortunun içine sokarak çirkin bir görüntü sergileyen Pascal Nouma'yı gönderme kararını kulüp yönetim kurulu olarak üzülerek aldıklarını söyledi. Güreli, ''Nouma'nın sözleşmesini feshetme kararını ağlaya ağlaya aldık'' dedi. 
     Digitürk LİG TV'te yayınlanan ''Günaydın Futbol'' programına katılan Hüsnü Güreli, özellikle Nouma konusunda çarpıcı açıklamalarda bulundu. 
     Nouma'nın, 30 bin kişinin önünde böyle bir hareketi yapmasının doğal olmadığını vurgulan Güreli, şöyle konuştu 
     ''Nouma keşke hiç gitmeseydi. Takıma geldiği ilk sezonda da disiplinsizdi. Bu sezon geldiğinde bize disiplinsiz davranmayacağı konusunda söz vermişti. Bütün bunlara rağmen Nouma, yönetime ve bu sevgiyi gösteren camiaya acımadı. Bu hareketi yaparak camiaya haksızlık yaptı. İnsan bir hareketi yapacağı zaman bedelinin ne olacağını, bunu nasıl ödeyeceğini ve sonuçlarını da düşünmesi lazım. Camiayı çok zor durumda bıraktı. Bunun dışında alabileceğimiz bir karar yoktu.'' 
     
     ''HAREKETİ DOĞAL DEĞİL, PSİKOLOGLARIN ÇÖZMESİ LAZIM'' 

     Nouma'nın, alınan karar sonrası yalnızca Yıldırım Demirören ve Kıvanç Oktay'a teşekkür etmesine de değinen Güreli, sözlerini şöyle sürdürdü 
     ''Nouma, karar sonrası sadece Yıldırım Demirören ve Kıvanç Oktay'a teşekkür etti. Ama başkanımız dahil herkes O'nu seviyordu ve gitmesine üzüldü. Bu hareketi yaparken psikolojisi bozuk muydu bilmiyorum. Ama 30 bin kişinin önünde o harekete yapması doğal değil. Psikologların bunu çözmesi lazım. Gönderilme kararı konusunda da zamanlamayla ilgili bir çok yorum yapıldı. Olay sahada meydana geldiğinde hiçbir yönetici bu hareketi statta göremedi. Teknik heyet dahil kimse farketmedi. Daha sonra televizyonda uzun uzun hareket gösterildiğinde telefonlar geldi.'' 
     
     ''TAM ZAMANINDA VE DOĞRU BİR KARAR VERDİK'' 

     Kulüp ikinci başkanı Güreli, maçtan hemen sonraki pazartesi günü yönetim kurulunun gündemine Nouma konusunu almadıklarını vurgulayarak, şöyle devam etti 
     ''Sözleşmesindeki 'teknik heyet raporu' maddesi yüzünden konuyu pazartesi günü gündeme almadık. Bir gün sonra Ümraniye'de bir kez daha biraraya geldik. Lucescu'dan rapor aldık, kendisinin de ifadesini aldık. Sonrasında yönetim kurulunda görüşüldü. Gecikilmiş bir karar şeklinde olmadan karar verdik. Ayrıca oybirliğiyle kararı aldık. Tam zamamında ve doğru bir karar verdiğimize inanıyorum. Başkanın 10 yıllık tecrübesi ve yönetim kurulunun birlik içinde olması bu kararı aldırdı.'' 
     
     ''NOUMA, BU ŞEKİLDE CAMİAYA ZARAR VERDİ'' 

     Nouma'nın yaptığı hareket sonrası aldıkları kararla, bu oyuncunun camiaya zarar verdiğini, aldıkları karara çok üzüldüklerini kaydeden Güreli, şöyle konuştu 
     ''Nouma önemli bir oyuncuy ve camia tarafından sevilen biriydi. Maalesef Nouma, bize bu kararı aldırmakla aslında Beşiktaş taraftarlarına kötülük yaptı. Ayrıca Nouma'nın gidişinde tepki gösterenler, yönetim kurulunda olsaydılar, aynı kararı alırlardı. Bu olayın emsali yok. Kimsenin etkisinde karar alacak insanlar değiliz. Cesur, birlik ve beraberlik içinde, başarılı bir yönetim kuruluyuz. Nouma konusunda yüzde 100 doğru karar aldık. Bunun dışında başka karar verilemezdi.'' 
     
     ''10 ŞAMPİYONLUĞA DEĞİŞİLMEYECEK BİR KARAR'' 

     Fransız futbolcunun, ilk sezonuna oranla, bu sezon istenilen performansı da gösteremediğini dile getiren Güreli, şöyle konuştu 
     ''Nouma'nın gidişi Beşiktaş'ı hiçbir şekilde etkilemez. 29 kişilik bir kadromuz var. Ayrıca Nouma'nın gidişi bizi etkilese bile 10 tane şampiyonluğa değişilmeyecek bir karardır. Nouma bu sezon ligde sadece 4 gol attı. Şu anda dolar bazında, dakikası en pahalı oyuncu durumunda. Özel yaşantısına da dikkat etmedi. Şu süreçte kendisine gerekli tebligatları yapıyoruz. Sözleşmesini de henüz feshetmedik, ama feshedeceğiz. Ayrıca federasyon da savunmasını istedi. Kendisine bu tebligatı gönderdik. Nouma da menajerini İstanbul'a bekliyor. Menajeri hakkı olmayan parayı talep etmek için buraya gelecek. Ama maddi bir zarar olmayacak'' diye konuştu. 
     
     RONALDO'YA TEŞEKKÜR 

     Takımdaki diğer konularda da açıklamalarda bulunan Güreli, özellikle Brezilyalı futbolcu Ronaldo'ya, istikrarlı performansından dolayı teşekkür etti. 
     Güreli, Elazığspor maçının da kendileri için ''şampiyonluk derbisi'' olduğunu, bu maçı kazanmaları durumunda, Galatasaray'ın Trabzonspor, Gençlerbirliği ve Ankaragücü ile yapacağı zor maçlar nedeniyle avantaj yakalayacaklarını savundu. 
     Ligde artık çok önemli maçların yapıldığını belirten Güreli, bu nedenle Futbol Federasyonu Merkez Hakem Kurulu'nun şampiyonluk mücadelesi veren takımların maçlarına FIFA kokartlı, deneyimli hakemlerin verilmesini istedi. 
     BJK İnönü Stadı'nın da yeniden yapılması konusunda açıklamalarda bulunan Güreli, ''Bir finans kurumuyla çalışma yapıyoruz. Stadın yeri Özelleştirme İdaresi kararına alındı. Mülkiyeti bize ait olmayan bir araziye 40 milyon dolarlık bir yatırımı nasıl yapabilirizki Stadın mülkiyetini almak için ciddi çalışmalar yapmak lazım. En ekonomik şekilde nasıl yaparız, onu düşünüyoruz '' diye konuştu. 
     Güreli ayrıca, şampiyonluk yarışındaki rakiplerinden Galatasaray'ı da mücadelesinden dolayı kutladı. 
     





</TEXT>
</DOC>
