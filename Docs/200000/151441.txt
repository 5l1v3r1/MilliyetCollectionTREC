<DOC>
<DOCNO> 151441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur05.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayak yüzünden 43 yıllık kocasını bıçakladı 
</HEADLINE>
<TEXT>

     Bolu'da 2 çocuk ve 3 torun sahibi 58 yaşındaki kadın, kendisini döven kocasını bıçakladı. 
     Karamanlı Mahallesi Seramet Apartmanı'nda yaşayan 58 yaşındaki Mürvet Ak ve kocası 59 yaşındaki Fettah Ak arasında tartışma çıktı. Mürvet Ak, kendisine terlikle vuran eşini, mutfak bıçağıyla bıçaklayarak ağır yaraladı. 
     Olaydan sonra gözaltına alınan 2 çocuk ve 3 torun sahibi Mürvet Ak, eşi ile 43 yıldır evli olduklarını belirterek, ''Eşimin başka bir kadınla ilişkisi vardı. Bana sürekli boşanmamız için baskı yapıyordu. Ben de Sevdiğim insandan ayrılmam diyerek karşı çıkıyordum. Olay anında bana terlikle vurmaya başladı. Kendimi kaybetmişim. Eşimi bıçakladıktan sonra pişman oldum ve karşı dairede oturan torunumu çağırarak yardım istedim. O da ambulans çağırdı'' dedi. 
     
     ''7 GÜN RAPOR VERİLDİ'' 
     Eşinin kendisini dövdüğünü iddia eden Mürvet Ak'a, olaydan sonra götürüldüğü İzzet Baysal Devlet Hastanesi doktorları tarafından, vücudundaki darp izleri yüzünden 7 gün iş göremez raporu verildi. Bıçağın akciğerini deldiği Fettah Ak ise 112 Acil Yardım ekipleri ve hastane doktorlarının ilk müdahalesinden sonra, hayati tehlikesi olduğu için ambulansla Ankara Numune Hastanesi'ne sevk edildi. 
     Mürvet Ak hakkında bu sabah nöbetçi mahkemeden tutuklama kararı çıktı. 58 yaşındaki Mürvet Ak, çocukları ve torunlarının gözyaşları arasında polisler tarafından cezaevine götürüldü. 
     





</TEXT>
</DOC>
