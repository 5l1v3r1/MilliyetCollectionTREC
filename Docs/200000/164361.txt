<DOC>
<DOCNO> 164361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun35.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Selanik Zirvesi'nden konferans daveti çıktı... 
</HEADLINE>
<TEXT>

     AB Dönem Başkanı Yunanistan'da yapılan Selanik zirvesinde, birliğe aday üç ülke olan Türkiye, Bulgaristan ve Romanya, Ekim ayında başlaması öngörülen hükümetler arası konferansa davet edildi. 
     Davet kararını sabahki oturumların sona ermesinin ardından Yunanistan Başbakanı Kostas Simitis açıkladı. 
     Simitis, AB Konvansiyon Başkanı Valery Giscard d'Estaing, AB Komisyon Başkanı Romano Prodi ile birlikte düzenlediği basın toplantısında, konferansa gözlemci statüsüyle katılabilecek bu üç ülkenin tartışmalarda yer alabileceğini, ancak oy hakları bulunmayacağını bildirdi. 
     Bir gazetecinin Türkiye, Bulgaristan ve Romanya ile akşam yapılacak toplantının neden kısa tutulduğunu sorması üzerine Simitis, yarım saatlik sürenin üç aday ülkeye ilişkin ele alınacak konular için yeterli olduğunu belirtti. 
     AB'nin, Konvansiyon tarafından hazırlanarak bugün görüşülen taslakla ilk kez bir anayasaya sahip olduğuna dikkat çekerek, bunun tarihi bir gün olduğunu belirten Simitis, AB Konseyi'nin sabahki oturumunda bu taslağın ''hükümetler arası konferansa başlanması için iyi bir temel oluşturduğu'' kararının alındığını kaydetti. 
     Simitis, Konsey olarak ayrıca Temmuz ayı başında dönem başkanlığını devralacak olan İtalya'ya hükümetler arası konferans için çalışmaları yürütmesi tavsiyesinde bulunduğunu açıklayarak, konferansın çalışmalarının ise mümkün olduğunca çabuk sonlandırılması tavsiyesinde bulundu. 
     Anayasa taslağını hazırlayan AB Konvansiyonu Başkanı Giscard d'Estaing de yaptığı açıklamada, Konvansiyon olarak çalışmalarını tamamladıklarını ve artık taslağın hükümetler arası konferansta ele alınacağını belirtti. Konferans çalışmalarında resmen yer almamalarına rağmen, İtalya dönem başkanlığına istendiği zaman yardımcı olarak bilgi aktarabileceklerini söyleyen Giscard d'Estaing, anayasa taslağının tavizlerle değil, üye ülkelerin görüşleri arasında kurulan sentezle oluşturulduğunu bildirdi. 
     Giscard d'Estaing, bir soru üzerine, anayasa taslağında birliğin dini olarak Hıristiyanlığa atıfta bulunulmasını kişisel olarak kendisinin de istediğini, ancak çoğunluğun uygun görmemesi üzerine bu atıfta bulunmadıklarını söyledi. Valery Giscard d'Estaing, taslağın önsüzünde ''Avrupa'nın kültürel, dini ve insani mirasından ilham alınması'' ifadesine yer verildiğine dikkat çekti. 
     Komisyon Başkanı Prodi de anayasa taslağının Avrupa'nın daha demokratik olması açısından önemine işaret ederek, birliğin bir anayasaya sahip olarak ortak dış politika ve güvenlik alanlarında da daha ileri adımlar atabileceğini kaydetti. 
     
</TEXT>
</DOC>
