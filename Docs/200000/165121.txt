<DOC>
<DOCNO> 165121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun07.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Türiye'ye yapılacak ziyaretlerle ilgili yeni haber yok" 
</HEADLINE>
<TEXT>

     ABD Dışişleri Bakanlığı sözcüsü Phil Reeker, Türkiye ile ABD arasında düzenli diyalog ve temasların devam ettiğini, ancak yakın dönemde gerçekleştirilecek ziyaretlere ilişkin ''yeni haber olmadığını'' söyledi. 
     Reeker, gazetecilerin, Dışişleri Bakanı Abdullah Gül'ün gelecek ay Washington'ı ziyaret edebileceğini hatırlatmaları üzerine, ''Önümüzdeki ziyaretlerle ilgili yeni bir haber yok. Dışişleri Bakanı Colin Powell ile Türk meslektaşı arasında düzenli görüşmeler ve ziyaretler yapılıyor. Elbette başka düzeylerde de temaslarımız devam ediyor'' dedi. 
     Reeker, ''Türkiye ile yakın dost ve müttefikiz. Uzun bir tarihi geçmişimiz ve ekonomiden ticarete, politikaya kadar birlikte çalıştığımız birçok konu var. NATO müttefikleri olarak, Irak'ta ve diğer bölgesel konularda da konuşuyoruz. Devam eden bir diyalog var. Türkiye ile güçlü ilişkilerimizi sürdürmeyi bekliyoruz'' diye konuştu. 
     Türkiye'nin, Avrupa Birliği yolunda kabul ettiği reform paketlerine yönelik bir soru üzerine Reeker, bunların Türkiye'nin iç meselesi olduğunu belirtti. Reeker, ABD'nin, Türkiye'nin ekonomik reformlarını desteklediğini, bu reformların hem Türkiye'nin, hem de bölgenin çıkarına olduğunu söyledi. Phil Reeker, ABD'nin, Türkiye'nin AB üyeliğine destek verdiğini de hatırlattı. 
     
</TEXT>
</DOC>
