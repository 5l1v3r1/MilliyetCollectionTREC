<DOC>
<DOCNO> 167134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur15.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaaltı sahili yine halka açılamadı 
</HEADLINE>
<TEXT>

     Konyaaltı Belediyesi'nin sahili halka açma projesi çerçevesinde yıkımı planlanan Karayolları ve Orman Bölge Müdürlüğü'ne ait sosyal tesisler yine yıkılamadı. 
     Konyaaltı Belediyesi tarafından, sahili halka açma projesi kapsamında geçen hafta yıkımı gerçekleştirilmek istenen, ancak yetkililerin süre istemesi üzerine bugüne kalan Karayolları ve Orman Bölge müdürlüklerine ait sosyal tesislerdeki yıkım, yine yapılamadı. 
     Bu sabah Konyaaltı Belediyesi Emlak İstimlak Müdürlüğü ekipleri, dozerlerle kamp alanına geldiler ve kampın dış alanındaki çitleri yıkmaya başladılar. Bu sırada Karayolları Bölge Müdürlüğü'nün Avukatı Cengiz Aşgan ve Karayolları Sosyal İşler Şube Müdürü Nurettin Topçu ile Konyaaltı Belediyesi Emlak İstimlak Müdürü Mustafa Yakar arasında tartışma yaşandı. Avukat Aşgan ve Şube Müdürü Topçu, yıkımı kurumun gerçekleştireceğini söylediler. Bunun üzerine Mustafa Yakar, avukat Cengiz Aşgan ile Nurettin Topçu'dan, yıkımı kendilerinin gerçekleştireceklerine dair tutanağı imzalamalarını istedi. Tutanağın imzalanmasından sonra yıkım ekipleri buradan ayrıldı. 
     Konyaaltı Belediyesi Emlak İstimlak Müdürü Mustafa Yakar, 18 Temmuz tarihine kadar Karayolları ve Orman Bölge Müdürlüğü'nün sosyal tesisleri kendilerinin yıkacağını bildirdiklerini ve malzemelerin zarar görmemesi için bu isteğin olumlu karşılandığını söyledi. 
     Karayolları Avukatı Cengiz Aşgan ise, Hazine'nin, kampların kıyı kenar çizgisine göre uygun yapılmadığı ve kaldırılması gerektiğini belirterek dava açtığını, davanın devam ettiğini, kampı kaldıracaklarını kaydetti. 
     Karayolları ekipleri daha sonra 72 obanın bulunduğu kamp alanında söküm işlerine başladılar. Obaların içindeki yatak ve diğer malzemeler, gelen TIR'lara yüklenerek depolara gönderildi. 
     Orman Bölge Müdürlüğü ise Konyaaltı Belediyesi yıkım ekipleri gelmeden kamptaki binaları boşaltmaya ve binaların söküm işlerine başladılar. 
     
</TEXT>
</DOC>
