<DOC>
<DOCNO> 173032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo12.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü ve Gençlerbirliği dostluk panelinde... 
</HEADLINE>
<TEXT>

     TSYD Ankara Şubesi tarafından düzenlenen, ''Dostluk ve Barış'' konulu panelde biraraya gelen Gençlerbirliği ve Ankaragücü kulüplerinin başkanlarıyla teknik adamları, ''dostluk'' mesajları verdi. 
     TSYD Ankara Şubesi Başkanı Metin Gören'in yönettiği panelde konuşan Gençlerbirliği Kulübü Başkanı İlhan Cavcav, sarı-lacivertli kulüple aralarında herhangi bir husumetin bulunmadığını, fakat yıllara dayanan rekabetin olduğunu söyledi. 
     Bazı istenmeyen olaylar sonucunda, geçen sezon 2 kulüp arasında sürtüşmenin yaşandığını hatırlatan Cavcav, şöyle konuştu 
     ''Ankaragücü Kulübü Başkanı Cemal Aydın yıllardır tanıdığım ve değer verdiğim bir insandır. Başkent takımları olarak birbirimize destek olmamız ve Ankara'nın sesini tüm Türkiye'ye duyurmamız gerektiğine inanıyorum. Önemli olan başkent futboluna hizmettir. Zaten bir dönem Ankaragücü Kulübü'nde yöneticilik yapmam sözkonusu olmuştu. Bu son anda gerçekleşmedi. Ancak gerçekleşse bu görevi de aynı heyecanla yapardım.'' 
     
     AYDIN ''GENÇLERBİRLİĞİ'NDE DE YÖNETİCİLİK YAPTIM'' 

     Ankaragücü Kulübü Başkanı Cemal Aydın ise sporun olduğu yerde dostluk, barış ve kardeşlik kavramlarının da zaten zorunlu olarak bulunduğuna dikkati çekerek, şöyle devam etti 
     ''Gençlerbirliği Kulübü ile de aramızda bunun dışında birşey olamaz. Kulüp başkanlığına geldiğim günden bu yana 2 kulübün ilişkilerini en iyi seviyeye getirmek için çaba harcadım. Bunda da başarılı oldum. Ancak geçen sezon, bu çabalarımızın bir anda yok edilmesi beni üzdü. Fakat bu günler geride kaldı.'' Aydın ayrıca, İlhan Cavcav'ın ''Ankaragücü yöneticiliğinin eşiğinden döndüm'' sözlerine atıfta bulunarak, ''Ben Gençlerbirliği yöneticiliğinin eşiğinden dönmedim. Gençlerbirliği'nde yöneticilik yaptım. Bundan da büyük onur duyuyorum. Bugün de kırmızı-siyahlı taraftarların yüzde 80'lik bölümüyle diyaloğum sürmektedir'' dedi. 
     
     TEKNİK ADAMLAR 

     Gençlerbirliği Teknik Direktörü Ersun Yanal, futbolun bir karnaval havasında, tel örgüsüz statlarda oynanması temennisinde bulundu. 
     Ankaragücü Teknik Direktörü Tevfik Lav ise milyonlarca futbolseverin, kulüp yöneticilerini, teknik adamları ve futbolcuları gözlemlediğini hatta örnek aldığını hatırlatarak, ''Öncelikle bizler kişiliğimizle ve konuşmalarımızla topluma örnek olmalıyız'' diye konuştu. 
     
</TEXT>
</DOC>
