<DOC>
<DOCNO> 174281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo23.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anderlecht eski parlak günlerine mi dönüyor 
</HEADLINE>
<TEXT>

     Avrupa Şampiyonlar Ligi'nde 3. ön eleme turuna yükselen Belçika'nın RSC Anderlecht takımının başarısı, eski parlak günlerini hatırlattı. 
     Romanya'nın Rapid Bükreş takımını 0-0 ve 3-2'lik skorlarla eleyen Belçika takımının elde ettiği başarı, bir zamanlar Avrupa'nın önde gelen ekiplerinden olan RSC Anderlecht'in eski günlerine döndüğü biçiminde yorumlara neden oldu. 
     RSC Anderlecht, Bükreş'te 0-0 biten maçın rövanşında dün gece Brüksel'de 41. dakikada Ilyes ve 43. dakikada Bratu'nun golleriyle ilk yarıyı 2-0 yenik kapadı. Ancak Belçika takımı, 51. dakikada Jestroviç ve 52. dakikada Zetterberg'in golleriyle 2-2 eşitliği yakaladı. 75. dakikada takımın Güney Koreli oyuncusu Ki Hyeon Seol, Anderlecht'e galibiyeti ve turu getiren golü attı. 
     1983 yılının UEFA Kupası Şampiyonu olan ancak son yıllarda eski parlak günlerinden bir hayli uzakta kalan RSC Anderlecht, 3. ön eleme turunda Polonya'nın TS Wisla Krakow takımıyla karşılaşacak. 
     
</TEXT>
</DOC>
