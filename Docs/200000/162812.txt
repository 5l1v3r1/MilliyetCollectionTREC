<DOC>
<DOCNO> 162812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur33.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazda yüzerek eylem yapan Greenpeace üyeleri gözaltında 
</HEADLINE>
<TEXT>

     Greenpeace üyeleri, ''Üç Denizin Hikayesi Enerji Konferansı'' kapsamında İstanbul Boğazı'nda tekne turuna çıkan büyük petrol şirketlerinin temsilcilerini protesto etti. 
     Greenpeace üyesi 4 kişi, İstanbul Boğazı'nda Kabataş açıklarında bulunan ve ''Üç Denizin Hikayesi Enerji Konferansı''na katılanları taşıyan ''Semiramis'' adlı tekneye yüzerek yaklaştı. 
     Üzerinde ''Katil petrol lobisi burada'' ve ''Çözüm Barışçıl enerji'' yazılı pankart açan eylemciler, renkli havai fişek atıp halatla tekneyi durdurmak istedi. Tekne, buna rağmen yoluna devam etti. 
     Bu arada, olaya müdahale eden deniz polisi eylemcilerden ikisini gözaltına aldı. Diğer iki eylemci ise olay yerinden yüzerek kaçmak istedi. Denizdeki kovalamacanın ardından polis eylemcilerden birini daha gözaltına alınca, diğeri kendiliğinden teslim oldu. 
     Olayın meydana geldiği Kabataş açıklarında, başka bir teknede eyleme ilişkin basın açıklaması yapan Greenpeace Akdeniz Ofisi Sözcüsü Erdem Vardar, petrol sektörünün yarattığı çevre kirliliği ve iklim değişikliğine rağmen, petrol şirketlerinin işlerini yapmaya devam ettiğini söyledi. 
     Vardar, petrolün kanlı, kirli ve tehlikeli bir endüstri olduğunu ileri sürerek, şöyle devam etti 
     ''Enerji şirketi yetkililerinin 'Ortadoğu, Rusya ve Hazar Bolluk bölgesinde petrol arzı ve yatırımı' gibi konuları tartışmaları trajik. Dünya ve bölge, bencil ve yıkıcı petrol endüstrisi yüzünden alevler içindeyken, bu insanlar Roma'yı yakan Neron gibi dünyanın yanışını keyifle izliyor. Bölgenin iklimini ve jeopolitik yıkımını tartıştıktan sonra bir de Boğaz turuna çıkmaları ise duyarsızlıklarının kanıtı.'' Vardar, Greenpeace'nin, rüzgar ve güneş gibi barışçıl, verimli ve yenilenebilir enerji yatırımlarına acil geçiş talebinde bulunduğunu kaydetti. 
     
</TEXT>
</DOC>
