<DOC>
<DOCNO> 173858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy09a.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekortmen olana yeşil pasaport 
</HEADLINE>
<TEXT>

   İçişleri Bakanlığı'nın hazırladığı yasa tasarısına göre, 30 milyon dolarlık ihracat yapanlar, vergi rekortmenleri, gelir vergisi birincileri yeşil pasaport sahibi olacak 
   TOLGA ŞARDAN Ankara 

   
   Hükümetin, vergi rekortmenlerine yeşil pasaport verileceği yolundaki vaadi üzerine İçişleri Bakanlığı'nın hazırladığı yasa tasarısı, Başbakanlık'a sunuldu. Tasarıya göre, 30 milyon dolarlık 42.7 trilyon lira ihracat yapan işadamları, vergi rekortmenleri, gelir vergisi birincileri, Türkiye genelinde ilk 50'ye giren kurumların yönetim kurulu başkanları ile mükelleflere yeşil pasaport verilecek. Yeşil pasaportlar bir yıl geçerli olacak. 
   
   En az birinci taksit ödenmeli 
   İçişleri Bakanlığı, yeni yasama döneminde TBMM'de görüşülecek 5682 sayılı Pasaport Yasası'nda değişiklik öngören tasarıya işadamlarına yeşil pasaport verilmesiyle ilgili düzenlemeyi de dahil etti. Tasarı yasalaşırsa 81 ildeki vergi rekortmenleri yeşil pasaport alabilecek. Bir önceki yılın gelirleri itibariyle, tahakkuk eden yıllık kurumlar vergisi yönünden illerinde birinci olan kurumlarla Türkiye genelinde ilk 50'ye giren kurumların yönetim kurulu başkanlarına da yeşil pasaport verilecek. 
   Ayrıca, yine 81 ilde tahakkuk eden gelir vergisi yönünden birinci olanlarla Türkiye genelinde gelir vergisinde ilk 50'ye giren mükellefler yeşil pasaport alabilecek. Ancak, her iki durumda da vergilerin en az birinci taksitlerinin ödenmiş olması zorunluluğu getirilecek. 
   
   Aileleri de alabilecek 
   Bir önceki takvim yılında en az 30 milyon dolarlık ihracat yapan işadamları da yeşil pasaport almaya hak kazanacak. Yeşil pasaport almaya hak kazanan vergi mükellefleri ve işadamlarının aileleri de yeşil pasaport alabilecek. 
   Ayrıca, şartları taşıyan vergi mükellefi ve işadamlarının yanında yaşayıp evli ve iş sahibi olmayan kız çocuklarıyla reşit olmayan erkek çocukları da yeşil pasaport alma hakkına sahip olacak. 
   
</TEXT>
</DOC>
