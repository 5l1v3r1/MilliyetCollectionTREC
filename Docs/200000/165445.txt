<DOC>
<DOCNO> 165445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur20.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde saltanatın suç ortağı kadın gardiyan.. 
</HEADLINE>
<TEXT>

     Susurluk davasının ünlü isimlerinden Yaşar Öz'ün Kırklareli Cezaevi'nde rüşvet dağıtarak lüks içinde cezasını çektiği iddiasıyla açılan davaya devam edildi. Yaşar Öz'ün katılmadığı 9 sanıklı duruşmada yeğeni Erkan Öztürk, dayısına telefon sim kartlarını cezaevi 2'nci Müdürü Çetin Çalışkan'ın oğlu Hakan Çalışkan aracılığıyla gönderdiğini söyledi. 
     4 yıl Susurluk davası, 15 yıl da uyuşturucu kaçakçılığından olmak üzere 19 yıla mahkum olan Yaşar Öz, geçen yıl temmuz ayında Eskişehir Cezaevi'nden Kırklareli E Tipi Kapalı Cezaevi'ne nakledildi. Dönemin Kırklareli Cumhuriyet Başsavcısı Erden Karayılmaz, Öz'ün cezaevinde saltanat sürdüğü iddiasıyla hakkında iddianame hazırlayarak dava açtı. 
     İddianamede, Öz'ün cezaevindeki koğuşundan bitişindeki 2'nci Müdür Çetin Çalışkan'ın lojmandaki yatak odasına delik açtırarak girip çıktığı, cezaevi 2'nci müdürlerinin çocukları ile infaz koruma memuru Hayriye Trak'a cep telefonu aldığı öne sürüldü. 
     Yine Öz'ün cezaevinde yatarken öldürülen Sabancı suikastı sanığı Mustafa Duyar'ın eşi Semra Duyar ile gasptan tutuklu bulunan Leyla Çelik'e de infaz koruma memuru Hayriye Trak'la cep telefonu hediye gönderdiği ve bu üç kadınla gönül ilişkisi yaşadığı da ileri sürüldü. 
     Daha sonra Edirne F Tipi Cezaevi'ne nakledilen Yaşar Öz hakkında Rüşvet vermek, tehdit ve sarkıntılık'tan en az 5 yıl, rüşvet almak, görevi kötüye kullanmak, haksız mal edinmek'le suçlanan cezaevi ikinci müdürleri Şerif Çankaya, Çetin Çalışkan, oğlu Hakan Çalışkan, infaz koruma memurları Hayriye Trak, Kemal Bingöl, Mümin Şik, teknisyen Fehim Yılmaz, fayansçı Ömer Alçiçek hakkında ise 1- 5 yıl arasında hapis istendi. 
     
     SANIK, HATIRLAMADI 

     Kırklareli 2'nci Ağır Ceza Mahkemesi'nde görülen dünkü duruşmaya daha önce ifadesi alındığı için getirilmesi konusunda celp çıkarılmayan Yaşar Öz katılmadı. Duruşmada, tanık olarak dinlenen Yaşar Öz'ün yeğeni Erkan Öztürk, dayısını sık sık cezaevine ziyaret ettiğini söyledi. Bu ziyareteler sırasında cezaevi 2'nci Müdürü Çetin Çalışkan'ın oğlu Hakan Çalışkan ve fayans ustası Ömer Alçiçek'le tanıştığını belirten Öztürk, "Dayımın sim karta ihtiyacı olduğunu söyledim. Hakan Çalışkan, dayıma hayran olduğunu ve bana yardımcı olabileceğini söyleyip, benden 3 adet sim kart aldı ve dayıma götürdü'' dedi. Sanık Hakan Çalışkan ise olayı hatırlamadığını söylemekle yetindi. 
     
     ERTELENDİ 

     Cumhuriyet Başsavcısı Erden Karayılmaz'a komplo kurmaya yardım etmek, Öz'ün cezaevindeki diğer mahkumlarla irtibatını sağlamak için telefon taşımakla suçlanan infaz koruma memuru Hayriye Trak'ın avukatı Mehmet Emin Öymen ise müvekkilinin suçsuz olduğunu söyledi. Avukat Öymen, "Müvekkilim Yaşar Öz'de cep telefonu olduğunu bildiği halde haber vermemekle suçlanıyor. Öz'de cep telefonu olduğunu savcılar, cezaevi yöneticileri de biliyordu. Kime haber verecekti. Beraatini istiyorum'' dedi. 
     Mahkeme avukat Öymen'in yargılama aşamasındaki dava hakkında haber yayımladığı gerekçesiyle bir gazete hakkında suç duyurusunda bulunulması talebini karara bağlayarak duruşmayı erteledi. 
     
</TEXT>
</DOC>
