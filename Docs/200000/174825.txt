<DOC>
<DOCNO> 174825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun11.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Basını Kıbrıs'ta insiyatif ABD'ye geçiyor... 
</HEADLINE>
<TEXT>

     Kıbrıs Rum basını, BM Genel Sekreteri Kofi Annan'ın hazırladığı planın ''çekmecede kalması'' ve Kıbrıs Özel Temsilcisi Alvaro De Soto'nun Batı Sahra'ya atanmasından sonra, Kıbrıs sorununun çözümünde inisiyatifin BM ve İngiltere'den ABD'ye geçmeye başladığını savundu. 
     Güney Kıbrıs'ta yayınlanan Alithia gazetesinin haberine göre ABD, Eylül-Aralık dönemi için birçok girişimde bulunma hazırlığı yapıyor. Gazete, ABD'nin BM ve İngiltere'nin politikalarından farklı yaklaşımlar benimsemesinin söz konusu olduğunu belirtti. 
     Diplomatik kaynaklara dayanan gazeteye göre ABD, girişimlerini, Rum Yönetimi lideri Tasos Papadopulos'un BM Genel Kurulu'nda konuşmak için New York'a gideceği Eylül ayında başlatacak. Papadopulos'un New York ziyaretini, KKTC Cumhurbaşkanı Rauf Denktaş'ın New York ziyareti izleyecek. 
     Politis gazetesi de De Soto'nun başka bir göreve atanmasının, Kıbrıs konusunda durgun bir döneme girildiğinin göstergesi olduğunu belirterek, ''BM, uzun süreçler için ne adam, ne de para bulunduğu mesajını gönderdi'' yorumunu yaptı. 
     Gazete, ''bundan sonra kartların ABD tarafından dağıtılacağını'' yazdı. 
     
</TEXT>
</DOC>
