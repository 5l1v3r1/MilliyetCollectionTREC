<DOC>
<DOCNO> 179272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/spo02.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'a öfke 
</HEADLINE>
<TEXT>

   Fenerbahçeli taraftarlar, PFDK'nın bir maç saha kapama cezasına ateş püskürdü. Sarı - Lacivertliler, Futbol Federasyonu Başkanı Haluk Ulusoy'u istifaya davet etti 
      
   Protesto ettiler 
   PROFESYONEL Futbol Disiplin Kurulu'nun Trabzonspor maçından sonra verdiği bir maç saha kapatma cezasına Fenerbahçeli taraftarlar büyük tepki gösterdi. Sarı - Lacivertliler, Diyarbakırspor maçından önce Futbol Federasyonu Başkanı Haluk Ulusoy'u istifaya davet etti. Bu arada tribünlerde yer alan Ulusoy aleyhindeki pankartlar da dikkat çekti. 
   
   Evlere polis 
   DİYARBAKIR'DA maç günü sıkı güvenlik tedbirleri alındı. Emniyet güçleri stat kapısında taraftarları tek tek arayıp, kesici ve sahaya atılabilecek cisimleri topladı. Daha önceki maçlarda stat çevresinde apartmanların çatılarına çıkan taraftarlara da bu kez izin verilmedi. Karşılaşmadan bir saat önce çatılara nöbetçi polisler yerleştirildi. 
   
   Örnek destek    Başkan Yıldırım, yöneticiler ile Daum, Diyarbakır Türk Eğitim Gönüllüleri Vakfı'nı ve okulunu ziyaret edip, maddi yardım yaptı 
   YUSUF DURSUN 

   Öğrencilerle buluşma 
   FENERBAHÇE, Diyarbakır'da gönülleri fethetti. Başkan Aziz Yıldırım, yöneticiler ve Daum, Diyarbakır Türk Eğitim Gönüllüleri Vakfı'nı ziyaret edip hem maddi hem de manevi destek verdi. Ardından Eğitim Parkı'na geçen Sarı - Lacivertliler, öğrencilerle buluştu. Zafer Bayramı'na denk gelen ziyarette ilginç anlar yaşandı. Beşiktaş formalı bir öğrenci Daum'a büyük ilgi gösterirken, Alman hocaya şampiyonluğu anlatan bir tablo hediye edildi. 
   
   Notlar    Özberk'in isyanı 
   TEKNİK Direktör Sakıp Özberk, Fenerbahçe karşısında basit hataların kurbanı olduklarını söyledi. Özberk, "90 dakika istekli oynadık. Ancak son dakikalarda bir frikik nedeniyle hak etmediğimiz bir sonuç aldık" dedi. 
   
   Sokak yasağı 
   DİYARBAKIR'DA gündüz saatlerinde yaklaşık 45 dereceye ulaşan hava sıcaklığı Sarı-Lacivertliler'i olumsuz etkiledi. Daum, maç günü futbolcularını dışarıya çıkarmazken, ter idmanını otelin salonunda yaptırdı. 
   
   Fatih döndü 
   DİYARBAKIR önünde cezasını doldurup, forma özlemi sona eren Fatih Akyel, oyundan alınmasının ardından rakip taraftarlarla tartıştı. Soyunma odasına yönelen milli oyuncu, burada tribünlere sataşarak, el-kol hareketi yaptı. Protestoların artması üzerine Fatih kendisini içeri zor attı. 
   
   'Böyle gitsin' 
   İKİNCİ Başkan Nihat Özdemir, son yıllarda Diyarbakır'da yaşadıkları şanssızlıkları kırdıklarını açıkladı. Özdemir, "Galibiyetle dönmeye ihtiyacımız vardı, bunu başardık. Umarım hep böyle devam ederiz" dedi. 
   
   Maskeyle oynadı 
   ELAZIĞSPOR maçında elmacık kemiği kırılan ve maç saatine kadar durumu belirsiz olan Luciano, sahaya kendisi için özel olarak hazırlanan maskeyle çıktı. Brezilyalı futbolcu uyarılara karşın kendi isteğiyle oynadı. 
   
   Dernek açıldı 
   TÜRKİYE genelinde Fenerbahçeli taraftarları bir araya getiren derneklere Ergani de eklendi. Başkan Aziz Yıldırım açılışta, "Ergani artık benim için çok özel bir yer. Bundan sonra fırsat buldukça geleceğim" sözü verdi. 
   
   Önce dostluk 
   ATATÜRK Stadı'ndaki karşılaşmadan önce dostluk rüzg rları esti. Minik bir taraftar, Daum'a Türk bayrağı hediye etti. Bu arada Diyarbakırspor Yönetimi dostluk simgesi olan beyaz güvercinler uçurdu. 
   
   Kutlamaya 1.5 milyar 
   SARI - Lacivertli yöneticiler Diyarbakırspor galibiyetini havalimanında futbolcularla kutladı. İstanbul'a dönmeden önce yıllar sonra yaşanan mutluluğun tadını çıkaran Fenerbahçe kafilesi 1.5 milyar lira hesap ödedi. 
   
   PAF'lar galip 
   PAF Ligi maçında Fenerbahçe, Diyarbakırspor engelini 3 - 2'lik skorla geçti. Müthiş bir mücadeleye sahne olan karşılaşmada Sarı-Lacivertliler'i üç puana taşıyan golleri Hüsnü, Zafer ve İskender kaydetti. 
   
   
</TEXT>
</DOC>
