<DOC>
<DOCNO> 180766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur19.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon ihbarı ile 6 yıllık olay çözüldü 
</HEADLINE>
<TEXT>

     Bursa'da, bir bebeğin 6 yıl önce hastaneden kaçırılması olayı, polise gelen telefon ihbarıyla aydınlatıldı. Doğumdan iki gün sonra kaçırılan bebeğin bakımsızlıktan öldüğü ve Afyon yakınlarındaki bir beldede gömüldüğü belirlendi. 
     Telefonla gelen bir ihbarı değerlendiren Bursa Emniyet Müdürlüğü Asayiş Şube Müdürlüğü'ne bağlı ekipler, 1997 yılında Zübeyde Hanım Doğumevi'nde dünyaya gelen Halime ve Adnan Çınar çiftinin erkek bebeğinin iki günlükken çalınması olayı ile ilgili operasyon düzenledi. 
     Afyon, Antalya ve Ordu'da gerçekleştirilen operasyonda bebeğin kaçırılmasıyla ilgili oldukları tespit edilen Dursun Ç, Elfide I. 43 , Saniye A. 39 ve Efset Ö. 60 gözaltına alındı. Firarda olan Nurettin D'nin ise yakalanmasına çalışıldığı öğrenildi. 
     Soruşturmayı derinleştiren polis, zanlılardan Efset Ö'nün, Almanya'da yaşayan bir çifte vermek üzere, Dursun E. ve Nurettin D. ile Zübeyde Hanım Doğumevi'nde dünyaya gelen erkek bebeği kaçırarak Antalya'ya götürdüğü, ancak çocuk sahibi olmak isteyen çiftin, nüfus cüzdanı ve ailesinden rıza belgesi olmaması nedeniyle bebeği kabul etmediğini tespit etti. 
     Kaçırılan bebeğin, bakımsızlık yüzünden 13 günlükken öldüğü ve zanlılar tarafından Afyon'un Sincanlı İlçesi'ne bağlı Akören Beldesi'nde bir caminin bahçesine terk edildiği, vatandaşların da ölü bebeği toprağa verdiği anlaşıldı. 
     Zanlıların, sorgulamalarının ardından adliyeye sevk edilecekleri bildirildi. 
     
     OLAY 
     Bursa'da, Halime-Adnan Çınar çiftinin Zübeyde Hanım Doğumevi'nde dünyaya gelen erkek bebeği 1997 yılında kaçırılmıştı. Anne Halime Çakır, bebeğinin kaçırılmasından iki gün sonra, üzüntüye dayanamayarak hayatını kaybetmişti. 
     
</TEXT>
</DOC>
