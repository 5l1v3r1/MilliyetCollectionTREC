<DOC>
<DOCNO> 189989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur26.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteyi kazanan öğrencilere yeni bir tek ders sınav hakkı 
</HEADLINE>
<TEXT>

     Üniversiteyi kazanan ancak tek dersten başarısız oldukları için liseden mezun olamayan öğrencilere yeni bir sınav hakkı tanındı. 
     Milli Eğitim Bakanlığı Müsteşarı Prof. Dr. Necat Birinci imzasıyla yayımlanan genelgede, yükseköğretim kurumlarına yerleştirildikleri halde ortaöğretim kurumlarından tek dersten başarısızlıkları nedeniyle mezun olamayan öğrenciler için geçen ay bir sınav hakkı verildiği ve sınavların 6 Eylül 2003 tarihinde yapıldığı belirtildi. 
     Ancak MEB'e yapılan başvurularda bir yükseköğretim programına yerleşen öğrencilerden bazılarının çeşitli nedenlerle tek ders sınav hakkından yararlanamadıklarının tespit edildiği bildirilen genelgede, bu nedenle şu durumda bulunanlara yeni bir sınav hakkı tanındığı kaydedildi 
     - Açıköğretim Fakültesi'ne yerleşenlere, - Özel yetenek sınavı ile öğrenci alan yükseköğretim programlarını kazananlara, - Genel yerleştirme soncunda veya kayıt yaptırmama nedeniyle boşalan kontenjanlara ek yerleştirmeyle kesin kayıt hakkı kazananlara, - Bir yükseköğretim programına yerleşen, yargı kararı soncu başarısızlığını tek derse indirenlere. 
     Genelgede, söz konusu durumdaki öğrencilerin kayıt yaptırabileceklerini ilgili yükseköğretim kurumlarından alacakları belgeyle belgelendirmeleri halinde tek ders sınavına alınabilecekleri belirtildi. 
     Genelgede, il milli eğitim müdürlüklerinin, tek ders sınavının tarihini, ek yerleştirmeden yararlanan öğrencilerin kayıtlarını 27-31 Ekim 2003 tarihleri arasında yaptıracaklarını göz önünde bulundurarak belirlemeleri istendi. 
     
</TEXT>
</DOC>
