<DOC>
<DOCNO> 186499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur30.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara yüzünden canından oldu... 
</HEADLINE>
<TEXT>

     Bursa'da, gençler arasında sigara yüzünden çıkan kavga ölümle sonuçlandı. 
     Merkez Osmangazi İlçesi'ne bağlı Sırameşeler Mahallesi Çamlık Sokak'ta bir kafede, bilardo oynayan 16 yaşındaki Ahmet B, Z.A. ve O.B. arasında, sigara yüzünden tartışma çıktı. 
     Olay, Z.A'nın, 3 arkadaşın ortak içmeyi kararlaştırdıkları sigaranın tamamını içen O.B'ye tepki göstermesiyle başladı. O.B'nin, kendisine tepki gösteren Z.A'ya küfretmesi üzerine, Z.A'nın teyzesinin oğlu Ahmet B. de tartışmaya katıldı. 
     Ahmet B'nin, ''Akrabama niye küfrediyorsun'' diyerek O.B'ye kafayla vurması üzerine sokağa taşınan kavgada, aldığı kafa darbesine sinirlenen O.B, evinden aldığı ekmek bıçağıyla Ahmet B'yi bıçaklayarak öldürdü. 
     Zanlının olay yerinden kaçmaya çalışırken yakalandığı, cinayetle ilgili soruşturmanın sürdüğü bildirildi. 
     
</TEXT>
</DOC>
