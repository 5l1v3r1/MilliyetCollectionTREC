<DOC>
<DOCNO> 186656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur22.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Önümüze köstek olmaya çalışanları hukuk temizliyor 
</HEADLINE>
<TEXT>

     Başbakan Recep Tayyip Erdoğan, ''Hizmette estek köstek ne varsa bunları kaldıra kaldıra yolumuza devam ediyoruz'' dedi. 
     Başbakan Erdoğan, AK Parti İl Başkanları toplantısı için bulunduğu parti genel merkezinde gazetecilerin sorularını yanıtladı. 
     Başbakan Erdoğan, bir soru üzerine, YSK'nın verdiği kararı şöyle değerlendirdi 
     ''Ayrıntılı bilgiyi YSK verdi. Daha önce dediğimiz gibi, bu bizim gündemimizde değil. Çünkü bu konu bitti. YSK, buna noktayı koydu. Biz şu anda yolumuza devam ediyoruz. Çünkü hizmette estek köstek ne varsa bunları kaldıra kaldıra yolumuza devam ediyoruz. Ve bazıları da maalesef bizim önümüze estek köstek olmaya çalışıyorlar. Onları da hukuk temizliyor. Temizlemeye de devam edecektir. Ben buna inanıyorum.'' Erdoğan, Irak'a asker gönderme konusunda tezkerenin hafta içinde Meclis'e gelip gelmeyeceği sorusuna da, ''Süratle, en kısa zamanda Meclis'e getirmeyi düşünüyoruz'' karşılığını verdi. 
     ''Yetki mi, izin mi olacak '' sorusuna da Erdoğan, ''Yarın, Bakanlar Kurulu'nda yapılan teknik çalışmaları değerlendireceğiz, ona göre karar vereceğiz.'' 

     
</TEXT>
</DOC>
