<DOC>
<DOCNO> 196766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/yazar/tamer.html </URL>
<DATE> 2003/11/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cumhuriyet dönemi edebiyatı da Avrupa yolunda 
</HEADLINE>
<TEXT>

   
   Adalet Ağaoğlu, 2. kitabının İngilizce çevirisini çantasına koyup, dün Londra'ya uçtu. Gidiş nedeni kendi ifadesiyle hem ziyaret, hem ticaret. 
   Geçen ayki Frankfurt Kitap Fuarı'nda bazı Alman, Fransız ve İngiliz yayınevleri, Cumhuriyet dönemi toplumunu anlatan 5 - 6 yazarımızın romanlarıyla ilgilenmişler. Seyahatin ticari yönü bu. Ağaoğlu, İngilizce çevirileri hazır olan Romantik Bir Viyana Yazı ve Ruh Üşümesi'ni İngiliz yayıncılara bizzat verecek. 
   
   Çevirmen büyükelçi 
   Seyahatin "ziyaret" yönü anlatılmaya değer. Ziyaret edilecek kişi 90'lı yıllarda Ankara'da İngiliz büyükelçisi olarak görev yapmış, çok iyi Türkçe bilen, bir kitabını İngilizceye çevirmek arzusuyla Adalet Ağaoğlu'nu arayıp tanışan ve Ağaoğlu'nun Üç Beş Kişi adlı romanını İngilizceye çeviren, şu anda Londra'da yaşayan Emekli Büyükelçi John Goulden. 
   Goulden'in çevirisi Amerika'da Curfew adıyla yayımlanmış. Ama ilk baskı tükendiği halde yeniden basılmamış. Belki şimdiden sonra basılır. Zira Ağaoğlu'nun da vurguladığı gibi son dönemde Batı'nın Türkiye'ye geçmişten farklı, çok boyutlu bir ilgisi var ve bu ilgi Cumhuriyet dönemi romancılarına kadar uzanmış durumda 
   
   Ağaoğlu'nun gözlemi 
   "Osmanlı'yı, Batılı pek çok araştırmacı ve tarihçi enine boyuna inceledi. Zaten imparatorluk ilişkileri vardı. Oryantalizm de sürekli Osmanlı'ya gönderme yapıyor. Türkiye ile ilgili merak ise son döneme kadar daha ziyade Türkologların çalışmalarında sınırlı kaldı. Türkiye'nin ve Türk toplumunun değişik boyutlarıyla masaya yatırılma gereği Batı açısından yeni bir ilgi. 
   Cumhuriyet devriminden sonraki Türk toplumu nedir Köyün dışına çıkma, kentleşme nedir Bunları anlamaya dönük bir merak yeni başladı... 
   Bir ülkenin edebiyatı bilinmeden, o ülkenin toplumu anlaşılamaz. Düne kadar Halide Edip ve Ahmet Mithat Efendi'nin çizgisinde edebiyat yoluyla Türk insanını anlama çabası, bugün artık Yusuf Atılgan'a, Ahmet Hamdi Tanpınar'a, Adalet Ağaoğlu'na uzanıyor..." 
   
   Geniş yelpazede 
   Ağaoğlu, İsviçre'deki yayınevi Unionsverlag'la, Ölmeye Yatmak'ın Almanca'ya çevrilerek yayımlanması için anlaşma imzalamış. Cumhuriyet ideolojisini ve aydınını sorgulayan bu önemli romanın ilk kez bir yabancı dile çevriliyor olması biraz şaşırtıcı değil mi Bu anlaşma, Unionsverlag'ın Bosch Vakfı'nın sponsorluğunda Cumhuriyet edebiyatını tanıtacağı 20 yazarlık dizi içinde yer alıyor. 
   Yaşar Kemal'den Orhan Pamuk'a kitapları yabancı dillere çevrilmiş ve pek çok baskı yapmış, çok okunan yazarlarımız elbette var. Ama Cumhuriyet dönemi edebiyatını, dolayısıyla Cumhuriyet toplumunu geniş yelpazede tanıma arzusunun bir uzantısı olan bu ilginin yeni olduğu da açık. 
   
   AKP'nin katkısı çok 
   11 Eylül'ün de katkısı oldu kuşkusuz, ama AKP hükümeti sayesinde şeytanın bacağını kırdık. AB adaylığına asılmamızdı, Giscard d'Estaing'in çıkışıydı, tezkerenin reddiydi derken Türkiye, ilk kez gerçek nitelikleri ve özgün konumuyla Batı'da çok boyutlu olarak tartışılmaya, Avrupa ve dünyada oynayabileceği rol üzerinde düşünülmeye başlandı. 
   Artık Batı açısından sadece stratejik önemi ve coğrafi konumu itibariyle önemli olan, tek boyutlu bakılan bir ülke değiliz. Batı, 11 Eylül'den sonra İslam alemini anlamak için yoğun bir çaba içine girmişti. Türkiye, aynı bölgede benzer bir mirası paylaşan, çok farklı bir ülkeydi. Ama AKP iktidara gelmeseydi, bunun ayrımına varma çabasına girerler miydi, kuşkuluyum. 
   Avrupa şimdi var gücüyle Türkiye'yi anlamaya çalışıyor. Sertab Erener'in müziğini beğeniyor ve birinci seçiyor. Nuri Bilge Ceylan'ın filmini ödüllendiriyor. Demek sıra artık Cumhuriyet dönemi edebiyatıyla da daha yakından ilgilenilmesine geldi. 
   
      
   
</TEXT>
</DOC>
