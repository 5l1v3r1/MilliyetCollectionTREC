<DOC>
<DOCNO> 184196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/dunya/dun03.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Clark'a göre, ABD 6 ülkeyi daha vuracak 
</HEADLINE>
<TEXT>

   Sıradaki ülkeler Suriye, Lübnan, Libya, İran, Somali ve Sudan 
      DIŞ HABERLER SERVİSİ 

   
   ABD'de yapılan son kamuoyu yoklamalarında Başkan George W. Bush'u geride bırakan Demokrat Parti'nin başkanlık adaylarından emekli General Wesley Clark, Washington'ın 6 İslam ülkesini daha vurmayı planladığını iddia etti. 
   Eski NATO Komutanı Clark, Bush yönetiminin 11 Eylül saldırıları sonrasında 7 İslam ülkesini vurmak için 5 yıllık bir plan hazırladığı yolundaki bilgileri Kasım 2001'de Washington'da bir araya geldiği üst düzey bir askeri yetkiliyle yaptığı görüşmede elde ettiğini bildirdi. Clark'a göre, Irak'tan sonra vurulacak ülkeler şunlar Suriye, Lübnan, Libya, İran, Somali ve Sudan. 
   Bu bilgilere "Clark eleştirisi" adlı yeni kitabında yer veren emekli general, Bush ve kurmaylarının yanlış ülkeleri hedef aldığını, terörizme destek veren gerçek kaynakları göz ardı ettiklerini savunuyor. Clark, söz konusu ülkeler yerine terörizme destek veren ülkeler olarak tanımladığı Mısır, Pakistan ve Suudi Arabistan'a işaret ederek, bu ülkelere karşı önlem alınmasını talep ediyor. 
   
   Anketlerde Bush'u geçti 
   Son kamuoyu yoklamalarında Clark'ı destekleyenlerin oranının Bush'u onaylayanların oranını geçtiği ortaya çıktı. CNN USA Today Gallup tarafından, 1000 kişi üzerinde yapılan kamuoyu yoklamasında martta yüzde 71, ağustosta yüzde 60 olan, "Bush'u, ABD Başkanı olarak yaptığı işi onaylayanların" oranının yüzde 50'ye düştüğü görüldü. Demokrat Parti başkanlık adayları arasına geçen hafta katılan Clark söz konusu kamuoyu yoklamasına katılanlardan 48'i tarafından desteklenirken, Bush'un yüzde 46'da kaldığı ortaya çıktı. Kamuoyu yoklaması, Massachussetts Senatörü John Kerry ve Clark'ın az bir farkla Bush'un önüne geçtiğini gösterdi. 
   
</TEXT>
</DOC>
