<DOC>
<DOCNO> 155112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko41.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Nisan ayı enflasyonunu değerlendirdi... 
</HEADLINE>
<TEXT>

     Merkez Bankası, 2003 yılı Şubat ayından itibaren yükselişe geçen yıllık enflasyonun Nisan ayında durakladığının görüldüğünü bildirdi. 
     Merkez Bankası'nın ''Nisan Ayı Enflasyonu ve Görünüm'' başlıklı değerlendirmesinde, Mart ayı enflasyonunda gıda fiyatlarındaki olumsuz gelişmelerin devam etmesinin yanı sıra maliyet yönlü baskıların azalmasının belirleyici olduğu belirtildi. 
     Nisan ayında ise Irak Savaşı'nın beklenenden erken sona ermesi ve IMF'nin 4. gözden geçirme çalışmalarının tamamlanmasıyla, döviz kurlarında gerileme gözlendiği ifade edilen değerlendirmede, petrol fiyatlarındaki düşüşle birlikte, 2003 yılı başından itibaren enflasyon üzerindeki etkili olan maliyet yönlü baskıların etkisini yitirdiği kaydedildi. 
     
     HAZİRAN'DAN İTİBAREN BELİRGİN DÜŞÜŞ BEKLENİYOR 

     Değerlendirmede, Şubat ve Mart aylarındaki Enflasyon ve Görünüm başlıklı duyuruda, ''enflasyondaki yükselişte baz etkisinin de etkili olduğunu, 2003 Haziran ayından itibaren bu etkinin ortadan kalkacağını ve Irak savaşına bağlı olarak meydana gelen olağanüstü gelişmelerin sona ermesi durumunda enflasyonun tekrar düşüş eğilimine gireceğinin'' belirtildiği vurgulanarak, ''Nitekim, 2003 yılı Şubat ayından itibaren yükselişe geçen yıllık enflasyonun Nisan ayında durakladığı görülmektedir'' denildi. 
     Fiyatları daha çok doğa koşullarına bağlı olan, tarım ve gıda gibi alt sektörler çıkarıldığında, TEFE ve TÜFE enflasyonundaki olumlu gelişmelerin daha açık bir şekilde ortaya çıktığı belirtilen değerlendirilmede, şöyle devam edildi 
     ''Tarım dışı TEFE Mart ayındaki yüzde 35,6 düzeyinden yüzde 32,8'e, gıda dışı TÜFE ise yüzde 29,7'den yüzde 29,3'e gerilemiştir. Maliyet yönlü baskıların ortadan kalktığı ve kısa dönemde iç talepte de belirgin bir canlanma olmayacağı göz önüne alındığında, önümüzdeki aylarda gıda ve tarım dışı enflasyon oranlarındaki düşüşün devam etmesi beklenmektedir. Ayrıca, Şubat ve Mart aylarında yıllık enflasyon oranlarındaki yükselişte katkısı olan baz etkisinin Haziran ayından itibaren kısmen azalmasıyla önümüzdeki aylarda yıllık enflasyonda belirgin bir düşüş görülebilecektir.'' 
     
     OLMAZSA OLMAZLAR 

     Değerlendirmenin sonunda ise ''enflasyonda olumlu gelişmeler gözlenmesine rağmen, yıl sonu enflasyon hedefine ulaşılabilmesi için, mali disiplinin tavizsiz sürdürülmesi, kamu fiyat ayarlamaları ve gelirler politikalarının hedeflenen enflasyonla uyumlu bir şekilde devam etmesi, yapısal reformların kararlılıkla uygulanması ve bekleyişlerin iyi yönetilerek, mali piyasalardaki dalgalanmaların en aza indirgenmesi olmazsa olmaz koşullar olarak ortaya çıkmaktadır'' denildi. 
     
     ARTIŞ TARIM SEKTÖRÜNDEN 

     Merkez Bankası, Nisan ayında Toptan Eşya Fiyatları Endeksi'nde TEFE görülen fiyat artışlarının büyük ölçüde tarım sektöründen kaynaklandığını, tarım sektörü dışarıda bırakıldığında ise TEFE'de bir önceki aya göre artış gözlenmediğini bildirdi. 
     Merkez Bankası'nın ''Nisan Ayı Enflasyonu ve Görünüm'' başlıklı değerlendirmesinde, genel TEFE ve TÜFE artışlarının geçen yıl Nisan ayı düzeylerinde olmakla birlikte, tarım dışı TEFE ve gıda dışı TÜFE artış oranlarının geçen yılın Nisan ayına göre düştüğünün görüldüğü ifade edildi. 
     
     TÜFE 

     Nisan ayında, Tüketici Fiyatları Endeksi TÜFE enflasyonunun yüzde 2,1 ile bekleyişlerin altında kaldığı kaydedilen değerlendirmede, TÜFE'de yüzde 2,1'lik artışın 1 puanının yeni sezonun açılması ile artan giyim grubu fiyatlarından kaynaklandığı belirtildi. 
     Mal grubu fiyat artışının giyim grubundaki fiyat artışının etkisiyle yüzde 2,5 oranında gerçekleştiği bildirilen değerlendirmede, hizmet grubunda ise fiyat artışlarının, kira grubu fiyatlarındaki sınırlı yükselişin etkisiyle yüzde 1,3 oranında kaldığı kaydedildi. 
     Değerlendirmede, böylelikle, her iki grupta fiyat artış oranının son iki aya göre önemli oranda yavaşladığı belirtildi. 
     Değerlendirmede, dayanıklı tüketim malları fiyatlarındaki söz konusu hızlanmanın önemli nedenlerinden bir tanesinin de, geçen aylarda gerçekleşen kur artışının gecikmeli etkisi olduğunun düşünüldüğü ifade edildi. 
     
     TEFE 

     Değerlendirmede, Nisan ayındaki TEFE artış oranında tarım sektöründeki fiyat artışlarının belirleyici olduğu kaydedildi. 
     Tarım fiyat artış oranlarındaki yükseliş eğiliminin mevsimsellikten arındırılmış verilerde de gözlenlendiği belirtilen değerlendirmede, özel imalat sanayi fiyat artış oranının piyasa beklentilerinin altında yüzde 0,7 düzeyinde gerçekleştiği hatırlatıldı. 
     Değerlendirmede, ''Söz konusu düzeyin sınırlı kalmasında, uluslararası ham petrol fiyat ve kur kaynaklı maliyet yönlü bir baskının olmaması etkili olmuştur'' denildi. 
     
</TEXT>
</DOC>
