<DOC>
<DOCNO> 188392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur13.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan hükümete İmam Hatip tepkisi .. 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, TBMM'ye sunulan yükseköğretime giriş sistemini değiştiren yasa tasarısının Anayasa'nın ilgili maddelerine uyumlu olduğu konusunda ''ciddi endişeleri bulunduğunu'' belirterek, ''Amaçları açık şekilde topluma anlatılmayan konuların neden öne çıkarıldığını anlamakta güçlük çekiyoruz'' dedi. 
     Orgeneral Başbuğ, Diyanet İşleri Başkanlığı'nın din hizmetleri için yıllık tahmini kadro ihtiyacının 5500 olduğunu kaydederek, imam hatip liselerinin 25 bin olan yıllık mezun sayısının neden artırılmak istendiğini anlamakta güçlük çektiklerini ifade etti. 
     Genelkurmay Başkanlığı Karargahı İnönü Salonu'nda, ''Türk Silahlı Kuvvetleri unsurlarının güvenlik ve istikrara katkı yapmak amacıyla Irak'a gönderilmesi'' konusunda bir basın bilgilendirme toplantısı yapıldı. 
     Orgeneral Başbuğ, toplantının ikinci bölümünde gazetecilerin sorularını yanıtladı. 
     Bir gazetecinin, ''İmam hatip ve meslek liseleri mezunlarına üniversiteye girişte kolaylık sağlayan düzenlemeye ne diyorsunuz '' sorusu üzerine, Orgeneral Başbuğ, ülke olarak Irak, Kıbrıs, Ege sorunları gibi ulusal güvenliği, AB-Türkiye arasındaki ortaklık görüşmelerinin başlaması gibi geleceği ilgilendiren hayati konularla karşı karşıya bulunulan bir süreçte, toplum içinde gerginlik yaratacak girişimlerin ülke çıkarlarına uygun olmadığını düşündüklerini söyledi. 
     Türkiye'nin eğitim sisteminin, YÖK de dahil olmak üzere iyileştirmeye ihtiyacı olduğuna inandıklarını ifade eden Orgeneral Başbuğ, bütün ülkeyi ilgilendiren bu tür çalışmaların ilgili kurumlarla karşılıklı uzlaşı içinde yapılmasının önemine dikkati çekti. YÖK konusunda Üniversitelerarası Kurul ile hükemet arasında uzlaşı yolunun açılmasından ümitlendiklerini dile getiren Orgeneral Başbuğ, şöyle devam etti 
     ''Ancak, hazırlanan kanun tasarısının TBMM'ye sevk edilmiş olması, uzlaşı ümitlerinin azalmasına neden oldu. Kanun tasarısının Anayasa'nın ilgili maddelerine uyumlu olduğu konusunda ciddi endişelerimiz vardır. Eğitim sisteminin temel sorunları varken, beklentimiz, öncelikle temel sorunların bütün olarak ele alınıp çözümlenmesidir. 
     Amaçları açık şekilde topluma anlatılmayan konuların neden öne çıkarıldığını anlamakta güçlük çekiyoruz.'' 
     
     MİLLİ EĞİTİMİN TEMEL SORUNLARI 

     Bugün itibarıyla konuyla ilgili bazı incelemelerde bulunduklarını belirten Orgeneral Başbuğ, milli eğitimin temel sorunlarından ilkinin normal lise öğrencilerinin durumu olduğunu söyledi. 2003 yılında normal liselerden mezun öğrencilerin ne kadarının üniversiteye girdiği incelendiğinde, ancak yüzde 8.2'sinin üniversiteye girdiğinin görüldüğünü anlatan Orgeneral Başbuğ, ''Bu çok ciddi bir sorundur. Üzerinde durulması gereken ciddi bir konudur'' diye konuştu. 
     Diyanet İşleri Başkanlığı'nın din hizmetleri için yıllık tahmini kadro ihtiyacının, ilgili kuruluşlardan edinilen bilgiye göre 5500 olduğuna işaret eden Orgeneral Başbuğ, sözlerini şöyle sürdürdü 
     ''Buna ilave olarak, imam hatip liselerinden mezun olan yaklaşık 2000 kişinin de kendi alanında yükseköğrenime devam ettiğini görüyoruz. Buna karşılık imam hatip liselerinden yıl itibarıyla mezun öğrenci sayısı 25 bindir. 
     Durumun böyle olmasına karşılık, 25 binin neden artırılmak istendiğini anlamakta güçlük çekiyorum. Mezunların nerede kaldığını, ne olduğunu takdirlerinize sunarım.'' Orgeneral Başbuğ, normal lise mezunlarına göre meslek lisesi öğrencilerin maliyetinin devlete 5-6 kat daha fazla olduğunu da ifade ederek, ''Bu boyutu ile meslek okullarından mezun olanların neden kendi alanları dışına yönlendirildiğini anlamakta zorluk çekiyoruz. Esas önemli olan, milli eğitim ile ilgili sorunların ciddi şekilde sorgulanması ve çözüm için gayret sarfedilmesidir'' dedi. 
     
     TEVHİDİ TEDRİSAT KANUNU'NA UYGUN ÇÖZÜMLER 

     Orgeneral Başbuğ, milli eğitimin sorunlarına çözüm bulunurken, Milli Eğitim Temel Kanunu'nun 32. maddesine ve Tevhidi Tedrisat Kanunu'nun 4. maddesine uyumlu çözümler üretilmesinin önemine inandıklarını vurgulayarak, şunları kaydetti 
     ''Milli Eğitim Temel Kanunu'nun 32. maddesinin gerekçelerini, komisyon raporlarını incelerseniz, 32. madde ile getirilen değişiklikten güdülen temel amacın, 'imam hatip lisesi mezunlarının kendi alanlarındaki yükseköğrenime devam edebilmesinin sağlanması' olduğunu görürsünüz. Bu hususun değerlendirilmesini de takdirlerinize sunuyorum. Bu konuda temennimiz, aklıselimin galip gelmesidir.'' 
     
</TEXT>
</DOC>
