<DOC>
<DOCNO> 159188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yazar/myilmaz.html </URL>
<DATE> 2003/05/27/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Türkiye türbanı bu yazı dizisiyle tanıyacak 
</HEADLINE>
<TEXT>

     Yapılan araştırmalar gösteriyordu ki "türban sorunu", halkımızın gündeminde, devletin zirvesinde işgal ettiği kadar bir yer kaplamıyordu. 
     İşsizlik, eğitimsizlik, ekonomik sorunlar, sağlık sorunları çok daha önemli sorunlar olmasına rağmen, "türban" kadar tartışılmıyordu. 
     O günlerde gazetemize ulaşan okuyucu mektupları da bu gerçeğin altını ısrarla çiziyordu. 
     Peki halkın gündeminde önemli bir yer işgal etmiyor olmasına rağmen türban üzerinde koparılan bunca fırtınanın sebebi neydi 
     Bunu merak ettik. 
     
     Önce, bilmek gerekiyor 
     Bunun nedeni türbanın "siyasal bir simge" olarak laiklik karşıtlarının bayrağı haline getirilmesi miydi Yoksa bireysel özgürlüklerin kullanımına yönelik sınırlamaların, başka birçok alanda olduğu gibi "giysi" söz konusu olduğunda da ortaya çıkması mıydı 
     Bu sorulara sağlıklı bir yanıt verebilmek için önce "türban"ın ne olduğunu, türban takan kadınların kim olduklarını bilmek gerekiyordu. 
     Bunca tartışmaya rağmen ülkemizde türban ile ilgili olarak yapılmış ciddi ve kapsamlı bir araştırmanın olmadığını da o günlerde fark ettik. 
     
     Hedefimiz şu ki... 
     Elbette, TESEV'in Şubat 1999'da Ali Çarkoğlu ve Binnaz Toprak tarafından yapılmış "Türkiye'de din, toplum, siyaset" başlıklı araştırmasını ayrıca belirtmemiz gerek. Bu araştırma sadece türbana yönelik bir araştırma olmamakla birlikte, türban sorunu ile ilgili olarak akıllara gelen bazı soruların yanıtını veriyor, ancak ortaya bir "türbanlı kadın profili" koymuyordu. 
     Milliyet'te bugünden itibaren yayımlayacağımız, Tarhan Erdem yönetiminde yapılmış geniş kapsamlı araştırmanın hedefi budur 
     Çok tartışılan bir konuyla ilgili olarak bilinmeyenleri ortaya çıkarmak, tartışmaları sağlıklı bir zemin üzerinde sürdürmeye olanak sağlamak.. 
     
     En geniş ve en kapsamlı 
     Bugünden itibaren yayımlayacağımız bu araştırma, bugüne kadar yapılmış en geniş kapsamlı ve ciddi araştırmadır ve "türbanlı kadın"ın kim olduğunu, "türban"ın ne olduğunu ortaya koymayı hedeflemektedir. 
     Bu araştırmanın sonuçlarının yanı sıra Milliyet'te birbirine paralel gelişecek iki ayrı dizi yazı da bulacaksınız. 
     Dizilerden birisi yaşanmış örnekler ile türban konusunun günlük hayatımızdaki boyutlarını ortaya koyacak. Diğeri ise konuyla ilgili olarak değişik görüşlere sahip bilim adamı, araştırmacı ve siyasetçilerin "türban" sorunu ile ilgili olarak düşüncelerini ve çözüm önerilerini ortaya koyacak. 
     
     Tartışmada taraf değiliz 
     Bunun yanı sıra Milliyet'in internet sitesi üzerinden bize ulaşacak okuyucu görüşleri ve çözüm önerileri de el verdiğince sayfalarımıza yansıtılacak. Amacımız konuyla ilgili olarak demokratik bir tartışma platformu yaratmak ve Türkiye'nin kendi sorunlarını kendi içinde konuşarak, tartışarak çözebileceğini göstermektir. 
     Amacımız çok konuşulan ve tartışılan bir konuyla ilgili olarak sansasyon yaratmak değildir. Bu tartışmada Milliyet olarak, o tarafta ya da bu tarafta yer de almıyoruz. 
     Bizim işimiz gazeteciliktir.. 
     
     

</TEXT>
</DOC>
