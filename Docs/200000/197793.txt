<DOC>
<DOCNO> 197793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun27.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın merkezine 3 havan topu atıldı 
</HEADLINE>
<TEXT>

     Irak'ın başkenti Bağdat'taki patlamaların kaynağının kent merkezine düşen 3 adet havan topu olduğu bildirildi. 
     Görgü tanığı Latif İbrahim, 2 havan topunun eski Enformasyon Bakanlığı binasının yakınlarına, üçüncüsünün de Dışişleri Bakanlığı binasının yakınlarına düştüğünü söyledi. 
     İbrahim, havan toplarının Amerikan-İngiliz koalisyonunun Bağdat'taki karargahının bulunduğu bölgeye atıldığını, patlamaların ardından Enformasyon Bakanlığı'na giden yolun kapatıldığını ve çok sinirli olan Amerikan askerlerinin de yoldan geçen araçları aradığını kaydetti. 
     Başkentte birçok patlama sesi duyulduğu belirtilmiş, birçok kişi de siren sesi duyduğunu söylemişti. Amerikan ordu sözcüsü de patlamaları doğrulamakla birlikte, patlamaların nerede olduğunun bilinmediğini açıklamıştı. 
     
</TEXT>
</DOC>
