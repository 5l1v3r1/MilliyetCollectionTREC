<DOC>
<DOCNO> 160534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko15.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Net Grubu, İstanbul Yaklaşımı'na alındı... 
</HEADLINE>
<TEXT>

     Net Grubu şirketlerinin borçları, İstanbul Yaklaşımı kapsamına alındı. 
     Net Holding ve Net Turizm'den Borsa'ya gönderilen açıklamalara göre, grubun bankalara olan borçlarının 4743 sayılı yasa çerçevesinde yeniden yapılandırılması amacıyla yapılan başvuru sonucu, 30 Mayıs'ta yapılan Birinci Alacaklı Bankalar Konsorsiyumu toplantısında, Net Grubu'nun Finansal Yeniden Yapılandırma Çerçeve Anlaşması kapsamında değerlendirilmesine ve sürecin başlatılmasına karar verildi. 
     Türkiye Garanti Bankası lider banka olarak seçildi. Çerçeve Anlaşması kapsamında, durumun korunması kararlaştırıldı. 
     Net Holding ve Net Turizm yönetim kurulları, 26 Mayıs 2003 tarihinde toplanarak, grubun bankalara olan borçlarının 4743 sayılı yasa çerçevesinde yeniden yapılandırılması amacıyla başvurma kararı almış, hazırlanan başvuru ve taahhüt mektubu ile diğer dokümanlar, alacaklı bankalardan Garanti Bankası'na teslim edilmişti. 
     
     BOYASAN VE TÜMTEKS DE KAPSAMDA 

     Boyasan Tekstil ile Tümteks Tekstil'in borçlarını yeniden yapılandıran İstanbul Yaklaşımı'nın yürürlüğe girdiği bildirildi. 
     Boyasan ve Tümteks'den İMKB'ye gönderilen açıklamalarda, 14 Ekim 2002 tarihinde imzalanan Finansal Yeniden Yapılandırma Sözleşmesi'nde yeralan yürürlük hükümlerinin tamamının yerine getirildiği belirtilerek, sözleşmenin de tamamen yürürlüğe girdiği kaydedildi. 
     
</TEXT>
</DOC>
