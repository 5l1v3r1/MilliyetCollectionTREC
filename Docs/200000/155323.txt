<DOC>
<DOCNO> 155323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun40.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Meclisi, Irak'a asker gönderilmesini onayladı 
</HEADLINE>
<TEXT>

     Azerbaycan Milli Meclisi, barış gücü ve yeniden imar çalışmalarına katılması amacıyla Irak'a asker gönderilmesini kararlaştırdı. 
     Söz konusu karar, 2'ye karşı 92 oyla alınırken, asker gönderilmesine karşı çıkan Komünist Partisi Genel Başkanı Ramiz Ahmedov, buna ''ABD'nin Irak'ı işgal etmesini'' gerekçe gösterdi. 
     Milli Meclis Başkan Yardımcısı Ziyafet Askerov ise Irak'ta bir işgal yapılmadığını ve uluslararası hukuka meydan okuyan bir diktatörün devrildiğini belirterek, ABD'nin Azerbaycan'ın stratejik müttefiki olduğunu kaydetti. 
     Askerov, Azerbaycan askerlerinin Irak'ta görev almasının, ülkenin güvenliği ve uluslararası alandaki prestiji açısından büyük önem taşıdığını söyledi. 
     Azerbaycan'ın 150 askerden oluşan birliğinin, Amerikan güçlerinin denetimindeki Kerbela, Necef, Kerkük ve Musul bölgelerinde görev alması bekleniyor. 
     Meclis oturumuna katılan Azerbaycan Savunma Bakanlığı Uluslararası İlişkiler Dairesi Başkanı Ramiz Necefov, Irak'ta görev alacak birliğin 14 subay, 16 Astsubay ve 120 askerden oluştuğunu belirterek, birliğin 15 günlük özel eğitimden geçirildiğini söyledi. 
     Irak'a gidecek Azerbaycan askerlerinin, 12 Mayıs'ta yola çıkması ve aynı gün görev yerlerinde olması öngörülüyor. 
     
</TEXT>
</DOC>
