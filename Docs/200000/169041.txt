<DOC>
<DOCNO> 169041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/siyaset/siy06.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir'den DYP'ye tepki 
</HEADLINE>
<TEXT>
'Kurnazlık yapan namert' 
     HAKAN ŞANLITÜRK Ankara 

     ANAP'ın yerel seçimlerde işbirliği önerisi için "resmi bir teklif almadık" diyen DYP kurmaylarına tepki gösterdi. ANAP lideri Ali Talip Özdemir, DYP'nin yaklaşımını anlamakta zorluk çektiklerini belirterek, "Yetkiliyim, teklifi ben yapıyorum. Kurnazlık yapan namerttir. Hiçbir hesabım yok. Herşey şeffaf biçimde kamuoyunun önünde gerçekleşecek" dedi. 
     ANAP Genel Sekreteri Vasfi Orbay ise, Özdemir'in, 32. Gün programında milyonların önünde DYP Genel Başkanı Mehmet Ağar'a elini uzattığını anımsatarak, "Daha sonra DYP Genel Sekreteri Serhan Yücel'i ANAP'ta ağırladık. Önerimizi ilettik. Kendisi Sayın Ağar ile konuşacaklarını, yetkili kurullarda değerlendireceklerini ifade etti. Ondan sonra da bize ne evet, ne de hayır yanıtı geldi. ANAP kendisine güvenmese böyle bir teklifi yapmazdı. Zaafiyet anlamı çıkarılmasın" diye konuştu. 
     "Eğer samimi iseler iki partinin arası 500 metre" diyen Orbay, "Teklifimiz geçerli. İstedikleri yerde oturup görüşmeye hazırız. Türkiye'nin geleceği için güçlü bir çekim merkezi oluşturmaya ihtiyacımız var" ifadesini kullandı. 
     Genel Başkan Yardımcısı Mehmet Keçeciler de, "Merkez Karar ve Yönetim Kurulu'nu MKYK toplayıp karar çıkartırız. Sonra da DYP'ye bunu iletiriz. İstedikleri bu mu Bu altın bir fırsattır. Umarım sığ düşüncelerle heba edilmez" dedi. Öte yandan SP lideri Necmettin Erbakan'ın da hafta başında görüştüğü Ağar'a, "ANAP'ın önerisine isterseniz biz de katılırız" mesajı verdiği, Ağar'ın da, "düşünürüz" dediği belirtildi. 
     

</TEXT>
</DOC>
