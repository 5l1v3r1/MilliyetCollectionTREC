<DOC>
<DOCNO> 193685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/akyol.html </URL>
<DATE> 2003/11/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa, din ve etnik kimlik 
</HEADLINE>
<TEXT>

   
   GÜMÜLCİNE'DE bir tabu yıkıldı Gümülcine Metropoliti Damaskinos, Gümülcine'nin seçilmiş müftüsü İbrahim Şerif ile el sıkıştı, kameralara beraber poz verdiler 
   Cumhuriyet'in 80. yıldönümü için Gümülcine Başkonsolosumuz Hüseyin Avni Botsalı'nın verdiği resepsiyonda gerçekleşti bu olay. 
   İbrahim Şerif, "din özgürlüğünü ihlal" suçundan Yunanistan'ı AİHM'de mahkum ettiren, orada kazandığı hakla Müslüman Türk cemaati tarafından "seçilen" müftü... 
   Damaskinos ise herhangi bir metropolit değil, dinen katı bir Ortodoks, siyaseten şahin .. Türkiye Cumhuriyeti'nin 80. yıl kutlamalarına katılması ve "Yunanistan'ı mahkum ettiren müftü" İbrahim Şerif Hoca ile tokalaşması o bakımdan gerçekten önemli bir gösterge... 
   Siyasette Türk - Yunan gerginliği yaşanıyor olsaydı, böyle bir şey düşünülebilir miydi 
   Türkiye'de daha ileri gelişmeler var. 
   
   
   AVRUPA Komisyonu'nun dün açıklanan "İlerleme Raporu" genelde olumlu. AKP'nin CHP'nin desteğiyle çıkardığı reform yasaları Türkiye'yi Avrupa'ya epey yaklaştırmış gerçekten. 
   Ama raporda "uygulama sorunları"ndan bahsediliyor. 
   RTÜK ve YÖK'te niye asker temsilci olsun 
   Rapor YÖK'ü de eleştiriyor "Aşırı merkeziyetçi, akademik özgürlüklere imkan vermiyor, parayı Meclis'in yaptığı bütçeden alıyor ama harcamaları Meclis'in denetiminin dışında..." 
   Evet, "muasır medeniyet", YÖK'e karşı 
   En kritik konu, "etnik diller" meselesi 
   İki gündür Diyarbakır'da Irak, İran ve Suriye'den gelen Kürt edebiyatçı ve tarihçilerin katılımıyla "Ortadoğu Edebiyatları" paneli düzenlendi. Uzun vadede "Pan Kürt" kültür mü oluşacak 
   Bir etnik milliyetçiliğin ülke ve ulus bütünlüğüne saygılı bir demokratik harekete dönüşmesini sağlayacak ekonomik, sosyal ve siyasi politikalar, kültürel şartlar nelerdir 
   Bu konularda zihni hazırlığımız var mı 
   
   
   PATRİKHANE ve ruhban okulu da "din özgürlüğü" olarak Avrupa'nın gündeminde. 
   Batı Trakya ile "karşılıklı" olmak üzere, Heybeliada Ruhban Okulu açılırsa, statüsü ne olacak "Tevhid - i Tedrisat"ın dışında mı olacak içinde olacaksa nasıl uyarlanacak 
   'Özel cemaat okulu' statüsü mü verilecek Bu hak tanınacaksa "Müslümanlar hariç" diye kanun mu çıkaracağız Ruhban okulunda "dinsel simge ve kıyafet" serbest, imam hatipte yasak mı olacak 
   "Gayrimüslim vakıf malları" meselesi kaç yıl geriye gidecek 
   Bunlar hazır cevabı olmayan konular 
   Kıbrıs başlı başına bir konu, hem de çok karmaşık. 
   Ekonomi ve iletişimin küreselleştiği çağımızda, AB dışında kalacak bir Türkiye cazibesini kaybeder, gelişme hızı kazanamaz, dini ve etnik kimlikler sorunu daha da keskinleşir. Avrupa'da bunu isteyenler az da değildir. 
   AB yolunda hedefe varmak ise, çağımızın ortaya çıkardığı "sivillik, çoğulculuk, çok kültürlülük, dinlerarası diyalog, bireyin önceliği" gibi, resmi kültürümüzde bulunmayan yeni kavramlarla düşünmeyi, çözümler üretmeyi gerektiriyor. 
   Tanzimat, Meşrutiyet, Cumhuriyet gibi büyük bir dönemeçteyiz. 
   
      
   
   
   
</TEXT>
</DOC>
