<DOC>
<DOCNO> 163081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/ekonomi/eko09.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiletere'de Uzanlar'a hapis istemi 
</HEADLINE>
<TEXT>

     NEVSAL ELEVLİ Londra 

     Motorola, Uzan ailesinin kendilerine olan 2 milyar dolar borçlarına karşı dünya çapındaki 800 milyon dolarlık mal varlıklarına el koyma çabalarında yeni bir başarı daha kazandı. Illinois'in Schaumburg kentinde yapılan açıklamada, Motorola, İngiliz ve Galler Temyiz Mahkemesi'nin Cem Uzan ve kız kardeşi Ayşegül Akay'ın dünya çapındaki mal varlıkları ile ilgili dondurma kararının kaldırılması için yaptıkları başvuruları reddettiğini bildirdi. 
     Temyiz mahkemesi, İngiliz mahkemelerinin iki kardeş için daha evvel verdikleri 15 ve 16 aylık hapis cezalarının yerinde bulunduğunu, Kemal ve Hakan Uzan'ın 400 milyon dolar olduğu tahmin edilen mal varlıkları üzerindeki dondurma emirlerinin de kaldırılmadığını, ancak mahkemelerin geçerlilik sınırları içinde bu iki şahsın mal varlığı olmadığından onlarla ilgili dondurma kararının işlerliğinin olmadığına karar verdi. Hakim, Uzanlar'ın Motorola'ya olan borçlarını ödememelerini asrın en büyük dolandırıcılık olaylarından biri olarak niteledi. 
     

</TEXT>
</DOC>
