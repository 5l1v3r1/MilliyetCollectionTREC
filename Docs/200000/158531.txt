<DOC>
<DOCNO> 158531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo24.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şadan Kalkavan'dan Yıldırım'a bombardıman.. 
</HEADLINE>
<TEXT>

     Fenerbahçe Kulübü eski yöneticisi Şadan Kalkavan, Kulüp Başkanı Aziz Yıldırım'ın bugün bir gazetede yer alan açıklamalarını eleştirdi. 
     Yıldırım'ın tutarsız açıklamalar yaptığını ifade eden Kalkavan, A.A muhabirine yaptığı açıklamada, daha önce kulüpten olan alacaklarını hibe edeceğini söylediğini, ancak şimdi bu sözünü değiştirdiğini savundu. 
     Başkan Yıldırım'ın açıklamalarını büyük bir şaşkınlıkla karşıladığını bildiren Kalkavan, ''Açıklamalarını tutarsız buluyorum. Daha önce alacaklarını hibe edeceğini ifade etti. Şimdi farklı konuşuyor. Onun bu açıklamaları da şaşkınlıkla verilmiş yanıtlardır'' diye konuştu. 
     
     TARAFTAR SARAY SEYRETMEYE GELMİYOR 
     Aziz Yıldırım'ın, tesisleşme ile ilgili yaptığı çalışmaları taktirle karşıladığını ifade eden Şadan Kalkavan, ''Ancak, Fenerbahçe taraftarı saray seyretmeye değil, futbol takımı izlemeye geliyor. Futbolda başarısız olduğun an, altından saray da yapsan başarılı addedilmen mümkün değil'' dedi. 
     Yıldırım'ın, yaptığı tesisleşme hamlelerinin arkasına sığınarak demeçler verdiğini ileri süren Kalkavan, bunu kendisine yakıştıramadığını anlattı. 
     Kalkavan, Yıldırım'ın, stat gelirlerine temlik koyacağını söylemesiyle ilgili olarak da ''Fenerbahçe'yi ipotek altına almaya, aile şirketi haline getirmeye çalışıyor'' diye konuştu. 
     Başkan Yıldırım'ın, bundan sonra kulübü tek başına yöneteceği ifadeleriyle ilgili olarak da Kalkavan, ''O arzuladığı, beyninde yatan şeyi açıklıyor. 25 milyon taraftarı olan bir kulüpte bu şekilde bir kişinin bütün yetkileri kullanmasını tahmin ediyorum hiç kimse hoş karşılamaz'' dedi. 
     
</TEXT>
</DOC>
