<DOC>
<DOCNO> 197583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun04.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplak kadın üzerine suşi... 
</HEADLINE>
<TEXT>

     Japonya'dan sonra ABD'ye de sıçrayan ''çıplak kadın üzerinde suşi yeme'' modası, Amerikan kadın haklarını koruma ve feminist kuruluşlarının büyük tepkisini çekti. 
     ABD'nin Seattle, Los Angeles ve New York kentlerindeki bazı lüks suşi lokantalarındaki bu uygulamayı, ''insanlıktan çıkmak'' olarak niteleyen kadın kuruluşları, buna karşı geniş çaplı bir medya kampanyasına hazırlanıyor. 
     Kadın vücudunun yemek tabağı olarak kullanılmasını protesto eden Amerikan Asya Pasifik Kadın Forumu adlı kuruluş, New York'taki Washington Meydanı Parkı'nda bir gösteri düzenledi. 
     Kadın kuruluşunun yetkilisi Cherry Cayabyab, bu durumu insanlıktan çıkmak olarak niteleyerek, bu lokantalarda yemek yiyen insanları anlayamadığını söyledi. 
     Gösteride yer alan bir başka kadın kuruluşunun temsilcisi Norma Timbang da, insan vücudunun bu lokantalarda bir metaya dönüştüğünü savunarak, ''Benim için kadın vücudunu bir cisme dönüştürmek, tecavüzle eş anlamlı'' diye konuştu. 
     Çıplak kadın üzerinde suşi servisi yapan lokantalarsa bunu sürekli organize etmediklerini, ayda ya da haftada bir düzenlediklerini açıklayarak, bunun bir sanat gösterisi gibi görülmesi gerektiğini ve müşterilerin çok hoşnut kaldıklarını belirttiler. 
     Bonzai adlı lokanta, çıplak kadın üzerinde suşi servisi karşılığında çiğ balık spesiyaliteleri ve içeceğin dışında 5 dolar ''kuver'' parası alıyor. 
     Lokantada yarım saatlik vardiyalar halinde 7 model çalışıyor. Modellerin vücudu ''G-string'' külodun dışında tamamen çıplak oluyor. 
     Adının açıklanmasını istemeyen Uzakdoğulu bir model, rahat ve sakin bir işte çalıştığı için çok memnun olduğunu söylerken, ''Gelip de burda bir kez bile bu deneyimi yaşamadan yorum yapmak komik doğrusu'' diye konuşuyor. 
     
</TEXT>
</DOC>
