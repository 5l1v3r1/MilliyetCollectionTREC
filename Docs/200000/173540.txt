<DOC>
<DOCNO> 173540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur05.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da temmuz bereketi 
</HEADLINE>
<TEXT>

     Antalya'daki turistik tesislerde doluluk oranı yüzde 100'e ulaştı. 
     Irak savaşı nedeniyle Haziran ayı sonlarına kadar doluluk oranının yüzde 50 civarında gerçekleştiği Antalya'da, Temmuz ayından itibaren başlayan yükselişle yüzde 100'e ulaşan doluluk oranı turizmcilerin yüzünü güldürdü. 
     DHMİ yetkililerinden alınan bilgiye göre, bu yıl 1 Ocak-2 Ağustos tarihleri arasında Antalya'ya hava yoluyla gelen turist sayısı 2 milyon 374 bin 378 olarak gerçekleşti. Yetkililer, geçen yıl aynı dönemde Antalya'ya gelen turist sayısının yüzde 9 fazla olduğunu hatırlattılar. 
     Yılın ilk 6 ayında doluluk oranı geçen yılın çok altında kalan Antalya'da, ilk kez Temmuz ayında, gelen turist sayısı, geçen yılın aynı döneminden fazla oldu. 2002 yılı Temmuz ayında 733 bin 730 turistin giriş yaptığı Antalya Havalimanı'na, geçen ay yüzde 7 artışla 775 bin 209 turist geldi. 
     Geçen yıla oranla turist sayısında yaşanan en büyük artışın ise Ağustos ayının ilk iki gününde yaşandığı bildirildi. Bu 2 günde gelen turist sayısı 2002'de 46 bin 237 olurken, 2003'te yüzde 54'lük artışla 71 bin 12 olarak gerçekleşti. 
     Antalya'ya hava yoluyla son bir haftada 25 Temmuz-2 Ağustos gelen turist sayısı ise 273 bin 189 olarak gerçekleşti. 
     
     OTELLERDE YER YOK 

     Antalya'ya gelen turist sayısındaki artış, yılın ilk 6 ayını boş geçiren turistik tesisleri doldurdu. Antalya'nın tüm bölgelerindeki turistik tesislerde doluluk oranının yüzde 100'ü bulduğu, otellerde yer bulmanın, neredeyse imkansız hale geldiği bildirildi. 
     Akdeniz Turistik Otelciler Birliği AKTOB Başkanı Osman Ayık, A.A muhabirine yaptığı açıklamada, şunları söyledi 
     ''Doğrusu korkulan olmadı. Irak savaşı dolayısıyla kötü başlayan sezonun böyle devam edeceğini düşünürken, Haziran ayının sonlarında başlayan canlılık Temmuz ayında artarak sürdü. Temmuz ayı doluluk oranı geçen yılın üzerinde gerçekleşti. Ağustos ayı ile birlikte turist sayısı daha da artış gösterirken, tesislerin tamamında yüzde yüz doluluğa ulaşıldı. Bu çok sevindirici bir durum.'' Ayık, savaş dolayısıyla karamsar havanın dağıtılması için otelcilerin fiyat kırdığını, bunun da yararının görüldüğünü belirterek, bu durumun çok da kötü olmadığını savundu. 
     Antalya'ya gelen turist sayısının 7 ayda, geçen yıla oranla yüzde 9 azaldığını, ancak gelişmelere bakıldığında önümüzdeki dönemde turist sayısının geçen yılın üzerine çıkabileceğini kaydeden Ayık, turizm gelirlerinin ise geçen yıla oranla daha düşük gerçekleşeceğini bildirdi. Ayık, otellerin fiyat kırmasının yanı sıra döviz kurunun düşüklüğünün de bunda etkili olacağını bildirdi. 
     Antalya'ya gelen turistin profilinin giderek değişim gösterdiğinin altını çizen Ayık, geçen yıllarda tamamen Alman turistin ağırlıkta olduğunu, ancak Almanlar'ın yanında Rus, Hollandalı ve İskandinav turistlerin de ağırlık kazanmaya başladığını söyledi. Ayık, Antalya'ya gelen turistlerin yüzde 60'ını oluşturan Almanlar'ın, daha çok Side ve Alanya'yı tercih ettiğini kaydetti. 
     
     KEMER'DE RUSLAR 

     Kemer Tanıtım Vakfı KETAV Genel Sekreteri Filiz Ceylan da, bölgede doluluk oranının yüzde 100'e ulaştığını, tesislerde yer bulmanın oldukça zor bir hale geldiğini bildirdi. 
     Temmuz ortalarında yüzde 75-80'e yükselen doluluk oranının, son bir haftada yüzde 100'e ulaştığını söyleyen Ceylan, bölgede çoğu 4 ve 5 yıldızlı tatil köylerinde yer alan 60 bin yatak bulunduğunu bildirdi. 
     Ceylan, Kemer'i tercih eden turistlerin başında Ruslar'ın geldiğini ve Rus turistlerin oranının yüzde 60'a ulaştığını da sözlerine ekledi. 
     
     SİDE'DE VE ALANYA'DA ALMANLAR 

     Side Turizm İşletmecileri Derneği Başkanı Cengiz Haydar Barut, ilk kez doluluk oranı açısından Temmuz ayında geçen yılın üzerine çıkıldığını kaydederek, Nisan, Mayıs ve Haziran aylarının ise kötü geçtiğini dile getirdi. 
     Eldeki verilere bakıldığında 2003 yılı turizm sezonunun Kasım, Aralık ayına kadar süreceğini ve böylece kayıp ayların telafi edileceğini de anlatan Barut, ''Turist sayısı açısından geçen yıla oranla yüzde 10 bir artış yakalayabiliriz. Ancak, turizm gelirleri açısından geçen yılın yüzde 20-25 gerisinde kalırız. Çünkü otelciler, savaş nedeniyle doğal olarak fiyat kırdılar ve bunu hemen düzeltmek çok kolay olmaz'' dedi. 
     Barut, kış mevsiminde iyi tanıtım yapılması halinde önümüzdeki sezon yine yüksek fiyatla oda satışının mümkün hale gelebileceğini söyledi. 
     Side'yi daha çok Alman turistlerin tercih ettiğini de vurgulayan Barut, ''İkinci sırayı Hollandalılar alır'' dedi. 
     Alanya Turistik İşletmeciler Derneği ALTİD Başkanı Müfit Kaptanoğlu, turizmde son 15 gündür yaşanan gelişmelerin ümit verici olduğunu söyledi. 
     Alanya'da otellerin, Temmuz ayının ikinci yarısından sonra yüzde 100 doluluk oranına ulaştığını kaydeden Kaptanoğlu, bu doluluk oranının Ekim ayının sonuna kadar sürmesini beklediklerini söyledi. 
     Kaptanoğlu da, turist sayısı fazla olsa bile, elde edilen gelir açısından geçen yılın gerisinde kalınacağı görüşünü yineledi. 
     Alanya'da 110 bin yatak bulunduğunu da hatırlatan Kaptanoğlu, ilçeye gelen turistler arasında yüzde 60'lık oranla Almanlar'ın birinci sırada olduğunu bildirdi. Kaptanoğlu, Almanlar'ı Hollandalı ve İskandinav turistlerin izlediğini sözlerine ekledi. 
     
</TEXT>
</DOC>
