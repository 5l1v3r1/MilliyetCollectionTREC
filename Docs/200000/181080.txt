<DOC>
<DOCNO> 181080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo23.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Ganea'ya seviniyor... 
</HEADLINE>
<TEXT>

     Romanya Milli Takımı'nın, Avrupa Şampiyonası elemelerinde Lüksenburg'u 4-0 yendiği maçta Ioan Ganea'nın gol atması, Bursaspor'da sevinçle karşılandı. Basın Sözcüsü Sedat Kaya, bir golcü için en önemli şeyin gol atmak olduğunu belirterek, ''Ganea artık üzerindeki stresi attı'' dedi. 
     Kaya, Okan Yılmaz'ın bu sezon ilk golünü A Milli Takım'ın Moldova ile oynadığı ve 2-0 kazandığı hazırlık maçında attığını ve ardından Galatasaray filelerini havalandırdığını anımsatarak, Ganea'dan da hafta sonu Gençlerbirliği ile yapacakları zorlu maçta gol beklediklerini söyledi. 
     Ganea'nın iyi bir santrfor olduğunu, her maçta bir kaç kez gol pozisyonu yarattığını anlatan Kaya, ''Ancak, gol atamamak sanıyorum Ganea'yı strese sokmuştu. Bir golcü için en önemli şey gol atmaktır. Ganea artık üzerindeki stresi attı. Gençlerbirliği maçına rahatlamış bir şekilde çıkacak'' diye konuştu. 
     Kaya, yine de mutlak gol beklemenin bir oyuncuyu strese sokabileceğini ifade ederek, ''Evet, Ganea'dan gol bekliyoruz. Ama, bizim için takımın galip gelmesi önemli. Golü, Ganea, Okan veya bir başka futbolcunun atması fark etmez. Rumen futbolcunun Gençlerbirliği maçında iyi oynayacağına, gol atmasa bile arkadaşlarına pozisyon yaratacağına inanıyorum'' görüşünü dile getirdi. 
     
</TEXT>
</DOC>
