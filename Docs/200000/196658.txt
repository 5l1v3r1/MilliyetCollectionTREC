<DOC>
<DOCNO> 196658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur21.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı saldırılarla ilgili gözaltına alınan 8 kişi DGM'de 
</HEADLINE>
<TEXT>

     Beyoğlu ve Şişli'de 2 sinagoga yönelik bombalı saldırılarda kullanılan kamyonetlerin ruhsat sahiplerinin de aralarında bulunduğu gözaltındaki 8 kişi, İstanbul DGM Cumhuriyet Başsavcılığı'na gönderildi. 
     Saldırının aydınlatılması amacıyla yürütülen çalışmalar sırasında İstanbul Terörle Mücadele Şube Müdürlüğü ekiplerince gözaltına alınan Ahmet Uğurlu ve Metin Ekinci'nin de aralarında bulunduğu 8 kişinin polisteki sorguları tamamlandı. 
     Neve Şalom Sinagogu'na yönelik bombalı saldırıda kullanılan 34 ZR 099 plakalı kamyonetin sahibi görünen Ahmet Uğurlu ile Beth İsrael Sinagogu'na yönelik saldırıda kullanılan 34 UHK 68 plakalı kamyonetin sahibi görünen Metin Ekinci ve diğer 6 kişi, emniyetten çıkartılarak İstanbul DGM Cumhuriyet Başsavcılığı'na götürüldü. 
     Burada Adli Tabiplik'te sağlık kontrolünden geçirilen 8 kişi, daha sonra İstanbul DGM Cumhuriyet Savcısı Mehmet Ergül tarafından sorguya alınacak. 
     
</TEXT>
</DOC>
