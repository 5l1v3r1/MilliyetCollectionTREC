<DOC>
<DOCNO> 192453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun39.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Avrupa Türkiye'yi dışlamak için bahane aramamalı" 
</HEADLINE>
<TEXT>

     Adalet Bakanı Cemil Çiçek, reformları uygulamaya geçirmenin zaman alacağının AB tarafından da bilinmesi gerektiğini belirterek, ''Avrupa Türkiye'yi dışlamak için bahane aramamalı'' dedi. 
     İtalya'nın Napoli kentinde bulunan Çiçek, Avrupa Komisyonu tarafından kaleme alınan Türkiye'nin İlerleme Raporu'na ilişkin olarak Türk basınında yayımlanan haberleri AA muhabirine değerlendirdi. 
     Yasal düzenlemelerin işin en kolay kısmı olduğunu belirten Çiçek, ''İşin en zor kısmı reformları uygulamaya geçirmektir. Zira bu zihniyet değişimiyle alakalı bir konudur. Bu sadece Türkiye için değil, AB üyesi ülkeler için de geçerlidir. İnsan hakları sorununun tümüyle ortadan kaldırılmış olduğu tek bir ülke bulamazsınız. Olsa olsa uygulama açısından bu işin yüzdeleri arasında farklılıklar vardır'' diye konuştu. 
     Çiçek, Avrupalıların esas itibarıyla Türkiye'yi yönetenlerin AB konusunda kararlı olup olmadığına bakmaları gerektiğini belirterek şöyle dedi 
     ''Bu açıdan baktığımızda, Türkiye AB konusunda kararlıdır ve çok önemli adımları da atmıştır. Bunları yok farz ederek bir değerlendirme yapmak ve Türkiye'nin önüne maraza çıkarmak bence doğru olmaz. Çünkü Türkiye, şu anda 10 aday ülkenin çoğundan daha ileri bir konumdadır. Tek amaçları bize bahane bulmak ise bu doğru olmaz.'' Bakan Çiçek, hükümet olarak reformları Türkiye'nin yararını gözeterek gerçekleştirdiklerinin altını çizerek şunları söyledi 
     ''AB meselesi, bizim hedefimizdir. Bir bakıma, Tanzimat'tan bu yana da Türk halkının özlemidir. Amacımız bu hedefi yakalamak. Ama bizler reformları, esas itibarıyla Türkiye'nin yararına olduğu için yapıyoruz. Peki, 2004 Aralık ayına geldiğinde müzakere tarihi vermezlerse ne olacak Bu, AB'nin samimiyetiyle doğrudan alakalı bir konudur. AB, bir taraftan bu değerler noktasında bizden talepte bulunurken, öbür taraftan da bahane arar durumda olmamalı. Türkiye'ye karşı bir ayrımcılık içerisinde olmamalıdır. Neticede Avrupa Birliği de bu anlamda savunduğu değerler açısından bir sınavdan geçecektir. Bunu unutmamak lazım. Türkiye, AB'ye yük olmayacak, tam tersine ciddi bir katkı sağlayacak büyük bir ülkedir. İşin olumlu tarafından değerlendirilmesi, bardağın dolu tarafına bakılması gerekir. Noksan olan noktaları biz de biliyoruz. Bunları gidermek için de büyük bir çaba içindeyiz. Ama eksikliklerimiz, Türkiye'ye müzakere takvimi verilmemesi için bir bahaneye dönüştürülmemeli. Önümüzdeki dönemde kimi Avrupa ülkelerinde seçimler olacak. Seçimler vesilesiyle, umarım hiç kimse Türkiye'yi bir iç politika malzemesi olarak kullanmaya kalkmaz.'' 
     
     ''AVRUPA BİRLİĞİ İKİYÜZLÜ BİR TAVIR SERGİLEMEMELİ'' 
     Türkiye'nin AB'ye girmesinin her iki tarafın da yararına olacağına dikkati çeken Cemil Çiçek, ''Ama bizi kabul etmeme konusunda direnirlerse, bizim için bu dünyanın sonu da değildir. Biz reformları ülkemiz yararına olduğu için gerçekleştiriyoruz. Yoksa birilerinin lütfu şahanesine sığınarak bir yerlerde yer almak gibi bir derdimiz yok'' dedi. 
     Cemil Çiçek, Türkiye'ye verilecek olumsuz bir yanıtın, Avrupa Birliği'nin inandırıcılığını da zedeleyeceğini belirtti. 
     Soğuk savaş döneminde NATO müttefiki Türkiye'nin Varşova Paktı ülkelerine karşı Avrupa için de fedakarlıklar yaptığını anımsatan Cemil Çiçek, ''Avrupa, şimdi Varşova Paktı ülkelerine birden kucak açarken, öteden beri müttefikleri olan Türkiye'yi dışlamaya kalkarsa, bu kendilerinin bileceği iştir. Ama böyle bir durumda onların samimiyetlerine gölge düşecektir. Dolayısıyla Avrupa Birliği ikiyüzlü bir tavır sergilememeli'' diye konuştu. 
     
</TEXT>
</DOC>
