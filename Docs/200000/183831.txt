<DOC>
<DOCNO> 183831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/spo02.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne sakatlığı 
</HEADLINE>
<TEXT>

   Van Hooijdonk, maç öncesi hiçbir problem yaşamadığını söyledi, "Hocamız sakatlık açıklamasını taktik gereği yapmış. Ben de ona uydum, sesimi çıkarmadım" diye konuştu 
      MEHMET DEMİRCAN 

   
   De Boer'den sitem 
   FENERBAHÇE'NİN Hollandalı yıldızı Van Hooijdonk ile vatandaşı Frank De Boer arasında karşılaşma sonrası ilginç diyaloglar yaşandı. Hooijdonk'un gazetecilerle röportaj yaptığını gören De Boer hemen arkadaşının yanına geldi ve ayağını göstererek "Maçtan önce seninle birlikte fair - play çağrısında bulunduk. Bu mu senin centilmenlik anlayışın. Bak bana neler yaptın" diyerek sitem etti. 
   
   'Çok üzgünüm' 
   GALATASARAY maçı öncesi herhangi bir sakatlık geçirmediğini söyleyen Van Hooijdonk, "Bu açıklamayı hocamız Daum yaptı. Bana taktik gereği böyle konuştuğunu iletti, ben de buna uydum" dedi. Luciano'nun pozisyonunda şansın kendilerine yardım ettiğini belirten Hollandalı golcü, "Ancak ilk yarıda Bülent'in bana yaptığı hareket de penaltıydı. Kaçırdığım gol için üzgünüm" yorumunu yaptı. 
   
   Fener yolu şaşırdı    Sarı-Lacivertliler'i Atatürk Olimpiyat Stadı'na götüren eskort, sapağı kaçırdı, kafile otoban gişelerine doğru yöneldi. Olayın farkına varan Fenerbahçeli yöneticiler duruma müdahale etti 
   YUSUF DURSUN 

   Trafik karıştı 
   FENERBAHÇE kafilesini Galatasaray maçı için Atatürk Olimpiyat Stadı'na götüren otobüs yanlış yola saptı. Polis eskortunu takip eden Sarı - Lacivertliler, Mahmutbey'de stada giden sapaktan dönmek yerine, otoban gişelerine doğru yöneldi. Yapılan bu yanlış daha sonra fark edilince İkitelli'de trafik ana, baba gününe döndü. 
   
   Geri döndüler 
   FENERBAHÇELİ yöneticilerden Murat Özaydınlı, Mehmet Karasu ve Kulüp Müdürü Serkan Acar, araçtan aşağı inerek emniyeti uyardı. Bunun üzerine trafiğin akışı kesildi ve araçlar geri geri çıkarak normal stat yoluna döndüler. Bu nedenle trafikte büyük karmaşa yaşandı, otobanda uzun süre araçlar bekletildi. 
   
   
</TEXT>
</DOC>
