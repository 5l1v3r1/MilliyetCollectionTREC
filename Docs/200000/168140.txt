<DOC>
<DOCNO> 168140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/dunya/dun03.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin 'El Sahaf' oldu 
</HEADLINE>
<TEXT>

     DIŞ HABERLER SERVİSİ 

     Irak'ın devrik lideri Saddam Hüseyin'e ait olduğu iddia edilen bir ses bandı daha, dün Lübnan'ın El Hayat - LBC ve Katar'ın El Cezire televizyonlarından yayınlandı. 
     Geçtiğimiz cuma günü El Cezire'de yayınlanan bandın ardından, yeni bantta da Saddam'ın "zafer" mesajları vermesi, savaş boyunca yaptığı "renkli" açıklamalarıyla tanınan, eski Irak rejiminin Enformasyon Bakanı Muhammed Said El Sahaf'ı akıllara getirdi. 
     Saddam Hüseyin, yeni ses bandında, "zaferin yaklaştığını ve ABD birliklerinin Irak'tan atılacağını" yineleyerek, "Iraklıların mütecaviz Amerikalıları ve İngilizleri ülkeden atmaları için gizli gerilla yöntemlerini sonuna dek kullanmalarını" istedi. 
     Savaşın ardından, ABD Başkanı George W. Bush'un "adamım" diye tanımladığı Muhammed Said El Sahaf ise, 9 Nisan'da Bağdat'ta Saddam'ın heykeli yıkılırken bile rejimin sonunun geldiğine inanmadığını söylemiş bir gün sonra kaçarken dahi "propagandaya devam" emri vermişti. 
     

</TEXT>
</DOC>
