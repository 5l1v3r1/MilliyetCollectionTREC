<DOC>
<DOCNO> 168441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yazar/cetiner.html </URL>
<DATE> 2003/07/10/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Aman dolduruşa gelmeyelim .. 
</HEADLINE>
<TEXT>

     Çabuk affediyoruz, çabuk karar verip suçluyoruz, kah göklerde uçuruyoruz, kah yerin yedi kat dibine sokuyoruz .. Bu her dalda böyle, siyasette, edebiyatta, bilimde, sporda hep aynı... 
     Ee doğal olarak da bütün bu koşullar altında pek çabuk pek kolay da dolduruşa getiriliyoruz .. Bu bizim biraz da millet olarak büyüklüğümüzden, iyi niyetimizden, samimiyetimizden kaynaklanıyor .. 
     İhanete uğrayıp kazığı yiyince de can acısıyla öyle tepki veriyoruz ki, Allah Allah... 
     
Kuzey Irak faturası      Malum 2. tezkerenin kabul edilmeyişinden sonra birtakım tepkilerin geleceği belliydi... Hatta o günler yapılan bir açıkoturumda ünlü bir konuşmacı "Korkarım Amerika Kuzey Irak'ta cephe açamamanın faturasını Türkiye'ye çıkartır" diye bir yorum yapınca bir hanım yazarımız hiddetle, şiddetle itiraz etmiş 
     - Aa demişti, böyle şeyleri adamların akıllarına getirmeyin .. 
     Hale bakınız siz, sanki karşımızdakiler aptalmışlar gibi .. 
     Ancak Akdeniz'de gemilerin içinde 25 gün çalkalana çalkalana ayran haline gelen askerler sonradan ulaşan haberlere göre, unutamamışlardı başlarına gelenleri .. 
     
Irak askerleri nerede      Irak'ta askerlerimize karşı oynanan çirkin oyunu, sadece Amerikalıların hırs içinde hazırladıkları senaryodur diye düşünmek bence yanlış. Adamlar düşmanla dövüşmeye fırsat bulamadan zafer kazandılar .. Basra şöyle teslim olacak, Bağdat böyle direnecek, çok kan akacak filan... Yerli yabancı uzmanların tahminleri tutmadı... Iraklı askerler hoop silahlarını bırakıp kaçıverdiler... Bütün dünya şaşırdı kaldı 
     Yaşları 50'nin üzerinde olanlar gayet iyi hatırlar. İsrail - Mısır savaşında diktatör Nasır'ın askerleri silahlarını Yahudilere satıp teslim olmuşlardı. Bir de görmüştük ki, bir Mısır savaş gemisi beyaz bayrak çekmiş... Alımlı çalımlı Nasır Kahire kapılarına dayanan İsrail ordusundan canını güç kurtarmıştı. 
     Yani efendim, Arapların çoğu savaşı sevmezler... Amma entrikada, ihanette dünyada eşi az bulunur bir diyardır Ortadoğu .. 
     
Birbirimize düşürmek...      "Türkiye ABD'nin stratejik ortağı..." "Amerika Türkiye'yi Ortadoğu'nun bekçisi olarak tutmak zorunda..." Aynı zamanda Türkiye Orta Asya'ya uzanan köprü. Bütün bunlar yıllardır dünya basınında yazılıyor, uzmanlar böyle konuşuyor Amerikalı yetkililer doğruluyor... 
     E yani bize uzak veya yakın Arap ülkeleri, ne İran, ne İsrail, ne Amerika'nın ve yeni taptaze stratejik müttefiki her dilden her kimlikten Kürt kardeşlerimizin liderleri böyle bir Türkiye'yi tepelerinde görmek isterler mi hiç .. 
     Türk askerine çamur atmak için Kerkük valisine suikast balonu gibi daha nice balonlar uçurulacaktır hiç şüphesiz. 
     Yalnız onlar mı, hayır .. Batı'nın ekonomik çıkarları da Ortadoğu'nun bu dağınık binbir amaçlı güçlerini bize karşı kışkırtmaz mı sanıyorsunuz .. Yakın tarihimize şöyle bir bakın, hep aynı oyunlar oynanıyor Türkiye'ye karşı. 
     Çünkü Türkiye bu bölgenin çook eski ağababası, efendisi. 
     Bizi içeride birbirimize düşürmek isteyenler yine onlar. Amerika ile Batı ile karşı karşıya getirmek isteyenler yine onlar. 
     Ne olur bu kez dolduruşa gelmeyelim .. 

</TEXT>
</DOC>
