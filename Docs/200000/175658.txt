<DOC>
<DOCNO> 175658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alec Baldwin eski iş ortağıyla mahkemelik oldu 
</HEADLINE>
<TEXT>

     Amerikalı aktör Alec Baldwin'in eski iş ortağı, bir televizyon filminden kazandığı paradan kendisine düşen pay olan 125 bin doları vermemekle suçladığı Baldwin'e dava açtı. 
     Corrinne Mann, dava dilekçesinde, Baldwin ile birlikte 1995 yılında El Dorado Pictures adlı film şirketini kurarak, televizyon ve sinema yapımlarından elde edilen geliri eşit paylaşma konusunda anlaştıklarını, ancak ünlü aktörün, haziran ayında TNT televizyonunda yayınlanan ''Second Nature'' filminden elde edilen 250 bin dolarlık gelirin yarısını kendisine vermediğini bildirdi. 
     Mann'ın avukatı Ken Nathanson, aktörle ortaklıklarına 1998 yılında son veren müvekkilinin, ''Second Nature'' filminin yapımında kendisine yardım ettiğini, Baldwin'i anlaşmayı çiğneme ve dolandırıcılıkla suçladığını söyledi. 
     Baldwin'in sözcüsü, konuyla ilgili açıklamada bulunmadı. 
     Alec Baldwin, ''Second Nature''da bir uçak kazasında ailesini kaybeden ve hükümete çalışan bir suikastçıyı canlandırıyor. 
     
</TEXT>
</DOC>
