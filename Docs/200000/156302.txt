<DOC>
<DOCNO> 156302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/spor/spo04.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AYBABA’DAN GOZDAĞI 
</HEADLINE>
<TEXT>

Ankaragücü yenilgisi, Trabzonspor Teknik Direktörü’nün sabrını taşırdı. Samet Aybaba, "Bu takıma layık olmayanları tutmayacağım" diyerek futbolcularının dikkatini çekti 
     "Tatile çıktılar " 
     ANKARAGÜCÜ karşısında alınan mağlubiyet, Trabzonspor Teknik Direktörü Samet Aybaba’yı kızdırdı. Başkent ekibi karşısında galibiyet beklediklerini ancak bunun gerçekleşmediğini vurgulayan Aybaba, "Kupayı kazanınca bir çok futbolcumuz görevinin bittiğini zannediyor. Futbolcularımız sanki lig bitmiş de, tatile çıkmış gibi oynuyor. Bu kötü futbola ve rehavete sabır gösteremeyiz" diye konuştu. 
     
     Kafası karıştı 
     DAHA sonra futbolcularını adeta tehdit eden Aybaba, "Bu haftalardaki futbol, gelecek sezonki kadroyu oluşturmamızda önemli etken olacak. Takıma layık olmayan hiç bir oyuncuyu tutmayacağım. Kadromda yer alamazlar" ifadesini kullandı. Başarılı hoca, "İskelet olarak düşündüğümüz kadronun yeterliliği tartışılır hale geldi. Bu görünümleri beni gelecekle ilgili şüpheye düşürdü" yorumunu yaptı. 
     
Da Silva, Sümer’e haber gönderdi      TRABZONSPOR’DAN ayrılıp, Elazığspor’a giden Da Silva, eski yönetici Sebahattin Ahıskalı’yı arayarak, pişman olduğunu, geri dönmek istediğini belirtti. Brezilyalı futbolcunun, "Özkan Sümer, bize babalık yapıyormuş. Ama kıymetini bilemedim. Başkanın elini öpmek istiyorum. İsterse, boş sözleşmeye imza atmaya hazırım" dediği öğrenildi. 
     
Trabzonspor’da neşeli idman      ANKARA’DAN dönen Trabzonspor, izin yapmadan Gaziantep maçının hazırlıklarına başladı. Samet Aybaba’nın yokluğunda takımı antrenör Ulvi Güveneroğlu çalıştırdı. Futbolcuların, mağlubiyetten etkilenmedikleri ve oldukça neşeli oldukları gözlendi. Antrenmanda Erman Özgür, Petkoviç, Erdinç, Aurelio ve Mustafa da birbiriyle şakalaştı. 
     

</TEXT>
</DOC>
