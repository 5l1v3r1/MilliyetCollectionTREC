<DOC>
<DOCNO> 159776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo21.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe futbolcu borçlarını sıfırlıyor... 
</HEADLINE>
<TEXT>

     Birinci Süper Futbol Ligi'nden düşen Göztepe'de, kulüp başkanı İskender Tuğsuz, ''Tüm oyuncularımızla anlaşma sağladıktan sonra transfer çalışmalarına başlayacağız'' dedi. 
     İskender Tuğsuz, sarı-kırmızılı futbolcularla yaptıkları görüşmelerin olumlu geçtiğini belirterek, ''Tunç ve İlhan düşünmek üzere süre istedi. Zafer Biryol ve Cumhur'a da teklifimizi menajerlerine ilettik. Tayfun ile de yarın görüşeceğiz'' diye konuştu. 
     Ödeme konusundaki önerilerini kabul eden oyuncular arasında Mkhalele'nin de bulunduğunu kaydeden Tuğsuz, ''Bu oyuncular gerçek Göztepeli olduklarını gösterdiler. Herkesin bu dönemde fedakarlık yapmasını bekliyoruz. Eğer ligde kalsaydık bugün bu görüşmeler olmayacaktı. Transfer çalışmalarına tüm oyuncularımızla anlaşma sağladıktan sonra başlayacağız'' dedi. 
     
</TEXT>
</DOC>
