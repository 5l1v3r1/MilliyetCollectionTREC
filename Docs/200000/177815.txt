<DOC>
<DOCNO> 177815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun17.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide İngiltere parlamentosuna uçak saldırısı hedefliyor 
</HEADLINE>
<TEXT>

     İngiltere'de yayınlanan The Sunday Telegraph gazetesi, terör örgütü El Kaide'nin İngiltere'de bir uçak kaçırmayı ve parlamento gibi önemli bir binaya düşürmeyi planladığını öne sürdü. 
     Bu iddiasını, Amerikan Federal Soruşturma Bürosu FBI'nın elde ettiği bir istihbarata dayandıran gazete, El Kaide'nin bu saldırıyı 2 ay içinde yapmayı hedeflediğini iddia etti. 
     Edinilen bu istihbarat üzerine, başta İngiliz Havayolları BA olmak üzere İngiltere'ye sefer yapan bütün havayolu şirketlerinin uyarıldıklarını belirten gazete, en önemli hedefin ise Gatwick ve Heathrow'dan kalkan uçakların oluşturduğunun düşünüldüğünü yazdı. 
     FBI'ın uyarısının 30 Temmuz'da havayolu şirketlerine ulaştırıldığını belirten Sunday Telegraph, ''Bu alanda çalışan terör hücreleri 5'er kişiden oluşuyor ve hemen hemen bütün yolcularda bulunabilecek türden kamera gibi aygıtları silaha dönüştürerek kullanmayı planlıyor'' ifadesine yer verdi. 
     Telegraph, bu uyarı yazılarından birini ele geçirdiklerini ve yazıda, teröristlerin elektronik aygıtları silaha dönüştürerek güvenlik kontrollerinden geçirmeyi planladıklarının belirtildiğini bildirdi. 
     Korsanların uçağı kaçırdıktan sonra yolculara kaçırma eyleminin ''bilinen'' bir eylem olduğunu, bir intihar eylemi olmadığını söyleyeceklerini de belirten Telegraph, ''Böylece yolcuların kendilerine saldırmasının önüne geçecekler'' ifadesini kullandı. 
     İstihbaratın, ABD gizli servislerinin son aylarda çeşitli ülkelerde El Kaide'ye ait hücre evlerine yapılan baskın sırasında ele geçirilen bilgiler sayesinde edinildiği belirtildi. 
     
</TEXT>
</DOC>
