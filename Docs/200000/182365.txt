<DOC>
<DOCNO> 182365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/spo05.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazi kalbimde yara 
</HEADLINE>
<TEXT>

   Rakiplerine fark atan Süreyya Ayhan, "Dünya ikinciliği kalbimde her zaman bir yara olacak" dedi. Elvan da kutlama pastasını, 38 kilodan 41'e çıktığı için yemedi 
      
   Son yarış Newcastle'da 
   MONACO'DA yapılan Dünya Atletizm Finali'nde 1500 metrede rakiplerine fark atan Süreyya Ayhan ile 5000 metrede birinciliğe ulaşan Elvan Abeylegesse, bu başarılarını Cafe de Paris'te pasta keserek kutladı. Dünya ikincisi atletimiz Süreyya, Dünya Şampiyonası'nda geçilmenin her zaman kalbinde bir yara olarak kalacağını belirtti. Ayhan, cumartesi günü Newcastle'da son yarışını koşup, tatile çıkacak. 
   
   "Tarih yazıyoruz" 
   AYHAN, bu sezon istediği hedeflere ulaştığını vurguladı. Altın atletimiz konuşmasına şöyle devam etti "Tüm dünya bizi ayakta alkışladı. Atletizmde hem isim yaptık, hem de dünyanın bizi daha yakından izlemesini sağladık. Artık Türkiye de atletizmde tarih yazmaya başladı. Yine geçen sezon gibi hazırlık çalışmalarımı ABD'de sürdüreceğim. Burada hem yükseklik açısından, hem de diğer konularda sıkıntı çekmedim." 
   
   "Ağlayasım geldi" 
   5000 metrede şampiyonluğa ulaşan Elvan ise, kilo aldığı gerekçesiyle pastadan yemedi. 38 kilodan 41'e çıktığını ifade eden Etiyopya asıllı atlet, Ay - Yıldızlı formayı giymekten gurur ve mutluluk duyduğunu söyledi. Elvan, "Koşudan sonra hem mutluluk, hem de içimde birikmiş olan sevinçten dolayı ağlayasım geldi. Gelecek yıllarda zirvede kalmak için elimden geleni yapacağım" diye konuştu. 
   
   
</TEXT>
</DOC>
