<DOC>
<DOCNO> 154550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/yazar/altan.html </URL>
<DATE> 2003/05/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bir küçücük neden 
</HEADLINE>
<TEXT>

     - Beğenirseniz, yayımlamanız ricasıyla... 
     Güzel bir şey yaptığına inanmıştır herkesin de bilmesini, görmesini ister yaptığı bu güzel şeyi. 
     
     Adam telefon eder 
     - Seni şöyle asacağız, seni böyle keseceğiz. 
     Sorarsınız 
     - Kimsiniz 
     Söylemez kim olduğunu. 
     Neden 
     
     Kızım koşa koşa yeni patiklerini getirip gösterir misafirlere 
     - Bak benim bunlar, ne cici... 
     Herkes bilsin, öğrensin ister cici şeyleri olduğunu. 
     
     Çocuk yalvarır annesine 
     - Kuzum söyleme kimseye ikmale kaldığımı. Sorarlarsa geçti, de. 
     Neden 
     
     Ressam davet eder 
     - Mutlaka gelin sergime. 
     Emindir eserlerinin beğenileceğinden. Ve övünecektir bununla. 
     
     Kaçakçı mal satarken, sağa sola bakınır 
     - Lütfen söylemeyin başkasına benden aldığınız. 
     Neden 
     
     Kadın baloya giderken son diktirdiği tuvaleti giyer, takıp takıştırır. Cümle alem görsün ister şıklığını, güzelliğini. 
     
     Jurnalcı, gammazlarken her zaman dost geçindiğini ima eder 
     - Yalnız aramızda kalmalı. 
     Neden 
     
     Vali, kaymakam, öğretmen mektup yazar 
     - Bir boş zamanınızda ziyaretinizi bekleriz. Gelip görün yaptığımız işleri, açtığımız yolları, kurduğumuz okulu, onardığımız sınıfı. 
     
     Genel müdür gözdağı verir memurlara 
     - Bu olay dışarıya sızmayacak. Gazetelere aksederse karışmam. 
     Neden 
     
     Piyes yazarı, bir tanıdığına rastlayınca, cebine atar elini 
     - Oyunuma gelirseniz davetiye takdim edeyim. 
     Kafasıyla gönlünden ortaya çıkardığı dünyanın, seyredilmesini arzular. 
     
     Politikacı kulis arkasındaki gerçekleri ve gerçek fikirlerini anlattıktan sonra rica eder 
     - Sakın yazmayın bunları. 
     Neden 
     
     Hatip, salona girerken, sezdirmeden hafifçe bakar etrafına, her yer dolu mu diye... 
     Daha çok, daha çok insan, dinlesin ister kendisini. 
     
     Kadın anlatırken macerasını, sesini alçaltır ve sorar 
     - Kimse dinlemez değil mi bizi 
     Neden 
     
     Yaptıklarının duyulmasını, görülmesini, yayılmasını isteyenler... Ve yaptıklarının duyulmasını, görülmesini, yayılmasını istemeyenler... 
     Bizim memlekette hangisi daha çok bunların Galiba ikinciler... 
     Neden 
     
     Not 34 yıl önce yazılmış bir yazı... "Kopuk Kopuk"tan... 
     
     

</TEXT>
</DOC>
