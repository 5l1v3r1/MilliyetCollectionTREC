<DOC>
<DOCNO> 198874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur11.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör mağduru Sayılan Kalktığımda ilk yapacağım şey koşmak 
</HEADLINE>
<TEXT>

     İngiltere'nin İstanbul Başkonsolosluğu'na yönelik bombalı saldırıda yaralanan ve Anadolu Ajansı muhabirinin çektiği fotoğrafla ''dehşetin görüntüsü'' olarak yerli ve yabancı medyaya yansıyan 19 yaşındaki Mehtap Sayılan'ın ''morali iyi'' ve tedavisi sürüyor. 
     Saldırı anını AA muhabirine anlatan Sayılan, başkonsolosluğun karşısında bulunan bir klima şirketinin muhasebesini tuttuğunu, telefonlarına baktığını ve banka işlemlerini takip ettiğini belirtti. 
     Olay günü, saat 11.00 sıralarında bankaya gitmek üzere işyerinden çıktığını ifade eden Sayılan, şunları söyledi 
     ''Konsolosluk duvarının tam karşısına geldiğimde, Galatasaray Lisesi yönünden açık renkli bir kamyonetin yalpalayarak konsolosluğa doğru geldiğini gördüm. Tıpkı freni patlamış bir araba gibi seyrediyordu. Araç, aşağıya doğru gelmesi gerekirken, ters yöne girerek konsolosluğa yöneldi. Kamyonet, sanki freni patlamış gibi sağa-sola savruluyordu. Arabanın arkasından gürültüler geliyordu, tüp arabası zannettim ve bu seslerin tüplerden geldiğini düşündüm. Daha sonra büyük bir gürültüyle çarpma sesi duyuldu. Tüplerin patlayacağını düşünerek geriye dönüp kaçmak istedim. Tam arkamı döndüğümde korkunç bir patlama oldu. Patlamanın şiddetiyle caddenin karşısına savrularak konsolosluk duvarının altında kalmışım. Orada ne kadar yattığımı hatırlamıyorum. Ayıldığımda, 'Kurtarın beni' diye bağırmaya başladım. Yanıbaşımda duran levhaya tutunarak enkazdan çıkmak istedim ama başarılı olamadım. Daha sonra adının Hüseyin Yıldırım olduğunu öğrendiğim biri beni görmüş, enkazın altından çıkardı ve kucağına alarak olay yerinden uzaklaştırdı.'' 
     
     ''EVİMİ ÖZLEDİM'' 
     Sayılan, leğen kemiği ve sol bacağındaki kırıklar nedeniyle zaman zaman acı çektiğini, ancak moralinin iyi olduğunu belirterek, daha önceleri kıpırdatamadığı sol bacağını 3 gündür oynatabildiğini ifade etti. 
     Doktorların 1-1.5 ay hastanede sırtüstü yatacağını söylediğini bildiren Sayılan, ''Normalde, yatakta sırtüstü yatamam. Sürekli sağa sola dönen biriyim. Kötü bir benzetme olacak ama yatakla savaşan biriydim. Şu an kendimi boşlukta gibi hissediyorum'' dedi. 
     İleriye dönük bir planının olmadığını, bir süre evden dışarı çıkmayı düşünmediğini vurgulayan Sayılan, ''Ayağa kalktığım zaman ilk yapacağım şey, koşmak. Ailem sürekli yanımda ama evimi çok özledim. Normal hayatımda sürekli müzik dinlerdim, bir de müzik CD'lerimi çok özledim'' diye konuştu. 
     
     NEVE ŞALOM'A DA GİTMİŞ 
     Sinagog saldırılarından da çok etkilendiğini vurgulayan genç kız, şöyle devam etti 
     ''Daha önce sinagoglara yapılan saldırılara çok üzülmüştüm, hatta güvenlik şeridi kaldırıldıktan sonra işyerine yakın olduğu için Neve Şalom Sinagogu'nun yakınına gittim. Orada gördüğüm korkunç durum başıma geldi. Kaderimde varmış demek, televizyonda seyrettiklerim başıma geldi. Benim açımdan olay büyük bir talihsizlik. Bu halime de şükrediyorum.'' Sayılan, saldırılarda hayatını kaybedenler olduğunu öğrendiğini dile getirerek, ''Masum insanların canına kastedenler insan olamaz. Saldırıları gerçekleştirenleri kınıyorum'' dedi. 
     Mehtap Sayılan, ağustos ayında başından kötü bir olay geçtiğini de ifade ederek, tramvayda düşük tansiyon nedeniyle bayıldığını ve başını çarptığını, bunun sonucu geçici hafıza kaybına uğradığını söyledi. 
     Yaklaşık 2 ay ara verdiği işine patlamadan 3 hafta önce yeniden döndüğünü anlatan Sayılan, bu durumu ''kaderin bir cilvesi'' olarak niteledi. 
     
     240 MİLYON LİRA AYLIKLA ÇALIŞIYORDU 
     Baba Lütfi Sayılan da, daha önce çalıştığı Kars Belediyesi'nden malulen emekli olduğunu, 1989 yılından bu yana diyaliz makinesine bağlı yaşadığını kaydetti. 
     Esenler'de kirada oturduğunu belirten baba Sayılan, ''Haftada 3 kez hastaneye gidip diyaliz makinesine bağlanıyorum. Kendimle uğraşırken, bir de kızımın başına bu üzücü olay geldi. Ekonomik olarak zor durumdayız'' dedi. 
     Lütfi Sayılan, kızı Mehtap Sayılan'ın 240 milyon lira aylıkla çalıştığını ve sigortasının da bulunmadığını belirtti. 
     Anne Zeynep Sayılan da, akşam çalıştığı için patlamadan önce bir hafta süreyle kızını göremediğini anlatarak, ''Olayda ölenler de var, kızımın yaşadığına dua ediyorum'' diye konuştu. 
     
</TEXT>
</DOC>
