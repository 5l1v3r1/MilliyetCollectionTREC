<DOC>
<DOCNO> 150811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo51.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculardan Karşıyaka yönetimine jest... 
</HEADLINE>
<TEXT>

     İkinci Futbol Ligi B Kategorisi A Grubu lideri Karşıyaka'da, teknik heyet ve futbolcular ekonomik kriz nedeniyle sıkıntılı bir dönem yaşayan yönetim kuruluna destek çıktı. 
     Çiğli Selçuk Yaşar Tesisleri'nde bir toplantı düzenleyen yeşil-kırmızılı teknik heyet ve futbolcular, parasal konuları bir tarafa bıraktıklarını, takımın şampiyon olması için her türlü özveriyi göstereceklerini söyledi. 
     Teknik direktör Kemal Kılıç, Aydınspor ile final maçı yapacaklarını, üzüntülü bir hafta geçirdiklerini belirterek, ''Çok üzülüyoruz ama etkilenmeyeceğiz. Kimse incinsin diye söylemiyorum ama bu camianın ileri gelenleri bu futbolculardan ders alsın'' diye konuştu. 
     Sezon başında da sorunlar yaşadıklarını ama futbolcuların bunu sahaya yansıtmadığını kaydeden Kılıç, şampiyonluğa oynadıkları bir dönemde yönetime destek verilmemesini eleştirerek, ''Camia büyüklerinin yapamadığını biz yaptık ve yönetimimizin arkasında duruyoruz. Ama aslında bu sorunlar, camia içinde çözülmeliydi'' dedi. 
     Kılıç, sözlerini şöyle sürdürdü 
     ''Son derece ahlaklı bir futbolcu grubuna sahibiz. Maddi sıkıntı yaşanan bir kulüpte parayı unutup futbolu düşünen ve bununla da yetinmeyip yönetimine sahip çıkan takım sayısı çok azdır. Son toplantıda Cenk Karace yönetimine destek çıkılmayınca, bu işi biz üstlendik. Bu takım gerçek Karşıyakalılar için şampiyon olacaktır.'' 
     
     FUTBOLCULARDAN CAMİAYA SİTEM 
     Kılıç'tan sonra söz alan futbolcular da, Karşıyaka camiasının ''büyük'' olarak tanındığını ancak bu büyüklüğün desteğe yansımadığını belirterek, ''Parasal konuları bir yana bıraktık. Şampiyonluk için özveriyle çalışacağız'' diyerek görüş belirttiler. 
     Kaptan Hasan Çelik, yönetime güvenlerinin tam olduğunu belirterek, ''Biz bunu yapıyorsak, camia da yapmalıydı ama yapmadı. Biz sadece şampiyonluğu düşünüyoruz. Parayı değil'' diye konuştu. 
     Futbolculardan Cem de, ''Dışarıdan geldik ama Karşıyakalı olduk. Bu, tüm Karşıyakalılar'a örnek olsun. Maddi destek göremediğimiz bu camia, bari manevi destek versin'' dedi. 
     





</TEXT>
</DOC>
