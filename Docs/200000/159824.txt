<DOC>
<DOCNO> 159824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko05.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa yapıcılarını suçladı 
</HEADLINE>
<TEXT>

Merkez Bankası eski Başkanı Erçel, TBMM Yolsuzlukları Araştırma Komisyonu'nda krizi, piyasa yapıcısı bankaların taahhütlerini yerine getirmemesinin tetiklediğini söyledi 
     TBMM Yolsuzlukları Araştırma Komisyonu'na bilgi veren Merkez Bankası eski Başkanı Gazi Erçel, Şubat 2001 krizini tetikleyen en önemli unsurun, piyasa yapıcı bankaların Hazine ihalesine katılmalarına karşın ertesi gün taahhütlerini yerine getirmeyerek Merkez Bankası'ndan döviz almaları olduğunu söyledi. 
     Erçel, "Merkez Bankası olarak talep eden herkese döviz vermek mecburiyetindeydik" dedi. O gün Merkez Bankası'ndan satılan döviz miktarının 694 trilyon lira o zamanki kura göre 1 milyar dolar olduğunu kaydeden Erçel, Merkez Bankası'nın dalgalı kur sistemine geçmekte geç kaldığı eleştirisine yanıt olarak "Merkez Bankası'nın böyle bir yetkisi yoktu. Bu hükümetin vereceği bir karardı" dedi. Erçel, dalgalı kur sistemine karşı olduğunu belirterek, "Sözümü dinletemedim. İstifamın en önemli sebebi budur" diye konuştu. 
     
     Döviz almam tesadüf 
     Erçel, Komisyon üyelerine, "Merak konusu olduğu için belki sorarsınız belki sormazsınız" diyerek Şubat 2001 tarihindeki kriz öncesinde şahsi parasını 50 bin dolar dövize çevirmesiyle ilgili de bilgi verdi. "Bu tamamen bir tesadüftür, o günlerde paramın vadesi dolmuştu ve biz de dövize çevirdik" diyen Erçel, "Bir Merkez Bankası Başkanı bu kadar küçük bir paraya tenezzül eder mi Eğer yapsaydım çok daha büyük yapardım" diye konuştu. 
     

</TEXT>
</DOC>
