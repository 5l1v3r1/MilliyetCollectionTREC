<DOC>
<DOCNO> 192805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun03.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD helikopteri düşürüldü 15 ölü, 21 yaralı 
</HEADLINE>
<TEXT>

     Irak'ta düşürülen Amerikan askeri helikopterinde ilk belirlemelere göre 15 kişinin öldüğü, 21 kişinin yaralandığı bildirildi. 
     Amerikalı askeri yetkililer, Chinook helikopterinin Bağdat havalimanına giderken düşürüldüğünü belirttiler. Helikopterin Felluce kenti yakınlarında düştüğü belirtildi, ancak yeri tam olarak bildirilmedi. 
     Florida'daki ABD Merkez Komutanlığı, helikopterde, dinlenmek için yurtdışına gidecek askerlerin bulunduğunu bildirdi. 
     Bağdat'ta adının açıklanmasını istemeyen bir Amerikalı yetkili, helikopterin ne tür bir silahla düşürüldüğünün henüz bilinmediğini söyledi. 
     
     BAĞDAT'TA BOMBA PATLADI 1 ABD ASKERİ ÖLDÜ 

     Irak'ın başkenti Bağdat'taki bir bombalı saldırıda bir Amerikan askeri öldü. 
     ABD ordu sözcüsü, ölen askerin 1. Zırhlı Tümen'den olduğunu söyledi. 
     Yaralı olarak hastaneye kaldırılan askerin, birkaç saat sonra yaşamını yitirdiği bildirildi. 
     
</TEXT>
</DOC>
