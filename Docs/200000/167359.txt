<DOC>
<DOCNO> 167359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur16.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli kaportacılar... İtinayla tamir yapılır 
</HEADLINE>
<TEXT>

     Ege Üniversitesi EÜ Ege Meslek Yüksekokulu'nda ''üniversiteli kaportacılar'' yetişiyor. 
     EÜ Ege Meslek Yüksekokulu Müdür Yardımcısı Yrd. Doç. Dr. Erdal Öz, yaptığı açıklamada, okullarında otomobillerin boya ve doğrultma işlemlerini, piyasaya göre daha uygun fiyatlarla ve daha kaliteli malzeme kullanarak gerçekleştirdiklerini belirtti. 
     Ülkede yalnızca EÜ Ege Meslek Yüksekokulu bünyesinde faaliyet gösterdiği bildirilen ''Oto Boya ve Karoseri Doğrultma Teknikerliği Programı'', ''üniversiteli kaportacılar'' yetiştiriyor. 
     Oto Boya ve Karoseri Doğrultma Teknikerliği programında eğitimin modern atölye, laboratuvar ve dershanelerde yürütüldüğünü belirten Yrd. Doç. Dr. Erdal Öz, şunları söyledi 
     ''Laboratuvarımızda araçların her türlü boya ve kaporta onarımlarını gerçekleştirmek üzere döner sermaye çalışmalarına başlandı. Bu kapsamda, kaza yapan trafik ya da kasko sigortalı bir aracın, marka ve model fark etmeksizin atölyemize çekilip, anahtar teslimi yenilenmesine kadar tüm işlemleri tarafımızdan yapılıyor.'' Her araç modeli için, ayrı özel kalıplar kullanılarak milimetrik doğrultmalar yapılabildiğini anlatan Öz, ''Atölyelerde öğretim elemanlarının gözetiminde öğrenciler çalışarak, pratiklerini artırıyor. Oto boya ve her türlü doğrultma işlemleri, piyasaya göre daha uygun fiyatlarla ve daha kaliteli malzeme kullanılarak gerçekleştiriliyor. Fiyatlar, üniversite personeline yüzde 20 indirimli'' şeklinde konuştu. 
     
</TEXT>
</DOC>
