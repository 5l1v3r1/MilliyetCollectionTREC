<DOC>
<DOCNO> 179397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/dunya/dun02.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos meydan okudu 
</HEADLINE>
<TEXT>
   Denktaş'la masaya oturmam 
      YORGO KIRBAKİ Atina 

   
   Kıbrıs Rum Yönetimi lideri Tasos Papadopulos, KKTC Cumhurbaşkanı Rauf Denktaş'ın, KKTC'nin başında kaldığı ve Kıbrıs görüşmelerinde Türk tarafının müzakerecisi olduğu sürece Kıbrıs sorununun çözümü yolunda herhangi bir ilerleme kaydedilmesini beklemediğini söyleyerek, KKTC'de aralık ayında yapılacak parlamento seçimlerinden önce görüşme masasına oturma niyetinde olmadığını kaydetti. 
   "Seçimler öncesinde müzakereler yapılırsa Kıbrıs Türk tarafında muhalefetin kullandığı, Denktaş'ın görüşmeleri terk ettiği tezini geçersiz kılmış oluruz" diyen Tasos Papadopulos, Denktaş'ın adada çözüm istemediği propagandasını yapan KKTC'deki muhalefete de açık destek vermiş oldu. 
   Papadopulos, Yunanistan'da yayımlanan Elefteros Tipos gazetesindeki demecinde KKTC'deki seçimler hakkında, "Denktaş bu seçimleri yüzde 2 - 3 gibi küçük bir farkla kaybederse hiçbir şey değişmeyecek. Buna karşı muhalefet büyük bir zafer kazanırsa, Ankara Denktaş'ı başka bir müzakereci ile değiştirme gerekçesine sahip olur" yorumunu yaptı. 
   
   Dolaylı tehdit 
   Kıbrıs sorununun çözümünün Türkiye'nin AB'ye üyeliği müzakerelerinin başlaması için bir ön koşul olmadığını kabul etmekle birlikte Papadopulos, Avupa'nın her geçen gün bu konuya daha çok önem verdiğini belirtti ve Türkiye'nin 2004 sonuna kadar çözüme yardımcı olduğuna dair net adımlar atmaması halinde üyelik müzakerelerinin başlamasının daha da zorlaşacağını söyledi. 
   
   Maraş korkusu 
   Rum Kesimi'nde Denktaş'ın yeni bir sürpriz yaparak bu defa Maraş'ı KKTC yönetiminde Rumların ikametine açması olasılığından endişe ediliyor. Rum Kesimi'nde Denktaş'ın Rumları Maraş'a dönmeye davet edeceği, karşılık bulmaması halinde ise bu bölgeyi Kıbrıslı Türklerin ikametine açarak seçim öncesi 15 bin Türk'e iş olanağı sağlayacağı ileri sürüldü. Rum Parlamentosu Başkanı Dimitrios Hristofyas, Maraşlı Rumlara çağrıda bulunarak, böyle bir gelişme halinde Maraş'a gitmemelerini istedi. 
   
</TEXT>
</DOC>
