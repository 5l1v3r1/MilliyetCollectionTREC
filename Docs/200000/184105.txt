<DOC>
<DOCNO> 184105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko17.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Swiss Air ile British Airways stratejik ittifaka gidiyor... 
</HEADLINE>
<TEXT>

     İsviçre ulusal havayolu şirketi Swiss, mali güçlüklerini hafifletmek için İngiliz havayolu şirketi British Airways ile stratejik ittifaka gidiyor. 
     İki şirket arasında imzalanan hukuksal bakımdan bağlayıcı mutabakat zaptına göre, Swiss, British Airways'dan sağlayacağı 37 milyon dolarlık krediye karşılık, Londra'nın Heathrow hava limanında sahip olduğu günlük 14 sefer hakkından 8'ini İngiliz şirketine bırakacak. 
     Swiss, ayrıca, British Airways ile American Airlines öncülüğünde 8 büyük uluslararası havayolu şirketi arasında kurulan ve uçuş kodlarını paylaşmaya dayanan ''Oneworld'' ittifakına da katılacak. 
     Şirket kaynakları Swiss'in söz konusu ittifaka katılmakla yılda 100 milyon dolarlık doğrudan kazanç elde edeceğini bildiriyor. 
     Girdiği iddialı büyüme stratejisini yürütemeyerek iflas eden İsviçre'nin ünlü ulusal hava yolu şirketi Swissair'in mirasçısı olarak 2002 Mart ayında kurulan Swissair, kuruluşundan bu yana mali güçlüklerini aşabilmiş değil. 
     Sürekli mali sorunlarla boğuşan Swiss'in büyük şirketlerden birine satılacağına ilişkin uzun süredir yapılan spekülasyonların bugünkü açıklamadan sonra en azından bir süre hız kesmesi bekleniyor. 
     British Airways ile stratejik işbirliği ve Oneworld ittifakına katılma kararı Swiss'in kendi başına ayakta kalmaya kararlılığının işareti olarak değerlendiriliyor. 
     
</TEXT>
</DOC>
