<DOC>
<DOCNO> 150313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/ekonomi/eko03.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan hibeye imza 
</HEADLINE>
<TEXT>

Bush Türkiye'ye verilecek mali kaynağı imzaladı, kredinin koşulları ise Powell'ın kararını bekliyor 
     YASEMİN ÇONGAR Washington 

     ABD Başkanı George W. Bush, Kongre'nin hafta sonunda kabul ettiği yaklaşık 80 milyar dolarlık savaş bütçesini dün imzaladı. Bush'un imzasıyla yasa niteliği kazanan bütçe kapsamında, 62 milyar dolar Irak savaşındaki askeri harcamalar karşılığında, 4 milyar dolar iç güvenlik için, 3.5 milyar dolar Amerikan havayolu şirketlerinin savaştan kaynaklanan kayıplarını karşılamak üzere kullanılacak. 2.5 milyar dolar Irak'ın yeniden yapılandırılması ile ilgili yatırımlara ayrılırken, aralarında Türkiye, İsrail, Mısır, Ürdün, Afganistan ve Pakistan'ın da bulunduğu ülkelere toplam 8 milyar dolara yakın hibe yapılması da paketin diğer parçası. 
     Bütçe, Türkiye'ye 1 milyar dolar hibe ya da 8.5 milyar dolara kadar kredi ve kredi garantisi sağlanmasını öngörüyor. 
     Öte yandan, Kongre'nin Türkiye'ye verilecek hibeyi Irak'ta işbirliği yapması ve bölgeye asker göndermemesi ile koşullandırması, kredinin gecikmesi olasılığını gündeme getirmişti. Kongre'nin bu konuda takdir yetkisi tanıdığı ABD Dışişleri Bakanı Colin Powell, salı günü, krediye ne zaman yeşil ışık yakacaklarına ilişkin bir soruyu, "Bu konuda henüz karar vermedim. Kararı sadece Türkiye'nin işbirliğine değil, ihtiyaçlarına da bakarak belirleyeceğiz" diye yanıtladı. 
     
     'Yardım kaygıyı azaltır' 
     Avrupa'nın en büyük finans kuruluşlarından UniCredito Italiano'ya göre, ABD'nin, Türkiye'ye vereceği 1 milyar dolar hibe veya 8.5 milyar dolara dönüştürülebilecek kredi yardımı, Türkiye'nin borç dinamiklerini olumlu etkileyecek ve borç ödemelerindeki kaygıyı azaltacak. 
     


SİYASET 




















</TEXT>
</DOC>
