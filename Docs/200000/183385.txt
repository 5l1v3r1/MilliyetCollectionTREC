<DOC>
<DOCNO> 183385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko12.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı SSK priminde indirim ve sicil affı getireceğiz 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'de faiz, döviz ve borsa zincirinin kırıldığını ifade ederken, yatırım, üretim ve ihracat seferberliğinin başladığını söyledi. 
     Üç yıl sonra Türkiye'nin, güçlü ekonomisi ve şahsiyetli dış politikasıyla ''15 büyük ülke'' arasında yerini alacağına işaret eden Bakan Coşkun, SSK primlerinde indirim sağlayarak girdi maliyetlerini indireceklerini, yine odaların beklediği sicil affı'nın da kısa zamanda gerçekleşeceğini bildirdi. 
     Coşkun, Ankara Ticaret Odası'nda başlayan 1. ''Türkiye Emlak ve Emlakçılık'' Şurası'nda yaptığı konuşmada, Türkiye'nin ekonomik anlamda yaşadığı tüm darboğazları aştığını ve uluslararası platformda istikrarın yerleşmeye başladığının kanatinin doğduğunu kaydetti. 
     Bunun rehavetine kapılmamak gerektiğine dikkati çeken Coşkun, Türkiye ekonomisinin gündeminde olan sorunları, Maliye, Hazine, Çalışma ve Sosyal Güvenlik, dış ticaret Müsteşarlığı ve kendilerinin de katılımıyla oluşan Bakanlar Komitesi ile birlikte çözmeye çalıştıklarını bildirdi. Bakan Coşkun, bu komiteye, zaman zaman Odalar birliği ve diğer sektör temsilcilerinin de davet edilmekte olduğunu belirtti. 
     Bakan Coşkun, esnafı, rejimin temel unsuru olarak kabul ettiklerini anlatırken, geçmişte 420 bin işyerinin kepenk kapattığını, ancak son dönemde ekonominin yeniden canlanmasıyla işyerlerinin açılmaya başladığını söyledi. Bakan Coşkun, konuşmasını şöyle sürdürdü 
     
     ''YATIRIM, ÜRETİM, İHRACAT SEFERBERLİĞİ BAŞLADI'' 
     ''Ekonomideki bu canlanmayla birlikte, faiz, döviz, borsa zinciri kırıldı. Yatırım, üretim, ihracat seferberliği başladı. Bugün enflasyon konusunda istenen noktaya gelindi. Büyüme hızı yüzde 7 düzeyinde gözükürken, enflasyon kontrol altına alındı ve kademeli olarak da düşmeye devam etmektedir. Ülkemiz, üzerine kara bulut gibi çöken yüksek faiz kabusundan da çıkmaya başladı. Kurdaki düşüklüğe rağmen, ihracat yüzde 30 büyüdü. 
     Çağımız, küreselleşme çağıdır. Ekonomik sınırların kalktığı bir çağdır. Bizim ekonomik programımız da, bu yöndedir. Türkiye, zengin millet, güçlü devlet olacaktır. 10 ayda geldiğimiz nokta çok önemlidir. Üç yıl sonra Türkiye, güçlü ekonomisi ve şahsiyetli dış politikasıyla 15 büyük ülke arasında yer alacaktır.'' 
     
     ''EMLAKÇILIK İŞİ DE EHİL ELLERDE OLMALI'' 
     Sanayi ve Ticaret Bakanı Coşkun, her türlü işin ehline verilmesinden yana olduğunu belirttiği konuşmasında, emlakçılık işinin de ehil ellerde olması gerektiğini vurguladı. 
     Kendilerine ''manken standardı çıktı, emlak standardı neden çıkmıyor'' diye sorulduğunu hatırlatan Bakan, kendilerinin ahlaki değerlerin yozlaşmamasından yana olduklarını, emlakçılık standardının da çıkartıldığını belirtti. 
     Coşkun konuşmasında, tüketicinin korunması yasasında önemli değişiklikler yapıldığını tekrarlarken, emlakçılık mesleğini yapanların kesinlikle bir eğitimden geçirilmesi gerektiğini ifade etti. 
     ''Bu kişilerin bu mesleği yapabilmesi için, ticaret odasından sertifika alması gerekiyor, Bu konuda Kosgeb ile Milli Prodüktivite Merkezi'ne gerekli talimatla verildi'' diyen Bakan Coşkun, emlakçılara gerekli kursların verilmesinde bakanlığının her türlü yardımı yapacağı sözünü verdi. 
     
     ESNAFA DÖNÜK ÇALIŞMALAR 
     Bakan Coşkun konuşmasında, esnaf kredilerine değinirken, Halk Bankası'nda 800 trilyon liralık fon oluşturulduğunu, bunun 150 trilyon lirasının şu ana kadar kullanıldığını hatırlattı. 
     Kobi borsaları mevzuatı ile Girişimci Sermaye Şirketleri'nin mevzuatını da çıkardıklarını vurgulayan Bakan, kobi'lere 160 trilyon lira kaynak ayrıldığını, yeni dönemde çalışanlara vergi indirimi yapılacağını bildirdi. 
     Bakan Coşkun, ''SSK primlerinde indirim sağlayacağız, böylelikle girdi maliyetlerini indireceğiz ve yine odalarımızın beklediği sicil affını da en kısa zamanda getireceğiz'' dedi. 
     Bakan ayrıca, ekonomideki canlanmaya bağlı olarak, aktif nüfusun yüzde 12.4'ü işsiz gözükürken, bu oranın yüzde 10'a indiğini sözlerine ekledi. 
     
</TEXT>
</DOC>
