<DOC>
<DOCNO> 175070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo28.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor oynanan futboldan memnun... 
</HEADLINE>
<TEXT>

     Bursaspor Kulübü Teknik Asbaşkanı Erhan Akbaş, Gaziantepspor karşısında takımın sergilediği futboldan memnun olduklarını söyledi. 
     Akbaş, kalitesini ispatlamış, yurtdışı tecrübesine sahip bir takım olan Gaziantepspor karşısında arzulu, istekli, galibiyeti isteyen tarafın kendileri olduğunu belirtti. 
     Karşılaşma öncesi, birçok kişinin Bursaspor'a şans tanımadığını belirten Akbaş, ''Maçın geneline baktığımızda, beraberliğe üzülmemek elde değil. 1 puan kazanmadık, 2 puan kaybettik. Ancak, Gaziantepspor karşısında takımın sergilediği futboldan memnunuz'' dedi. 
     Akbaş, transferle ilgili olarak da, kamuoyunda, ''Bursaspor transfer yapacak'' şeklinde gündem oluşmasının ardından, basında birçok futbolcunun adının geçmeye başladığını söyledi. 
     Takımın genel anlamda performansından memnun olduklarını ifade eden Akbaş, şunları söyledi 
     ''Yönetim olarak, teknik heyetle görüşüp değerlendirmeler yapacağız. Görüşmelerimiz sürüyor. Önümüzde uzun bir lig maratonu var. Sakatlıkları da düşünerek, transfer yapabiliriz. Ancak, şu anda kesin anlaşmaya vardığımız bir isim yok. Transfer dönemi bitmeden oyuncu alabiliriz.'' Akbaş, Gaziantepspor karşılaşmasında yeşil-beyazlı taraftarların her zaman olduğu gibi takımlarını mükemmel desteklediğini, özellikle ikinci yarıda 20 dakika aralıksız süren tempolu tezahüratın çok etkileyici olduğunu anlatarak, tüm yeşil-beyazlı taraftarlara teşekkür etti. 
     
</TEXT>
</DOC>
