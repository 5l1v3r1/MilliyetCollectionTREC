<DOC>
<DOCNO> 183974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur22.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanbeyli Belediye Başkanı'nı avukatı da yalnız bıraktı 
</HEADLINE>
<TEXT>

     Sultanbeyli'de otomobili kurşunlanan Ali Yakup Turanoğlu'nun ''bazı kadınlarla ilişkisi olduğu ve bunu görüntüleyerek şantaj yaptığını'' öne sürdüğü Belediye Başkanı Yahya Karakaya'nın avukatı Fuat Sağıroğlu, ''prensiplerine uymadığı için bu dosyayı almayacağını'' bildirdi. 
     Sultanbeyli Adliyesi'ne gelerek, Turanoğlu'nun beyanları doğrultusunda Yahya Karakaya hakkında soruşturma başlatan ve ifade vermeye çağıran Cumhuriyet Savcısı Muhsin Öndeş'le görüşen avukat Sağıroğlu, adliye çıkışında basın mensuplarına kısa bir açıklama yaptı. 
     ''Karakaya'nın vekaleti uyarınca geçen hafta dosyanın fotokopisini alarak incelediğini'' kaydeden Sağıroğlu, ''Prensiplerime uymadığı için bu dosyayı almıyorum. Dosyanın içeriği ile ilgili hiçbir şey söyleyemem. Onun adına da bir şey söyleyemem. Benim kendisine tavsiyem, bir an önce gelip ifadesini vermesidir'' dedi. 
     
</TEXT>
</DOC>
