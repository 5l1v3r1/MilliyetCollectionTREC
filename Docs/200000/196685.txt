<DOC>
<DOCNO> 196685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/ekonomi/eko01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Çin'e kota 
</HEADLINE>
<TEXT>

   ABD, Türkiye'nin tekstilde en büyük rakibi olan Çin'in bornoz, iç giyim, çarşaf ve örme kumaşta bu yıl kalkması planlanan kotalarını sürdürme kararı aldı 
      DİLEK TAŞ 
   
   ABD, Çin tekstil ürünlerinde üç kategoride bu yıl kalkması gereken kotaları sürdürme kararı aldı. Karar, bornoz, iç giyim, çarşaf ve örme kumaşta Çin'in yakaladığı yüksek ihracat rakamları karşısında ABD hükümetinin uluslararası tekstil anlaşmaları kuruluşuna CİTA başvurması sonucunda geldi. Kota, ağustosta biten 12 aylık dönemde Çin'den yapılan ithalatın yüzde 7.5 fazlası ile hesaplanacak miktarlarda bir yıl süre ile uygulanacak. 
   
   Euro yükseldi 
   Bush hükümeti, Çin'i para birimi yuanın suni değer kaybı ile ihracatını artırma çabası olduğuyla suçlamıştı. ABD'li işadamları ile hukukçular ise ABD'nin 100 milyarı bulan ticari açıklarının en büyük sorumlusunun ucuz ihraç malları ile ABD pazarına giren Çin olduğunu savunuyordu. 
   ABD'nin Çin'den ithalatını kısıtlaması, Asya - Pasifik borsalarında euro'ya değer kazandırırken altının onsu 1996'dan bu yana ilk kez 400 doları aştı. Kota kararı, "korumacılığın Amerikan ekonomisindeki toparlanmaya zarar vereceği" endişesini artırınca, dolar euro karşısında değer kaybetti. Euro dolar paritesi 1.927'ye çıktı. Dolar, yen karşısında da son üç yılın en düşük düzeyine indi. 
   
   Çin'den misilleme sinyali    ABD'nin kota kararını "serbest ticaret ilkelerinin ihlali" olarak yorumlayan Pekin yönetimi, "başta Dünya Ticaret Örgütü olmak üzere, her türlü zeminde gerekli adımların atılacağını" bildirdi. Çin yönetimi, ABD'nin kararına karşı vereceği tepkinin biçimi hakkında daha fazla açıklama yapmadı. Ancak, buğday ithali için önümüzdeki günlerde ABD'ye hareket edecek olan Çin heyetinin ziyaretinin ertelendiği açıklandı. Heyetin 3 milyon tono kadar ithalat bağlantısı yapması bekleniyordu. 
   
   'AB'den de aynı kararı bekliyoruz'    İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, ABD'nin Çin'e kotaları sürdürme kararının Türkiye'nin rekabet gücü açısından çok önemli olduğunu söyledi. Orakçıoğlu, Çin'e DTÖ'ye giriş protokolüyle 2008'e kadarki dönemde kota uygulaması kaldırılan kategorilerde ciddi ithalat artışı durumunda tekrar kota konulmasının mümkün olduğunu söyledi. 
   2002'de kota uygulaması kaldırılan söz konusu üç kategoride Çin'in ABD'ye yaptığı ihracatın yüzde 300 - 500'lere varan oranda arttığına dikkat çeken Orakçıoğlu, bu konudaki soruşturmayı İHKİB'in desteklediğini kaydetti. ABD'nin çorap ve eldiven gibi başka kategorilerde de soruşturma başlatılabileceğini belirten Orakçıoğlu, "Benzer önlemlerin AB tarafından da alınması gerekir" dedi. Orakçıoğlu, ABD'nin 2005 sonrası politikası için de önemli bir gösterge teşkil ettiğini belirttiği kota kararının, ABD'nin söz konusu tarih sonrasında miktar kısıtlamalarını belli kategorilerde devam ettireceği düşüncesinin somut yansıması olduğunu söyledi. 
   
   'Mevcut durumu koruruz' 
   Uludağ İhracatçılar Birliği Başkanı Orhan Yıldırımçakı ise kararın Türk ihracatçıları için iyi bir fırsat olduğuna dikkat çekerek Türkiye'nin de Çin'e karşı alacağı önlemlerle bu fırsatı değerlendirmesi gerektiğini belirtti. 
   
   
</TEXT>
</DOC>
