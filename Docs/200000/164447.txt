<DOC>
<DOCNO> 164447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo32.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas Teknik Direktörü Şahan, istifa etti... 
</HEADLINE>
<TEXT>

     İkinci Lig A Kategorisi takımlarından Sivasspor'un Teknik Direktörü Mehmet Şahan, Sivasspor'un önümüzdeki sezon ''kendine yakışacak hedefte'' çalışmaların olmadığını gördüğünü belirterek, istifa ettiğini söyledi. 
     Açıklamada bulunan Şahan, Sivasspor'un bu sezon çok iyi bir çıkış yakaladığını ve Süper Lig'i kıl payı kaçırdığına dikkat çekerek, önümüzdeki sezon daha iyi bir takımla bu başarının üzerine çıkma hedefiyle takımda kalmak istediğini, ancak yapılan çalışmaların Sivasspor'un ''kendine yakışacak'' hedefte olmadığını gördüğü için, istifa ettiğini belirtti. 
     Geçen sezon 4. olarak başarı gösteren takımdan, taraftarların daha iyi başarı bekleyeceğini ifade eden Şahan, şu ana kadar gerçekleşen zaman içerisinde bunu gerçekleştirecek bir ortamı görmediğini de belirtti. 
     İstifasını kulüp yöneticilerine sunduğunu kaydeden Şahan, Sivas'ın ve Sivaslılar'ın kendisi açısından çok önemli bir yere sahip olduğunu da ifade ederek, ''Kulüp ile iyi ilişkiler içerisinde ayrıldım. Benim bir yanım hep Sivas'ta kalacaktır.'' dedi. 
     Şahan, şu ana kadar başka bir kulüp ile de anlaşmadığını vurguladı. 
     
</TEXT>
</DOC>
