<DOC>
<DOCNO> 197627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo07.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligin zirvesinde kayıp haftası... 
</HEADLINE>
<TEXT>

     Birinci Süper Futbol Ligi'nin zirvesinde yer alan 4 takım da 13. haftada puan kayıpları yaşadı. 
     Lider Beşiktaş ile bu hafta ikinciliğe yükselen Trabzonspor'un 1'er puan aldığı haftada, Galatasaray ile Fenerbahçe ise 3'er puan yitirdi. 
     13. haftada ilk puan kaybını 15 Kasım Cumartesi günü Galatasaray, Denizli deplasmanında yaşadı. Sarı-kırmızılılar, 1-0 öne geçtiği karşılaşmada Denizlispor'a uzatmalarda yediği golle 2-1 mağlup olarak, önemli 3 puan kaybetti. 
     Aynı gün akşam ise lider Beşiktaş, İzmir'de oynadığı ve 1-0 geriye düştüğü karşılaşmada Konyaspor ile 1-1 berabere kalarak, 2 puan yitirerek, puan farkını daha da fazla açma şansını kullanamadı. 
     
     FENERBAHÇE BOŞUNA SEVİNDİ 
     Şampiyonluk yolundaki rakipleri puan kaybedince sevinen Fenerbahçe, Samsunspor'u yenip, 10 puan avantaj birden elde etmek istiyordu, ancak sarı-lacivertlilerin sevinci kısa sürdü. 
     Deplasmanda Samsunspor'a 3-0 yenilen Fenerbahçe, ligdeki 2. yenilgisini alarak, bu avantajı değerlendiremedi. 
     Trabzonspor ise kendi sahasında Elazığspor ile yaptığı karşılaşmada son dakikada attığı golle 2-2 berabere kalarak 1 puan alırken, averajla 2. sıraya yükseldi ve Galatasaray ile Fenerbahçe'yi geride bıraktı. 
     
</TEXT>
</DOC>
