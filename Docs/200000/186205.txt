<DOC>
<DOCNO> 186205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun26.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonyalı askerler Irak'ta 2003 yapımı Fransız füzesi buldu 
</HEADLINE>
<TEXT>

     Irak'ta görev yapan Polonyalı askerlerin, 2003 Fransız yapımı uçaksavar füzesi bulduğu bildirildi. 
     Polonya Savunma Bakanlığı sözcüsü Eugeniusz Mleczak, Polonya askerlerinin, 29 Eylül'de Hille bölgesi yakınında bir cephanelik ortaya çıkardığını, depoda 4 adet Fransız yapımı Roland tipi füze bulduğunu söyledi. 
     Mleczak, bunun Polonyalı askerlerin Irak'ta bulduğu ilk mühimmat olmadığını ancak, füzelerin 2003 üretimi olmasının kendilerini şaşırttığını belirtti. 
     Bir Iraklının, askerleri füzeden haberdar ettiğini söyleyen sözcü, söz konusu kişinin, ihbarı için ödüllendirildiğini de kaydetti. 
     ABD önderliğindeki Irak savaşının sadık destekçilerinden olan Polonya, Eylül başından beri, Irak'ta oluşturulan 4 istikrar bölgesinden birindeki uluslararası güce komuta ediyor. 
     
</TEXT>
</DOC>
