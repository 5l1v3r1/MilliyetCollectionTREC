<DOC>
<DOCNO> 186095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/ekonomi/eko01.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en iyi reklamları İstanbul'da sergilenecek 
</HEADLINE>
<TEXT>

   Cannes Lions 2003 Uluslararası Reklam Festivali'nde ödül alan 432 çalışma, Milliyet binasında sergileniyor 
      EKONOMİ SERVİSİ 
   
   Cannes Lions Türkiye temsilcisi Milliyet gazetesi, geçen yıl olduğu gibi bu yıl da Festival'in ödüllü işlerini sergiliyor. 6 Ekim'de açılacak ve beş gün sürecek sergide, dünyanın en prestijli reklam yarışması kabul edilen Cannes Lions 2003'ün ödüllü işleri arasında, Rafineri reklam ajansının İş Bankası için gerçekleştirdiği ve Gümüş Aslan alan açıkhava çalışması ile Medina Turgul DDB'nin Volkswagen için hazırladığı Bronz Aslan alan basın ilanı da bulunuyor. 
   
   En iyi reklamlar bu sergide 
   Bu yıl 50'ncisi düzenlenen festivalde dünyanın dört bir yanından katılan 17 bin reklam çalışması TV, sinema, basın, açıkhava, internet, medya satın alma ve doğrudan pazarlama kategorilerinde yarıştı. Bu çalışmaların 432 adeti dünyanın en iyi reklamcılarından oluşan jüriler tarafından değerlendirilip, Büyük Ödül, Altın, Gümüş ve Bronz Aslan ödüllerine layık görüldü. 
   Reklamda yaratıcılığı ödüllendiren ve bu nedenle reklamla nasıl marka olunur sorusunun en iyi cevaplarından biri olan Cannes Lions Festivali'nin 2003 sergisi, reklamcılar ve reklamverenler için olduğu kadar, reklam ve iletişim üzerine eğitim gören üniversite öğrencileri için de büyük önem taşıyor. 
   Milliyet Reklam Grup Başkanı Viki Habif, Milliyet'in 2002'de, Türk reklam sektörünün uluslararası platformda bilinirliğini artırmak ve yaratıcılık standartlarını yükseltmek amacıyla Cannes Lions Reklam Festivali'nin temsilciliğini üstlendiğini ve bu anlamda köklü çalışmalar gerçekleştirdiğini belirtti. Habif, "Milliyet, Festival'e, basın ilanlarına verilmesi gereken özeni artırmak amacıyla düzenlediği 'Milliyet Basın İlanları Yarışması'nda' Türkiye'yi temsil etmek üzere seçilen çalışmaları gönderdi. Bu işlerden biri Cannes Lions'da ilk kez ödül aldı" dedi. 
   Milliyet'in daha fazla çalışmayı ve delegeyi Festival'e göndermek için çaba gösterdiğini kaydeden Habif, "Bu çabalar sonunda delege katılımı ve Festival'de yarışacak işler anlamında kat kat artış oldu. Amaç uluslararası standartlarda işlerin varolduğu ortamlarda Türk reklam profesyonellerinin kendi yaratıcılıklarını sınamasıydı" diye konuştu. 
   
   
</TEXT>
</DOC>
