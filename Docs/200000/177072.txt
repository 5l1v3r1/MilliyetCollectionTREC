<DOC>
<DOCNO> 177072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko03.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim 26 Ağustos'ta yeniden ihaleye çıkıyor 
</HEADLINE>
<TEXT>

   Uzanlar'ın gerekli peşinatı ödemediği için iptal edilen Petkim, 26 Ağustos'ta verilecek ilanlarla yeniden ihaleye çıkıyor. Son teklif verme tarihi 18 Kasım 
   
   Özelleştirme İdaresi Başkanlığı'nın ÖİB Petrokimya Holding A.Ş'de bulunan yüzde 88.86 oranındaki İdare hissesinin satışı için, 26 Ağustos 2003'den itibaren verilecek ilanlarla ihaleye çıkması bekleniyor. 
   Petkim'in hisse satışı için açılacak ihalede yatırımcıların son teklif verme tarihi ise 18 Kasım 2003 olarak öngörülüyor. Bu arada, özelleştirme yetkilileri Petkim'in yeniden ihaleye çıkılması için tarih belirlediklerini ancak henüz gerekli yerlere başvuru yapılmadığını dolayısıyla söz konusu tarihin kesin olmadığını da bildirdiler. 
   
   Uzanlar alamamıştı 
   Petkim'in yüzde 88.86 oranındaki hissesinin satışı için 20 Ocak 2003 tarihinde ilana çıkılmış ve 2 Nisan 2003 tarihinde teklif verme süresi sona ermişti. Petkim ihalesine Uzanlar'a ait Standart Kimya Petrol Doğalgaz Sanayii ve Ticaret AŞ'nin yanı sıra Sanko Kimya ve Vakıflar Bankası teklif vermişti. Daha önce ayrı teklif veren Zorlu Petrogas ile Sanko Kimya ortak olmuştu. Chemorbis Ortak Girişim Grubu ise görüşmeler sırasında ihaleden çekilmişti. 
   6 Haziran 2003 tarihinde kapalı zarfla teklif alma ve açık artırma usulüyle kamuya açık olarak yapılan nihai pazarlık görüşmeleri sonucunda, Standart Kimya, 605 milyon ABD Doları bedelle en yüksek teklifi vermiş ve Özelleştirme Yüksek Kurulu'nun 30 Haziran 2003 tarihli kararı ile bu satış onaylanmıştı. 
   Söz konusu karar uyarınca, satış sözleşmesi imzalanması hususunda Standart Kimya'ya, kararın tebliğinden itibaren 30 gün süre verilmiş ancak söz konusu şirket, Özelleştirme Yüksek Kurulu'nun ilgili kararında belirtilen şartları, verilen 30 günlük süre içerisinde yerine getirmemiş ve bu durumda 6 Ağustos tarihinde ihale iptal edilmişti. 
   
   Pazarın yüzde 34'üne sahip    Yüzde 88.86'sı ÖİB'ye ait olan Petkim'in yüzde 7'si Emekli Sandığı'nda bulunurken, yüzde 4.14'ü ise 1990 yılından bu yana İMKB'de işlem görüyor. Petkim, bu yılın ilk 6 aylık dönemi için 57 trilyon 8 milyar 16 milyon lira net zarar açıkladı. 31 Mart 2003 tarihi itibariyle ise 4 bin 537 personeli bulunan şirket yüzde 34 pazar payına sahip bulunuyor. 
   
   
</TEXT>
</DOC>
