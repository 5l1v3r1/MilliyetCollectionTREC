<DOC>
<DOCNO> 156970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/guncel/agun.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, okul basıp çocukları sorguladı 
</HEADLINE>
<TEXT>

Valilik izniyle düzenlenen 1 Mayıs mitingine aileleriyle katılan üç öğrenci, ders saatinde müdür yardımcısının odasında polis tarafından sorguya çekildi 
     GÖKÇER TAHİNCİOĞLU Ankara 

     Ankara Emniyet Müdürlüğü Terörle Mücadele Şubesi’ne bağlı iki polis, 9 Mayıs’ta Ankara Dikmen Lisesi’ne giderek Müdür Yardımcısı Abdullah Işık’tan 9. sınıf öğrencisi Ç.Ç.’nin getirilmesini istedi. O sırada derste olan Ç.Ç., sınıftan çıkarılarak Işık’ın odasına götürüldü. Polis, Işık’ın odayı terk etmesinden sonra Ç.Ç.’ye ailesiyle birlikte katıldığı 1 Mayıs mitingiyle ilgili sorular sordu. Ç.Ç., polisin kendisine mitingde çekilmiş bazı fotoğraflar gösterdiğini belirterek, "Neden 1 Mayıs mitingine gittiğimi sordular. İsim ver yoksa seni okuldan attırırız. Bir daha okul okuyamazsın’ dediler" iddiasında bulundu. 
     
     HİÇ F TİPİ GÖRDÜN MÜ 
     Ç.Ç.’nin ardından odaya çağrılan 9. sınıf öğrencisi M.B. de, yine Işık’ın bulunmadığı sorgulamada, "1 Mayıs’a gittin mi, fotoğraftakilerden kimleri tanıyorsun, hiç gözaltına alındın mı, F tipi nasıldır, bir fikrin var mı " gibi sorularla karşılaştı. Polislerden birinin "Ben de sosyal demokratım. Bak ABD malları kullanmıyorum. Seni hiçbir okulda barındırtmam" diyerek tehdit ettiğini öne süren M.B., polisin, yüzüne baktığı için sinirlendiğini de sözlerine ekledi. 
     
     DEVRİM Mİ, DEVLET Mİ 
     Ayrancı Ticaret Meslek Lisesi Müdür Yardımcısı Mustafa Kesim’in odasına çağrılan 10. sınıf öğrencisi D.P. de polislerle baş başa kaldığında yaşadıklarını şöyle anlattı "Önce Bize tanıdığın kişileri anlat. Niye 1 Mayıs’a gittin söyle’ dediler. Bilmediğimi söyleyince, Devlet için mi, devrim için mi çalışmak istersin Bizimle temasta ol. Çok rahat edersin’ diye konuştular. F tipi görüp görmediğimi, gözaltına alınırsam ne olacağını bilip bilmediğimi sordular." 
     
     
Polis isterse bilgi vermek zorundayız’      Öğrencilerin ders saati bitiminde çağrıldığını belirten Mustafa Kesim ise "Sorgu falan yapılmadı. Bilgi istedikleri zaman bilgi vermek zorundayız" dedi. Müdür Refik Demir de, "Resmi ve gayri resmi sorgu söz konusu değil. Sadece aileleriyle konuştuk. Fotoğrafları gösterdik. Çocukların bir kısmının devamsızlık sorunu olduğu için olay farklı aksettirmiş olabilir" diye konuştu. 
     
D.P.’nin annesi gözaltına alındı      D.P.’nin annesi oğlunun polis tarafından sorgulandığını söylemesi üzerine soluğu okulda aldı. Bir arkadaşıyla okula giden anne, "Baskına mı geldiğiniz" sözleriyle karşılaştı ve yöneticilerin polis çağırması üzerine arkadaşıyla birlikte gözaltına alındı. D.P.’nin annesi, "Oğlum artık okula gitmeye çekiniyor. İzinli 1 Mayıs’a beraber gittik. Neyi soruyorlar ki" diyerek okulda sorguya tepki gösterdi. 
     

</TEXT>
</DOC>
