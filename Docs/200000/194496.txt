<DOC>
<DOCNO> 194496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/spo04.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateşleyen hezimet 
</HEADLINE>
<TEXT>

   Trabzonspor, 5 - 0'lık Beşiktaş yenilgisinin ardından ligde fırtına estirdi. Gol yemedi, yenilmedi, zirve yarışına girdi 
   
   Dönüm maçı oldu 
   LİGİN 7. haftasında İnönü Stadı'nda tarihinin en ağır yenilgilerinden birini alan Trabzonspor, kısa sürede toparlanıp, lige damgasını vurdu. Ankaragücü, Denizlispor, İstanbulspor ve Bursaspor'u yenen Bordo - Mavili takım, sadece Malatyaspor ile golsüz berabere kaldı. Kalesini gole kapatan, beş haftada 8 gol atıp, 13 puan toplayan Karadeniz ekibi, hızlı çıkışıyla zirvede adından söz ettirmeyi başardı. 
   
   Aybaba güldü 
   TEKNİK Direktör Samet Aybaba, yakaladıkları seride savunma oyuncularının büyük rolü olduğunu ifade etti. Başta kaleci Petkoviç ve genç oyuncu İbrahim Ege'ye teşekkür eden tecrübeli hoca, "Herkesin ümitleri kestiği bir dönemdi. Beşiktaş maçı bizim açımızdan kırılma noktası oldu. Aramızda konuşup, bu dönemi çok çabuk atlattık" dedi. Asbaşkan Erol Tuna da, "O maçtan sonra çok büyük bir mesafe aldık" diye konuştu. 
   
      Haluk Ulusoy açıklaması 
   FEDERASYON Başkanı Haluk Ulusoy'un, Trabzonspor üzerindeki etkinliği yönetimde de tartışmaya açıldı. Kongre öncesi Ulusoy'un devreye girip adayları birleştirmesi, asbaşkan olarak Haşim Sayitoğlu'nu öne sürmesi, mevcut yönetimden memnun olmadığı şeklindeki haberlerin çıkması üzerine Asbaşkan Erol Tuna, "Kimse bu kulüpte iç işlere ve idareye karışamaz. Yönetim de içine başka bir güç sokmaz" dedi. Bu arada başkan adaylığı için Kenan İskender'in de ismi geçmeye başladı. 
   
   
</TEXT>
</DOC>
