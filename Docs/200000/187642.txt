<DOC>
<DOCNO> 187642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/guncel/gun03.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk 'susuz' cezaevi 
</HEADLINE>
<TEXT>

   Denizli Honaz'da yapılan ve 30 trilyona mal olan F Tipi Cezaevi'nde büyük bir skandal ortaya çıktı. İnşaat başladığından beri 3 kez müteahhidi değişen cezaevinin su hattı unutulduğu belirlendi 
   RAMAZAN ÇETİN Denizli DHA 

   
   Denizli'nin Honaz İlçesi'ne bağlı Kocabaş beldesinde 1996'da başlanan ve 30 trilyon lira harcanarak yapılan F Tipi Cezaevi'nin su hattının unutulduğu ortaya çıktı. 
   Devlet Bakanı Kürşad Tüzmen'in, "Mahkumları Hilton'da yatırsak daha ucuza gelir" yorumuna neden olan, inşaatı başladığından beri üç kez müteahhidi değişen cezaevine Kocabaş Belediyesi suyu yetersiz olduğu için su veremiyor. Müteahhidin Adalet Bakanlığı'ndan yüzde 30 keşif bedeli artışı olarak 9 trilyon lira talep ettiği için teslim alınamayan 400 kişilik cezaevi, Bakanlık ödemeyi yapsa da 8 kilometre uzaklıktaki Kaklık beldesinden su getirilinceye kadar hizmete giremeyecek. 
   
   Plansızlığın sonu 
   Cezaevine suyun getirilebilmesi için Kaklık'ta bulunan su kaynağının projelendirilip kamulaştırmalarının yapılarak, hattın döşenmesi gerektiğini söyleyen Denizli Barosu Başkanı Adil Demir, "Cezaevine bugüne kadar trilyonlar harcandı. Müteahhit cezaevinin inşaatını tamamladı. Fakat, bu kadar para harcanan cezaevine su ihtiyacının nereden karşılanacağı unutulmuş. Kocabaş Belediyesi inşaat aşamasında su vermiş, su kaynağının yetersiz olduğunu bu nedenle su veremeyeceğini belirtmiş" dedi. Denizli F Tipi Cezaevi'nin Türkiye'de yaşanan plansızlığın en somut örneği olduğunu söyleyen Demir, "Trilyonlar harcanan yatırımın su ihtiyacının göz ardı edilmesi kamu kaynaklarının plansız harcanmasının göstergesi" diye konuştu. 
   Bu arada Kaklık'ta suyun çıktığı arazinin sahibinden satın alınması için girişim başlatıldı. 
   
   
</TEXT>
</DOC>
