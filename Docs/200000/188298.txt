<DOC>
<DOCNO> 188298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun26.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ Türkiye ABD'nin umduğundan da önemli bir müttefik 
</HEADLINE>
<TEXT>

     Amerikan Wall Street Journal WSJ gazetesinde yayımlanan başmakalede, ''Türkiye'nin, ABD'nin umduğundan da önemli bir müttefik olduğu'' belirtildi. 
     ''Irak'ta düzeni ve istikrarı sağlamaya'' çalışan ABD'nin, BM ve uluslararası alanda karşılaştığı güçlüklere değinen gazete, ''Avrupalıların da bu konuda fazla yardımcı olmadıklarını, sadece Türk parlamentosunun şimdiden, Irak'a bir güç gönderilmesini onayladığını'' yazdı. 
     Makalede, şu görüşler yer aldı 
     ''Hepsinden önemlisi Türkiye, tehlikeli Sünni üçgeninde yardımcı olmak istiyor ki, burada gerçekten yardıma ihtiyacımız var. Çoğunlukla Sünni Müslüman bir halka sahip ve parlak bir barışı koruma geçmişi bulunan, aynı zamanda gerçek bir askeri güç olan Türkiye, ABD'nin umabileceğinden de çok daha önemli bir müttefik. 
     Türkiye, 10 yılı aşkın bir süre, kuzey Irak'taki uçuşa kapalı bölgenin korunmasında elzem bir ülke rolü oynamıştır. Türkiye bu dönemde söz konusu bölgenin dünyaya açılan kapısı olmuş, ticari katkıda bulunmuş ve üslerini Kuzeyden Keşif Harekatı'na katılan uçaklara açık tutmuştur.'' Makalede şunlar kaydedildi 
     ''Şimdi Kürtlerin hassasiyetlerini tatmin amacıyle ortaya atılan, Türk birliklerinin havadan ya da denizden gönderilmesi doğrultusundaki fikirler, Türklere karşı tek kelimeyle ayıp olur. Şayet Washington, Türk parlamentosunun kararını fiili bir konuşlandırmaya çevirmek istiyorsa Kürt liderler Celal Talabani ve Mesut Barzani ile açıkça konuşmalıdır.'' Makalenin sonunda, ABD Başkanı George Bush'un kısa sürede Irak'ı ziyaret etmesi umudu da dile getirildi. 

     
</TEXT>
</DOC>
