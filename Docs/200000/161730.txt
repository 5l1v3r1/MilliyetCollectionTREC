<DOC>
<DOCNO> 161730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur22.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı kriz-mriz takmadı 
</HEADLINE>
<TEXT>

     Atatürk Havalimanı Dış hatlar Terminali'ni kullanan yolcu sayısı, 2003 yılına damgasını vuran Irak ve Akut Solunum Yetmezliği Sendromu SARS krizlerine rağmen geçen yılın ilk 5 aylık dönemine göre yüzde 8'lik artış gösterdi. 
     Atatürk Havalimanı Dış Hatlar Terminali İşletmecisi TAV yetkililerinden alınan bilgiye göre, 2003 yılının ilk 5 ayında havalimanını 1 milyon 381 bin 811'i giden, 1 milyon 777 bin 243'ü gelen ve 411 bin 241'i de transit olmak üzere toplam 3 milyon 570 bin 295 yolcu trafiği yaşandı. 
     Geçen yılın aynı döneminde ise 1 milyon 394 bin 609 giden , 1 milyon 468 bin 154 gelen ve 442 bin 871'i de transit olmak üzere toplam 3 milyon 305 bin 634 yolcu akışı gerçekleşmişti. 
     Bu yılın Mart ayında başlayan Irak savaşı ve ardından gelen SARS krizine rağmen, Atatürk Havalimanı Dış Hatlar Terminali'ndeki yolcu trafiğinde geçen yılın ilk 5 ayına göre yüzde 8'lik artış meydana geldi. 
     
</TEXT>
</DOC>
