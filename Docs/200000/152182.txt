<DOC>
<DOCNO> 152182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur13.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Kimsesiz çocukları kampa götüren müdüre ceza 
</HEADLINE>
<TEXT>

     Edirne Sosyal Hizmetler İl Müdürü Erinç, Edirne Sosyal Hizmetler İl Müdürlüğü'ne bağlı Çocuk Sitesi'nde barınan çocukları, Enez Orman İşletme Şefliği'ne ait bölgede kampa götürdüğü için ''orman arazisini işgal ve faydalanma'' suçundan 10 ay hapis cezasına çarptırıldı. 
     Edirne Sosyal Hizmetler İl Müdürü Mesut Erinç, 1995 yılından bu yana görevini sürdürdüğünü belirterek, Çocuk Sitesi'nde barınan çocukların, 20 yılı aşkın süredir Enez Orman İşletme Şefliği'nin Enez Vakıf Köy'deki çadır kampına götürüldüğünü söyledi. 
     Enez Orman İşletme Şefliği tarafından 2001 yılında ''Orman arazisini işgal ve faydalanma'' suçundan, şahsına açılan davanın sonuçlandığını bildiren Erinç, ''Mahkeme, 10 ay hapis cezası, bu cezanın da 1 milyar 500 milyon lira ağır para cezasına çevrilmesine karar verdi'' dedi. 
     Her yaz sezonunda Çocuk Sitesi'nde kalan çocukların listelerinin belirlendiğini belirten Erinç, kamptan yararlanma amacıyla müdürlüğün Valilik makamından onay aldığını söyledi. Onayların ardından çocukların deniz ve kumdan yararlanmak amacıyla kampa götürüldüğünü ve söz konusu yerde çadır kampı yapıldığını ifade eden Erinç, şöyle devam etti 
     ''Benim ''orman arazisini işgal ve faydalanma'' suçundan yargılandığım yer olan Enez Vakıf Köy'deki çadır kampı kurulan yerde bir baraka var. Bu baraka 20 yılı aşkın süredir o bölgede bulunuyor. İçinde de taşınması zor olan kasa tipi buzdolabı, ocak gibi bizim çocukların mutfak gereksinimlerini karışlayan malzemeler yer alıyor. İddia edildiği gibi baraka ile orman arazisinin tarafımdan işgali ve faydalanılması söz konusu değildir. 20-25 yıldır her yıl kurum olarak devlet korumasındaki çocukları aynı yere kampa götürüyoruz. Bugüne kadar suç değildi de şimdi mi suç oluyor '' Erinç, yapılan yanlışlığın giderilmesi için alınan kararı temyiz edeceğini bildirdi. 
     
     ORMAN İŞLETME ŞEFLİĞİ'NİN GÖRÜŞÜ 
     Enez Orman İşletme Şefliği yetkilileri ise kurumlarına ait arazide, 15-20 yıl önce çok sayıda baraka bulunmadığını belirterek, her geçen yıl baraka sayısının artmasının önüne geçilmesi ve işgalin önlenmesi amacıyla aralarında Sosyal Hizmetler İl Müdürlüğü'nün barakasının da yer aldığı toplam 344 baraka sahibine dava açıldığını belirttiler. Yetkililer, davanın işletme lehine sonuçlandığını söylediler. 
     7-8 yıl önce 120 olan barakanın 2001'den itibaren 344'lere tırmanmasından yakınan yetkililer, bu durumun ''orman arazisini işgal ve faydalanmaya'' girdiğini kaydettiler. Barakaların yıkıldığı ve arazinin Enez'in Vakıf Köyü bünyesinde, mesire ve piknik alanı olarak kullanıma açıldığı belirtildi. 
     





</TEXT>
</DOC>
