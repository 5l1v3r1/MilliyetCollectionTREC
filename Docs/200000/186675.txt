<DOC>
<DOCNO> 186675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/guncel/agun.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Minare 8.5 metre boy atınca ortalık karıştı 
</HEADLINE>
<TEXT>

   Berlin'e cami yapan gurbetçiler, projede 26.5 metre olan minareyi 35 metre yaptı. Kubbe de projeye göre 6 metre yüksek. Gurbetçilerin savunması ilginç FARK ETMEDİK... 
      BERLİN Milliyet 

   
   Almanya'nın başkenti Berlin'de DİTİB Diyanet İşleri Türk İslam Birliği tarafından yaptırılan Şehitlik Camii'nin minaresinin ve kubbesinin projede belirtilenden daha yüksek olması tatsızlığa yol açtı. Alman medyasının da yoğun ilgi gösterdiği konuyla ilgili belediye önce yıkım kararı verdi, ancak daha sonra iki tarafın da kabul edeceği bir çözüme yanaşacağını açıkladı. Berlin'in Neuköln semtinde yapılan cami, Türklerin sadece Türkiye'de değil, Almanya'da da inşaat iznini delmeye meraklı olduklarını ortaya koydu. 
   
   100 BİN EURO CEZA 
   DİTİB'e bağlı olarak yaptırılan Şehitlik Camii'nin minaresi 26.5 metre olması gerekirken 35 metre olarak yapıldı. Kubbe de planlanandan 6 metre yüksek inşa edildi. Projeyle inşaat arasındaki bu fark, Neuköln Belediyesi İmar Dairesi ile DİTİB'e bağlı cami yaptırma derneğinin arasını açtı. Sonunda belediye, yüksek bir para cezası alarak, caminin inşaatına izin verilmesi yaklaşımını benimsedi. 100 bin euro'yu bulacak bir para cezası planlayan İmar Dairesi, proje bozulduğu için caminin dayanıklılığının ölçülmesini isteyecek. 
   
   'O KADAR PARAMIZ YOK' 
   Ceza ödemesi gündeme gelen Türk tarafı ise inşaatın devamı için belediyeden parasal destek beklentisi içine girdi. İnşaat sırasında izin verilen ölçülerin üstüne çıkıldığının farkına varmadıklarını savunan DİTİB Berlin Genel Sekreteri ve Şehitlik Camii Derneği Yönetim Kurulu Üyesi Ali Gülçek şu açıklamayı yaptı "Alman medyasında yazıldığı gibi henüz kesinleşmiş bir ceza yok. Biz bu camiyi sadece Müslümanlar için yapmıyoruz. Çok kültürü bir başkent olan Berlin'e bir kültür abidesi kurmaya çalışıyoruz. Bu konuma da sadece kendi yağımızla kavrularak geldik. İddia edildiği gibi çok paramız yok. Bağışlarla ve parasız çalışan insanlarımızın destekleriyle bu eseri yaptık. Birçok kültürel etkinliğe destek olan Berlin Senatosu ve Kültür Senatörlüğü, bize de destek olmalı. Biz destek beklerken, medyada çıkan ön yargılı haberler bizi üzüyor." 
   Öte yandan camiyle ilgili tartışmalara geniş yer veren Frankfurter Allgemeine Sonntagzeitung gazetesi, "Cami yapılırken para bulunuyor ama sıra cezaya gelince fakirlik edebiyatı yapılıyor" iddiasında bulunarak Türk tarafının olayda takındığı tavrı eleştirdi. 
   Belediye ile DİTİB yetkilileri, tatil nedeniyle ara verdikleri görüşmelere bu hafta devam edecek ve ceza konusundaki kararlarını netleştirecek. 
   
   Erdoğan da camiyi gezdi       Berlin'deki Türklerin bağışlarla yaptırdığı Şehitlik Camii için belediye önce yıkım kararı aldı. Ancak sonra taraflar uzlaşma yolunu seçti. Orijinal projesine metrelerce fark atan Şehitlik Camii'ni Başbakan Recep Tayyip Erdoğan da Almanya gezisi sırasında ziyaret etmişti. 
   
   
</TEXT>
</DOC>
