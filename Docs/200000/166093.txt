<DOC>
<DOCNO> 166093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/ekonomi/eko03.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai’nin hedefi daha çok ihracat 
</HEADLINE>
<TEXT>

Hyundai Assan, Accent ile Starex’ten sonra Avrupa ve bölge ülkelerine ihraç edilecek bir modeli daha getirmek için çalışmalarını sürdürüyor 
     LEVENT KÖPRÜLÜ 

     Hyundai Assan Yönetim Kurulu Başkanı Ali Kibar, tıpkı Starex’te olduğu gibi Türkiye’de üretilerek, Avrupa ve bölge ülkelerine ihraç edilecek yeni bir binek otomobil modelini daha üretim bantlarına almayı hedeflediklerini söyledi. 
     Starex’in bölgedeki tek üreticisi olarak dikkat çektiklerini ve bunun Hyundai’nin başka ürünlerinin de üretimini Türkiye’ye kaydırma ihtimalini yükselttiğini kaydeden Kibar ortaklarıyla yaptıkları görüşmelerde, Türkiye’de üretilip, Avrupa ve bölge ülkelerine ihraç edilecek yeni bir modeli daha üretim bantlarına katmayı hedeflediklerini söyledi. Kibar şöyle dedi 
     "Ön çalışmalarını yaptığımız bu yeni ürünün, Starex’te olduğu gibi Avrupa ve diğer ülkelerin pazarlarına satış yapılabilecek Türkiye’nin özgün üretim ve ihracat modeli olmasına yönelik çalışmalar yapmaktayız. Hyundai’nin Türkiye’ye olan güveni ve ekonomimizdeki iyileşme paralelinde, bu yeni projenin gündeme getirilmesiyle, hem üretim kapasitemizi bir misli artırmayı, hem de global tedarik zincirine Türkiye’nin yeni aracını verebilme olanaklarını sağlamış olacağız." 
     
     2004 sonu devreye girebilir’ 
     Kibar, üç kasa tipinde sedan, hatchback, SW olması muhtemel yeni binek araç projesinin gerçekleşmesi halinde, üretimin önümüzdeki yılın sonlarında devreye girebileceğini belirterek, cirolarını ve ihracatlarını yaklaşık iki kat artırmayı hedeflediklerini da bildirdi. 
     Hyundai Assan Yönetim Kurulu Başkanı Kibar, Türk tüketicisinin araç satın alırken tercihlerini yerli üretilen araçtan yana kullanmalarını da beklediklerini ifade ederek, "Ülkemizde satılan otomobillerin yüzde 66’sının ithal araçlardan olması kuşkusuz hepimiz için ileriye yönelik ciddi endişe kaynağı olmalıdır. Bu yönde tedbir alınmazsa ileride çok ciddi faturalar ödemek zorunda kalabiliriz" görüşünü savundu. 
     
Minik ama dopdolu      Avrupa’da başarılı bir satış grafiği çizen, Türkiye’de de ilk tanıtımı Autoshow Fuarı’nda gerçekleştirilen minik Hyundai Getz, 19 milyar 990 milyon liradan başlayan fiyatlara sahip. 
     Bu yılın ikinci yarısında Türkiye’de yaklaşık bin 500 adet satılması beklenen modelin, dünyadaki satışlarının ise 90 bini Avrupa’da olmak üzere toplam 140 bine ulaşması hedefleniyor. Türkiye’de 1.3 lt, 83 beygir MPI motor seçeneği ile sunulan otomobilin 1.5 dizel versiyonu ise sonbaharda satılmaya başlanacak. 
     Getz’de sürücü ve yolcu hava yastıkları, kaza anında otomatik yakıt kesme sistemi, kapı içlerinde emniyet kirişleri, kazada katlanabilen direksiyon mili, ABS, EBD gibi özellikler var. Getz’de klima ve polen filtresi, 6 hoparlörlü radyo teyp, elektrik kumandalı ön ve arka camlar, elektrik kumandalı ısıtmalı aynalar, bel ve yükseklik ayarlı sürücü koltuğu da sunulan standart özellikler arasında yer alıyor. 
     

</TEXT>
</DOC>
