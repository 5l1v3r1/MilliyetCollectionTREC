<DOC>
<DOCNO> 182746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur32.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanbeyli Belediye Başkanı'na kasetle şantaj soruşturması sürüyor 
</HEADLINE>
<TEXT>

     Sultanbeyli Belediye Başkanı Yahya Karakaya'ya bir kasetle şantaj yaptığı ileri sürülen Ali Yakup Turanoğlu'nun otomobilinin kurşunlanmasına ilişkin soruşturma sürüyor. 
     Polis yetkilileri, Ali Yakup Turanoğlu'nun içinde bulunduğu otomobilin geçtiğimiz hafta Sultanbeyli'nde kurşunlanması olayının ardından başlatılan soruşturmanın devam ettiğini belirttiler. 
     Ali Yakup Turanoğlu'nun tutuklandığını vurgulayan yetkililer, şantaj iddiasına ilişkin ''Turanoğlu'ndan ele geçirilen bir kasedin incelendiğini'' bildirdiler. 
     Yetkililer, Turanoğlu'nun otomobiline silahlı saldırı düzenledikleri öne sürülen ve kimlikleri belirlenen 4 kişinin de arandığını kaydettiler. 
     
     BELEDİYE BAŞKANI KARAKAYA'NIN AÇIKLAMASI 
     Sultanbeyli Belediye Başkanı Yahya Karakaya ise yaptığı yazılı açıklamada, ''bugün basında çıkan haberlerin asılsız olduğunu'' öne sürdü. 
     Karakaya, Sultanbeyli Belediye Başkanlığı önünde kendisiyle görüşmek için bekleyen gazetecilere, basın danışmanı aracılığıyla yazılı bir açıklama gönderdi. 
     Karakaya, açıklamasında şöyle dedi 
     ''16.09.2003 tarihinde basında çeşitli başlıklar altında çıkan asılsız iddiaların, tarafımla hiçbir ilgisi yoktur. Yaklaşan seçimler dolayısıyla çeşitli çevreler tarafından tertiplenmiş bir oyun ve şahsıma atılmış iftiradır. Haberde belirtilen şahıs özel kalem müdürü olarak görev yapmadığı gibi, Özel Kalem Müdürlüğü emrinde de hiçbir görevde bulunmamıştır. Olay adli makamlara intikal etmiştir. Haberin asılsız ve çirkin bir iftira olduğu kısa bir zamanda anlaşılıp tüm kamuoyunun dikkatine sunulacaktır.'' 
     
</TEXT>
</DOC>
