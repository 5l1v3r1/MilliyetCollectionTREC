<DOC>
<DOCNO> 199966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun12.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin eski Başkanı Reagan konuşamıyor, yemek yiyemiyor 
</HEADLINE>
<TEXT>

     Alzheimer hastalığına yakalanan ABD'nin eski başkanlarından Ronald Reagan, artık konuşamıyor, yemek yiyemiyor ve aile bireylerini tanıyamıyor. 
     Amerikan People dergisindeki habere göre, ABD'nin 40. başkanı olan 92 yaşındaki Reagan, günlerini Los Angeles'taki evinin küçük bir odasına yerleştirilmiş bir hastane yatağında geçiriyor. 
     Eski Başkan'la yakından ilgilenen 82 yaşındaki eşi Nancy Reagan, eşinin saygınlığına zarar gelmemesi için yakın arkadaşlarının ziyaretini bile yasaklamış durumda. 
     Ronald Reagan'ın kızı Patti ise babasının yaşamının ''ruhunun direncine'' bağlı olduğunu, çünkü henüz ailesinden ayrılmaya hazır olmadığını düşünüyor. 
     Kendisine sık sık babasının onu tanıyıp tanımadığının sorulduğunu belirten Patti, annesinin ve kendisinin, babası 10 yıl kadar önce hastalandığından bu yana sağlık durumuyla ilgili olarak çok ağzı sıkı davrandığını kaydetti. Patti, bu tutumlarının da insanların babasının hala konuştuğunu, yürüdüğünü ve zihninin bazen açık olduğunu düşünmesine yol açtığını söyledi. Patti, ''Ancak bütün bunların doğru olduğunu söylemek, Alzheimer hastalığına yakalanmış yakınları bulunan ailelere kötülük yapmak olurdu, bence babam da bizim yalan söylememizi istemezdi'' dedi. 
     Ronald Reagan'ın yakın çevresiyse bu bilgileri doğrulamaktan kaçındı. 
     
</TEXT>
</DOC>
