<DOC>
<DOCNO> 153201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun14.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta kalabalığa ateş açılması... Ölü sayısı 15'e yükseldi 
</HEADLINE>
<TEXT>

     Katar'dan yayın yapan El Cezire televizyonu, Irak'ın başkenti Bağdat'ın yakınlarındaki Felluce kasabasında Amerikan askerlerinin kalabalığa ateş açması sonucu ölenlerin sayısının 15'e yükseldiğini bildirdi. 
     İlk haberinde kalabalık arasından bir kişinin taş attığını ve Amerikan askerlerinin kalabalığa ateş açması sonucu 10 kişinin öldüğünü, 70 kişinin yaralandığını duyuran El Cezire, son haberinde ölü sayısını 15 olarak verdi. 
     Reuters muhabirine konuşan Felluce sakinlerinden bazıları, gece yarısında bir okuluun yakınlarında gösteri yapan Iraklılara Amerikan askerlerinin ateş açarak 13 kişiyi öldürdüklerini, bazıları ise 17 kişiyi öldürdüklerini söylediler. 
     Bir imam ise silahsız göstericilerin Amerikan askerlerinin işgal ettiği okula giderek oradan ayrılmalarını istediklerini, ancak askerlerin ateş açtığını belirtti. 
     Kasabada düzenlenen cenaze törenini izleyen muhabir, yas tutanların, ''Ruhumuz, kanımız siz şehitlere feda olsun'' diye slogan attıklarını bildirdi. 
     




</TEXT>
</DOC>
