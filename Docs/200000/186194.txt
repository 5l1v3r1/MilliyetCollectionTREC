<DOC>
<DOCNO> 186194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun15.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda sarayında aşk krizi .. 
</HEADLINE>
<TEXT>

     Hollanda Kraliçesi Beatrix'in oğlu Prens Johan Friso'nun nişanlısı Mabel Wisse Smit'in daha önce ülkenin en büyük uyuşturucu şebekesinin liderliğini yapan Klaas Bruinsma ile aşk yaşadığı öne sürüldü. 
     İddiayı ortaya atan gazeteci Peter de Vries, bu konuda önemli veriler bulunduğunu bildirerek, Devlet Enformasyon Merkezi'ne bir mektup gönderdi. 
     De Vries, mektubunda, 1991 yılında öldürülen uyuşturucu kaçakçısı Klaas Burinsma'nın koruma görevini üstlenmiş olan ve halen Şili'de yaşayan Charlie de Silva'nın tanık olabileceğini, bu kişinin Bruinsma'nın Mabel Smith'e aşık olduğunu, özel yatında ağırladığını anlattığını yazdı. 
     Gazeteci de Vries'in bu ididaları, Prensin nişanlısı tarafından yalanlandı ve gazetecinin şantaj yapmak istediği öne sürüldü. 
     Tartışmalarda parlamentodaki partiler sessiz kalmayı tercih ederken, Sosyalist Parti, iddiaları açıklık kazanıncaya kadar, Meclis'in Prens Johan Friso'nun Mabel Wisse Smit ile yapacağı evliliğe onay vermemesini istedi. 
     Prensin nişanlısı Mabel, Smit daha önce yaptığı açıklamada, uyuşturucu şebekesi lideri Klaas Bruinsma ile 1989 yılında karşılaştığını ve sadece birkaç kez yüz yüze görüşme yaptığını, bu kişinin suç çevresinden olduğunu öğrenir öğrenmez ilişkisini kestiğini bildirmişti. 
     Kraliçe Beatrix'in ikinci oğlu olan Johan Friso, 30 Haziran'da Mabel Wisse Smit ile nişanlanmış ve parlamento onayladığı takdirde, gelecek yıl 24 Nisan'da evlenmeyi kararlaştırmıştı. 
     
</TEXT>
</DOC>
