<DOC>
<DOCNO> 187283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko31.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti TL'deki değer artışı, programa duyulan güvenin sonucu 
</HEADLINE>
<TEXT>

     Merkez Bankası Başkanı Süreyya Serdengeçti, yabancı yatırımcılara Türk ekonomisi hakkında bilgi verirken, 2003 yılı için tahmin edilen yüzde 5'lik büyüme oranının başarılabilir olduğunu vurguladı. 
     Merkez Bankası Başkan Yardımcısı Şükrü Binay ve Hazine Müsteşar Yardımcısı Cavit Dağdaş ile birlikte Londra'da yabancı yatırımcılar ve ekonomistlerle bir toplantı yapan Serdengeçti, ekonominin bütün değerleri hakkında detaylı bilgiler sundu. 
     İki yıldır kaydedilmekte olan dikkat çekici büyüme rakamlarının özel sektördeki gelişmelerden, istikrardan, düşen enflasyondan ve gelişen güven unsurundan kaynaklandığını belirten Serdengeçti, bu unsurların büyümeyi desteklemeye devam edeceğini anlattı. 
     Dış ticarette de rakamların arttığını, toplam dış ticaretin ilk kez 100 milyar dolar seviyesini aşmasının beklendiğini de kaydeden Serdengeçti, ''Bu da bütün güçlüklere rağmen Türkiye'nin dünya ekonomisine nasıl adapte olduğunun bir göstergesini teşkil etmektedir'' dedi. 
     Merkez Bankası'nın ana hedefinin fiyat istikrarını sağlamak ve korumak olduğunu da vurgulayan Serdengeçti, 2003 yılı sonu itibariyle yüzde 20'lik bir enflasyon oranının hedeflendiğini hatırlattı. 
     Enflasyon hedefiyle beklentiler arasındaki farkın yüzde 1'in altında olacağı tahmininde de bulunan Serdengeçti, dalgalı kur politikasının da hükümetle Merkez Bankası'nın anlaşması sonucu uygulandığını ifade etti. 
     
     GÜVENİN SONUCU 
     Türk Lirası'ndaki değer artışının programın uygulanmasına duyulan güvenin doğal bir sonucu olduğunu da belirten Serdengeçti, Türkiye'nin rekor seviyede döviz rezervine sahip olduğunu da hatırlattı. 
     Hazine Müsteşar Yardımcısı Cavit Dağdaş da yaptığı konuşmada, özellikle bütçe ve borçlar konuları üzerinde durdu. Faiz dışı fazlada yüzde 6.5 oranına kolaylıkla ulaşılabileceğini, bunda bir güçlük bulunmadığını belirten Dağdaş, bir soru üzerine de IMF ile sürdürülen 6. gözden geçirmenin problemsiz olarak yürüdüğünü ifade etti. Bütçenin 17 Ekim'de TBMM'ye gönderileceğini de hatırlatan Dağdaş, 6. gözden geçirmede bir gecikme beklenmediğini kaydetti. 
     Yüzde 6.5'luk faiz dışı fazlasının 2004 için de aynı hedeflendiğini belirten Dağdaş, IMF programının bitişinden sonra ne olacağı sorusunu yanıtlarken, ''Program 2004'te bitecek. Ama IMF ile ilişkiler sürecek. Stand-by'ın bitmesi IMF ile ilişkilerin biteceği anlamına gelmiyor'' dedi. 
     Dağdaş bir başka soru üzerine de, dalgalı kur sisteminde TL'nin değeri hakkında bir tahminde bulunamadıklarını vurgulayarak, dalgalı sistemde fiyatları kendilerinin değil, piyasa dinamiklerinin belirlediğini de hatırlattı. 
     Dağdaş'dan sonra söz alan Merkez Bankası Başkanı Serdengeçti de bir rakam telaffuz etmekten Türkiye'deki basının ısrarlarına rağmen de dikkatle kaçındıklarını ifade etti. 
     Dağdaş bir başka soru üzerine pazarın aslen euro bondlar üzerine kurulduğunu ancak islami bondların da bir alternatif olarak değerlendirildiğini anlattı. 
     Toplantıda konuşan Merkez Bankası Başkan Yardımcısı Şükrü Binay ise 2003 yılının Türk ekonomisi için hayati önem taşıdığını vurgulayarak, ''Yüzde 6.5'luk faiz dışı fazla oranı açıkladıklarında piyasanın gergin olduğunu'' bildirdi. Ancak uygulanan politikalar sayesinde piyasanın bu oranın gerçekleşebileceğine ikna olduğunu ve başarının geldiğini hatırlatan Binay, önümüzdeki yıl da bunun başarılması gerektiğini vurguladı. 
     Pazara bu başarının geçici bir başarı olmayıp sürekli bir bütçe disiplininin sonucu olduğu mesajının verilmesinin önemli olduğunu kaydeden Binay, 2004'ün de yüzde 6.5 oranıyla bitirilmesi halinde bunun ilerki yıllara iyi bir temel hazırlayacağını bildirdi. 
     
</TEXT>
</DOC>
