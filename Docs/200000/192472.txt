<DOC>
<DOCNO> 192472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko17.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Madeleine Albright Şimdi neden bu savaşın çıktığını çözemiyorum 
</HEADLINE>
<TEXT>

     ABD eski Dışişleri Bakanı Madeleine Albright, Irak Savaşı'na ilişkin, ''Savaşın sebebini anlıyorum. Ancak şimdi neden bu savaşın çıktığını çözme konusunda zorlanıyorum'' dedi. 
     Albright, IMF ile ilişkiler ve yabancı telekom şirketlerinin Türkiye'de düştüğü zor durumların dışarıya yansımasıyla yatırım ortamının iyi olmadığının düşünüldüğünü belirterek, ''Bence bu imajınızı düzeltmeniz gerekiyor. Ülkenizde sistemin ve ekonominin çöktüğü yönündeki haberleri durdurmanız, olumsuzluğa yol açacak gelişmelerin önüne geçmeniz lazım'' dedi. 
     Eski Bakan Albright, Capital Dergisi'nin organizasyonuyla Garanti Bankası'nın konuğu olarak İstanbul'da verdiği konferansta, Türkiye'ye ilk olarak 1999'da yaşanan depremin ardından geldiğini anımsatarak, bir kez daha gelmekten ve tarihi İstanbul kentinde bulunmaktan duyduğu mutluluğu dile getirdi. 
     Albright konuşmasında, Irak savaşının dünyada pek popüler olmadığını ve ''Bay Bush'un savaşı'' şeklinde değerlendirildiğini söyledi. 
     Saddam Hüseyin ve 11 Eylül saldırısı arasında bir bağlantı bulunmadığını ifade eden Albright, ''Usame bin Ladin, Irak'ta değil Afganistan'da sığınma olanağı bulmuştur'' dedi. 
     Türkiye'nin savaşın başlangıcında ABD'yi pek desteklemediğini ifade eden Albright, Türkiye'nin bu tutumu nedeniyle terörizme ve şiddete karşı olmadığını iddia etmenin yanlış olduğunu kaydetti. 
     Albright, ''Türkiye'nin geçmişteki sicili, Irak'ın işgaline şüpheyle yaklaşmak ve aynı zamanda ABD'nin müttefiki olarak kalabilmenin çok güzel bir örneğidir'' diye konuştu. 
     Katılımcılardan gelen yazılı soruları da yanıtlayan Albright, Irak'a ilişkin ABD'nin neyi farklı yapması gerektiğine yönelik soruya şu yanıtı verdi 
     ''Savaşın sebebini anlıyorum. Ancak şimdi neden bu savaşın çıktığını çözme konusunda zorlanıyorum. Çünkü Afganistan üzerinde daha çok yoğunlaşmamız gerektiğini düşünüyorum. Tabii ki eğer ülkenize bir saldırı olmuş ve bu saldırıda 3 bin kişi ölmüşse, buna sessiz kalamazsınız. 
     Ancak Afganistan'daki barış kuvvetleri daha güçlendirilmeli, Karzai daha güçlü bir konuma getirilmeliydi. Buradaki savaş beylerinin ortaya çıkması engellenmeliydi. Afganistan'da yapılanları yeterli bulmuyoruz. Doğruluğunu ya da yanlışlığını bilmediğimiz için gelen istihbaratı çok iyi değerlendirmek gerekir. Bence Saddam Hüseyin'in korkunç bir diktatör olduğu kabul edilerek hareket edilmeliydi. Irak'daki kısıtlamaları sadece rejime yöneltmeliydik, halka değil. Bence Afganistan'dan dikkatimizi hiç azaltmamalıydık.'' 
     
     YAPTIRIMLAR IRAK HALKINA ÇOK ZARAR VERDİ 

     Savaş sırasında Irak'a uygulanan yaptırımların buradaki halka çok zarar verdiğini de söyleyen Albright, bu zararın petrol karşılığı gıda programı ile azaltılmaya çalışıldığını ve şu anda savaş öncesine göre daha fazla gıda yardımı verildiğini bildirdi. 
     Konuşmasında Irak'ta savunmanın yanı sıra insani ve sosyal çalışmalara da önem verilmesi gerektiğini vurgulayan Albright, Irak'ın bölünmemiş, terörizmden tamamen arınmış bir şekilde yeniden ortaya çıkmasını, Irak halkının hakettiği noktaya gelmesini ve karar verici mekanizmaların buradaki halka teslim edilmesini istediklerini söyledi. 
     Albright, ''ABD, Ortadoğu'da daha fazla şey yapmalı, Ortadoğu'nun demokrasiyi başaramayacağı düşünülmemeli'' dedi. 
     ABD'nin Suudi Arabistan ve İran ile ilişkilerine yönelik soruları da yanıtlayan Albright, Suudi Arabistan'ın ABD'nin en karmaşık ilişkiler yürüttüğü ülkelerden biri olduğunu kaydetti. 
     Albright, ''İran'da içeriden bir değişim başlayıp başlamayacağına ilişkin bir soru var. Bu bence tek yoldur, ama bunun gerçekleşmesi zor gibi görünüyor. İran'da halk bir tatminsizlik, mutsuzluk içinde'' diye konuştu. 
     ABD'nin hata yaptığı konulardan birinin de Ayetullah yönetimi ile görüşmemesi olduğunu dile getiren Albright, ''Maalesef diplomaside her zaman her şey mümkün olmuyor. Bu bölgede 3 dışişleri bakanı arasında yapılan görüşmede özellikle nükleer projeler konusunda fikir teatisinde bulunuldu. Bu iyi bir başlangıç. Ayrıca ABD'nin İran ile ilişkilerinde de tamamlayıcı bir niteliğe sahip'' dedi. 
     
     İSRAİL DUVAR ÖREREK SORUNU ÇÖZEMEZ 

     Albright, İsrail-Filistin sorununa da değinirken, geçmiş yıllarda her iki tarafın el sıkışmalarıyla Arap ve İsrail çocuklarının birlikte büyüyüp yaşlanacaklarına dair büyük umutlar beklediklerini, ancak şu anda sorunun çözülemez bir halde olduğunu ifade etti. 
     Artık intihar bombacılarının yaptığı eylemlerin rutin hale geldiği Ortadoğu'da, bu şartlar altında savaş ve çatışmanın kaçınılmaz olduğunu savunan Albright, ''Arap liderleri, İsrail karşıtı terörist gruplara karşı ev sahipliği ve yataklık yapmaktan vazgeçmelidir. İsrail tarafı da duvar örerek sorunu çözemez. Bu arada bizler Yaser Arafat'a kapıyı açık tutmak ve bölgeye barış getirmek zorundayız'' dedi. 
     Albright, hem İsrail hem de Filistin tarafına yakın olan Türkiye'nin bu sorunun çözümüyle ilgili projede pilot olarak görev yapabileceğini söyledi. 
     İran'da nükleer silahlanma yönünde denemeler yapıldığı yönündeki iddialara işaret eden Albright, uluslararası toplumların İran'ın bu yöndeki çalışmalarına son vermesi için baskı yapması gerektiğini ifade ederek, ''İran'ın ülkeleri birbirine vurdurma, kırdırma politikasının önüne geçilmeli'' diye konuştu. 
     Transatlantik işbirliğine çok inandığını dile getiren Albright, ''Ben küçük bir ülkeden ABD'ye gittim. Dolayısıyla küçük ülkelerin üzerine saldırılınca, çullanınca neler olduğunu gördüm. Ama aynı zamanda küçük ülkelerin güçlerini birleştirince neler olduğunu da gördüm'' dedi. 
     
     ABD FAZLA GÜÇLÜ, KOLAY KOLAY DENGELENEMEZ 

     Konferansta katılımcılardan gelen yazılı soruları yanıtlayan Albright, ABD'nin güçlü olduğunu ve bu gücünü dünyada insanlığın iyiliği için kullandığını savundu. 
     Albright, çok sayıda Amerikalının Irak'ta yapılanlarla ilgili hükümetle hemfikir olmadığını, ancak ABD'nin diğer ülkeler gibi kendisini savunma hakkı bulunduğunu ifade etti. 
     ''Kendini savunma doktrini''ne dikkat çeken Albright, ''Eğer biri size silahla koşuyorsa savunma hakkınız vardır. Ama bunu yaparken sadece istihbarata dayalı yapıyorsanız, o zaman kendini savunma doktrini geçersiz kalıyor. Dolayısıyla bu doktrini tartışmamız lazım'' diye konuştu. 
     ABD'nin gücünün diğer müttefiklerle çalışmaktan ve birlikte hareket etmekten geçtiğini kaydeden Albright, ''Avrupa'nın, Amerika'nın gücünü dengelemesi gerektiğine inanmıyorum. Amerika, dengelemek için fazla güçlü. Kolay kolay dengelenemez'' dedi. 
     Irak konusunda ABD'de demokratların nasıl bir tavır sergileyeceğine ilişkin bir soruya Albright, ''Bence demokratların dış siyasete yaklaşımı çok farklı olurdu. Tek taraflı davranmayacağımızı, tek boyutlu düşünmeyeceğimizi belirtmek isterim'' yanıtını verdi. 
     
     İMAJI DÜZELTMENİZ GEREKİYOR 

     Albright, Türkiye'ye daha çok yabancı yatırımın nasıl geleceğine dair soru üzerine de ''IMF ile ilişkileriniz ile yabancı telekom şirketlerinin düştüğü zor durumlar dışarıya yansıyor ve yatırım ortamının iyi olmadığı düşünülüyor. Bence bu imajı düzeltmeniz gerekiyor. Ülkenizde sistemin ve ekonominin çöktüğü yönündeki haberleri durdurmanız, olumsuzluğa yol açacak gelişmelerin önüne geçmeniz lazım'' şeklinde konuştu. 
     Madeleine Albright, Türkiye'nin AB'ye girmesinin önemini vurgulayarak, kendisinin her zaman bunun hararetli bir destekçisi olduğunu söyledi. 
     AB'ye üyelik sürecinde Türkiye'nin geçmişteki sicilinin değil uygulamaya geçirdiği kriterlerin göz önünde bulundurulması gerektiğini vurgulayan Albright, ''Bu kriterler adil bir şekilde değerlendirilmeli, yargılanmalı ve şu andaki performansa bakılmalı'' dedi. 
     Albright, ''Türkiye imajını nasıl düzeltir '' sorusuna, ''Şu anda çok olumlu bir imajı olmayan ülkeden bahsettiğimize göre kendi açınızdan hikayenizi, şu andaki durumunuzu çok iyi anlatmanız lazım. Herhangi bir konuyu halının altına süpürmek yerine, her şeyi masanın üstüne koymak lazım'' yanıtını verdi. 
     Albright'ın isteği üzerine konferansı medya mensupları kayıt cihazı ve kameralarla izleyemezken, fotoğraf çekimine ise ilk 5 dakika izin verildi. 
     Konferansa, aralarında eski Dışişleri Bakanı İsmail Cem ile iş dünyasından çok sayıda kişinin bulunduğu yaklaşık 500 kişi katıldı. İzleyicilerin 300'er dolar ödediği öğrenildi. 

     
</TEXT>
</DOC>
