<DOC>
<DOCNO> 163807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/guncel/gun10.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Canavarca his' için 12 yıl daha 
</HEADLINE>
<TEXT>

Şehriban Coşkunfırat'ı 'şeytana kurban eden' üç genç, cinayeti 'canavarca hisle işledikleri' gerekçesiyle müebbete mahk m oldu. İnfaz Kanunu gereği 12 yıl daha yatacaklar 
     ESRA ALUS İstanbul 

     Ortaköy'de Şehriban Coşkunfırat'ı şeytana kurban etmek amacıyla öldürdükleri gerekçesiyle aldıkları 25 yıl 6 ay 20'şer günlük hapis cezası Yargıtay'ca bozulan üç sanığın davasına 2. Ağır Ceza Mahkemesi'nde bakıldı. 
     Davaya bakan mahkeme heyeti, Yargıtay Ceza Genel Kurulu'nun önceki kararı bozma gerekçesi olarak gösterdiği 'Canavarca bir his sevkiyle adam öldürmek' suçunun oluştuğu kararıyla, sanıkları müebbet ağır hapis cezasına çarptırdı. 
     İyi hallerini göz önüne alarak, müebbet ağır hapsin infazına etkili TCK'nın 59. maddesinin de uygulanmasına karar veren mahkeme heyeti sanıklara hırsızlık ve naaşa hakaret suçundan da 9 ay 5'er gün hapis cezası verdi. 
     Duruşmaya, tutuklu sanıklar Zinnur Gülşah Dinçer, Engin Arslan ve Ömer Çelik katıldı. Sanıklardan Arslan, Yargıtay'ın bozma kararına katılmadığını ifade ederek, "Söylenecek çok şey var ama söylemek istemiyorum" dedi. 
     
     'Karar adil ama yetmez' 
     Duruşma öncesinde basın mensuplarının Yargıtay'ın bozma kararına ilişkin sorularını cevaplayan Coşkunfırat'ın annesi Hatice Coşkunfırat ise kararı adil bulduklarını, ancak çocuğu ölen hiçbir anne ve babaya, sanıklara 30 yıl hapis cezası verilmesinin yetmeyeceğini söyledi. 
     İnfaz Kanunu'nun hükümlerinden faydalandıkları takdirde sanıkların yattıkları süre düşüldükten sonra 12 yıl 7 ay daha cezaevinde kalacakları kaydedildi. 
     
Karar iki kere bozuldu      13 Eylül 1999'da meydana gelen olayla ilgili 2. Ağır Ceza Mahkemesi, Mart 2001 de, sanıkları 25 yıl 6 ay 20'şer gün hapis cezasına çarptırdı. Yargıtay 1. Ceza Dairesi, 6 Şubat 2002'de bu kararı, sanıkların eyleminin 'canavarca bir his sevkiyle adam öldürme' suçunu oluşturduğu ve sanıklar hakkında 'naaşa hakaret' suçundan da ceza verilmesi gerektiği' gerekçesiyle bozdu. 2. Ağır Ceza Mahkemesi kararında direndi. Yargıtay Ceza Genel Kurulu ise 17 Aralık 2002'de yerel mahkemenin 'direnme kararını' bozdu. 
     

</TEXT>
</DOC>
