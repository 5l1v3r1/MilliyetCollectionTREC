<DOC>
<DOCNO> 166650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo08.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk resmen Fenerbahçe'de... 
</HEADLINE>
<TEXT>

     Fenerbahçe, uzun bir süredir görüştüğü İstanbulsporlu Selçuk ile bugün 3 yıllık sözleşme imzaladı. 
     Fenerbahçe Burnu'ndaki kulüp binasında gerçekleştirilen törende, milli futbolcu kendisini 3 yıllığına sarı-lacivertli renklere bağlayan sözleşmeye imza attı. 
     İmza töreninden sonra bir açıklama yapan Selçuk, Fenerbahçe'ye başarılı olmaya geldiğini vurgulayarak, ''Çok büyük bir camiaya geldiğimin farkındayım. İnşallah başarılı olurum. Her iki tarafa da hayırlı olsun'' dedi. 
     Kulüp asbaşkanı Mahmut Uslu ise, bu transferin gerçekleşmesini sağlayan kulüp başkanı Aziz Yıldırım ve İstanbulspor Kulübü Başkanı Adnan Sezgin'e teşekkür ederek, ''Milli takımda çok ciddi maçlar oynayıp gelen Selçuk, yıldız olmaya adaydır. Fenerbahçe gibi bir camiaya gelerek çok hayırlı bir iş yaptı. Forması için oynayan, ileride çok önemli yıldızlar olacak oyuncuları alıyoruz. Bu sezon ilk gelen oyuncumuz Selçuk hayırlı olsun. İnşallah nice yıllar Fenerbahçe'de oynar'' diye konuştu. 
     Basın mensuplarının transfer çalışmalarıyla ilgili soruları üzerine, gelecek hafta transferlerle ilgili açıklamalar yapacaklarını ifade eden Uslu, ''10-15 Temmuz tarihleri arasında diğer transferlerimiz de bitmiş olacak'' dedi. 
     Asbaşkan Osman Yalçın ise, Selçuk'un uzun yıllar Fenerbahçe'ye hizmet edeceğini ve Fenerbahçeli Selçuk olarak futbol yaşantısını tamamlayacağını söyledi. 
     İmza törenine yöneticiler İlhan Ekşioğlu, Mithat Yenigün ve Işık Eyigüngör de katıldı. 

     
</TEXT>
</DOC>
