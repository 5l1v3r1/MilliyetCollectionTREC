<DOC>
<DOCNO> 198804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun10.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk ders ıslık çalmak 
</HEADLINE>
<TEXT>

     Kanarya Adaları'nın sakinleri yeniden şakımaya başlayacak. Adaların unutulmaya yüz tutan geleneksel 'ıslık dili', ilkokul müfredatına girdi Yok olmaya yüz tutan dillerden biri daha diriliyor. Kanarya Adaları'ndan La Gomera adasının geleneksel ıslık dili Silbo Gomero, ilkokullarda zorunlu ders oldu. 
     La Laguna Üniversitesi'nden araştırmacı Dr. Francisco Rivero, "Gerçek Silbo Gomero ustaları var ama çoğu çok yaşlı. Bu nedenle hükümet yetkilileri Silbo'yu ilkokullara zorunlu ders olarak koydu. Çocukların yerel kültürlerini unutmaması için bu gerekli" diyor. 
     Silbo Gomero, dört sesli ve dört sessiz harften oluşuyor. 2-3 kilometre öteden bile rahatlıkla duyulabiliyor. Bölgenin dağlık olması, çok sayıda aşılması zor vadinin bulunması bu dilin adada tutulmasını sağlamış. 15. yüzyılda İspanyolların Kanarya Adaları'nı fethinden önce ortaya çıktığı tahmin edilen Silbo Gomero, sadece bir mesajlaşma biçimi değil... 
     Orijinali Berberice olduğu sanılan Silbo Gomero, başlı başına bir dil. Dr. Rivero, Silbo'nun tıpkı Kastilya İspanyolcası gibi bir dil olduğunu söylüyor "Ancak bu dil harflere değil, tonlara dayanıyor. Islık İspanyol gramerine uygun olarak, çeşitli frekanslarda çalınıyor. 
     Eğer İngilizce ıslık çalsaydık, bunu İngilizcenin kurallarına göre yapardık. Silbo birbirinden kopuk kelimelerden oluşmuyor. Akıcı bir dil, gerçekten sohbet etmek mümkün." 
     
     Cep telefonu gibi... 
     Kanarya Adaları'nın en eski sakinleri için Silbo bir nevi cep telefonuydu. Bir şey söylemek isteyen biri bunu ıslığa döküyor, ıslığı duyanlarsa aynısını çalıyordu. Böylece mesajlar adanın bir ucundan diğerine ulaşıyordu. Silbo'yu Fas'taki Berberilerin ada sakinlerine öğrettikleri sanılıyor. Kanarya Adaları ile Fas Berberileri arasında yakın bir ilişki bulunuyor. Atlas Dağları'nda yaşayanların da ıslıkla anlaştıklarına dair ipuçları var. 
     
</TEXT>
</DOC>
