<DOC>
<DOCNO> 162550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur24.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan ''Bu faizlerle ekonomik kriz kaçınılmaz'' 
</HEADLINE>
<TEXT>

     Genç Parti GP Genel Başkanı Cem Uzan, Türkiye'de faizlerin yüksek olduğunu, bu yüzden çok miktarda sıcak para girdiğini belirterek, bir ekonomik krizin kaçınılmaz olduğunu öne sürdü. 
     Uzan, inceleme ve ziyaretlerde bulunmak üzere Afyon'a geldi. Halk pazarını ziyaret ederek vatandaşlarla sohbet eden Uzan, gazetecilerin sorularını da yanıtladı. 
     Cem Uzan, faiz oranlarıyla ilgili soruyu yanıtlarken, Türkiye'de faizlerin yüksek seyrettiğini, bu yüzden çok miktarda sıcak para girdiğini ve yeni bir ekonomik krizin kaçınılmaz olduğunu iddia etti. 
     Yalnızca faizleri indirmenin kısa dönemde bir yarar sağlamayacağını ifade eden Uzan, hükümetin ithalat-ihracat dengesini kontrol altına alamadığını söyledi. Ekonomik önlemlerin başarısızlıkla sona ereceğini ileri süren Uzan, ''6, 7, 10. paketi hükümet, gündemi değiştirmek için ortaya koyuyor. Bu paketlerin hiçbir önemi yok. Çarşıda pazarda 59. IMF Hükümeti olarak ne yaptıklarını anlatmaları gerekiyor'' diye konuştu. 
     Hükümeti ''yönetememekle'' suçlayan Uzan, ''Başbakan Bir türlü iktidar olamadık diyor. 365 milletvekiliyle iktidar olamıyorlar. İktidar IMF'den onay alamıyor'' dedi. 
     
     ''9 AYDA ÖZELLEŞTİRMELERİ TAMAMLAYACAĞIZ'' 

     Özelleştirmenin önemine işaret eden Uzan, iktidara geldiklerinde en geç 9 ay içinde tüm özelleştirmeleri tamamlayacaklarını söyledi. Uzan, şunları kaydetti 
     ''Dünyada devletlerin ticaretle işi yok. En iyi örnek, Sovyetler Birliği. Devletin ticaret ve sanayide yeri yoktur. Bunu savunmak yanlış bir düşünceyi savunmaktır. Türkiye'de vergi oranlarını öyle bir hale getirdiler ki, vergi verilemiyor. Devlet israfı kesmek zorunda. Devletin Mavi Akım Projesi'nde ve Yuvacık Barajı'ndaki zararı ortada. 
     Meydanlarda kota kalkacak, ucuz mazot verilecek dediler. Biz Müslümanız, bizde yalan olmaz dediler. Oysa çiftçinin hali ortada. Bu parti aldatma ve kandırma partisidir.'' Uzan, iktidara geldiklerinde IMF ile yeni anlaşma yapmayacaklarını, vadesi gelen borçları ödeyerek IMF'yi ülkeden kovacaklarını kaydetti. 
     
     PETKİM'İN ÖZELLEŞTİRİLMESİ 

     Cem Uzan, bir başka soru üzerine, Petkim'e talip olan şirkette sadece yüzde 24 oranında hissesi bulunduğunu bildirdi. 
     ''Başbakan'a sormak lazım. 605 milyon dolar için imza yetkisi var mı IMF'ye sorması lazım'' diye konuşan Uzan, şunları söyledi 
     ''Gidip IMF'ye sorsun fiyatı... Bir şeyin fiyatı, satış fiyatıdır. Birisi daha fazla verirse, gitsin ona satsınlar. Petkim için boşuna spekülasyon yapılıyor. Hükümet mecbur satmaya, istese de istemese de satacak.'' 
     
</TEXT>
</DOC>
