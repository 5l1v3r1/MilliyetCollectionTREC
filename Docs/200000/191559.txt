<DOC>
<DOCNO> 191559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun20.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye hakkında nasıl bir karar alacağımız belli değil 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye hakkında nasıl bir tavsiye kararı alacaklarının henüz belli olmadığını söyledi. 
     Verheugen, Frankfurter Allgemeine gazetesine yaptığı açıklamada, ''Türkiye hakkında gelecek yıl nasıl bir tavsiye kararı alacağımız henüz belli değil. Ancak şartsız bir 'Evet' ya da 'Hayır' şeklinde karar almayacağız. Türkiye'deki politik duruma göre farklı bir tavsiye kararı da alabiliriz'' dedi. 
     Türkiye'de ''karışık bir görüntünün'' olduğunu savunan Verheugen, başarılı siyasi reformlara karşılık, hala insan hakları ihlalleri olduğunu ve din özgürlüğünün kısıtlandığını, Türkiye'deki demokrasi anlayışının da, ordunun gücünden dolayı AB'nin demokrasi anlayışına uygun olmadığını öne sürdü. 
     Gerektiği takdirde komisyonun ''rahatsız edici tavsiye kararı'' almakta çekinmeyeceğini ifade eden Verheugen, demokrasi, insan hakları ve hukuk devleti konularında Kopenhag kriterlerinden taviz verilemeyeceğini kaydetti. 
     Recep Tayyip Erdoğan hükümetinin reform yolundaki çabalarını, ''ayrıca reformları sadece AB üyeliği için yapmamasını'' takdirle karşıladığını ifade eden Verheugen, buna rağmen bundan sonraki İlerleme Raporu'nda bazı eksikliklere değinileceğini, özellikle Türkiye'deki işkence iddialarının büyük engel teşkil ettiğini belirtti. 
     Hukuk devleti uygulamasında da bazı eksikliklerin bulunduğunu savunan Verheugen, ''Mahkemelerin, bazı davalarda yasaları bilinçli olarak çok sıkı tuttuklarını görüyoruz'' ifadesini kullandı. 
     
     KIBRIS 
     Verheugen, Türk hükümetinden Kıbrıs sorunuyla ilgili çabalarını hızlandırmasını isteyerek, Türkiye'nin Kıbrıs sorununun çözümü karşılığında AB'ye tam üyelik müzakerelerine başlama koşulunu getirmemesi dileğinde bulundu. 
     Kıbrıs sorunu büyüdüğü sürece Avrupa kamuoyunun Türkiye ile müzakerelere başlanmasını kabul edemeyeceğini söyleyen Verheugen, ''Adadaki durum, özellikle Türk askerlerinin mevcudiyeti böyle kaldığı sürece, bu durumu gözardı etmek zor olacak'' diye konuştu. 
     Türkiye'nin üyeliğine ilişkin takvimin belirsizliğine rağmen, 2013 yılına kadar hazırlanacak AB finansman planlamasında, Türkiye'nin AB üyeliğine hazırlığı için daha fazla paranın hazır tutulması gerektiğini ifade eden Verheugen, Türkiye'nin, AB'ye üye olacak diğer Doğu Avrupa ülkeleri gibi serbest piyasa ekonomisine geçmeyeceği için, yapılacak yardımın da beklenenden daha az olabileceğini söyledi. 
     Verheugen, Türkiye'nin AB üyeliğine karşı çıkanları da ''anladığını'' ifade etti ve ''Türkiye'nin AB üyeliğine karşı çıkmak yasak değil. Ancak Türkiye'deki reform sürecini tehlikeye atmamak için bu tartışmalar da dengede tutulmalı. Türkiye'nin AB üyeliğine karşı çıkanlar, bu ülkenin Avrupa'ya nasıl daha iyi bir şekilde yakınlaştırılabileceği konusunda inandırıcı alternatif fikirler ortaya koymalı'' dedi. 
     AB ülkelerinin hükümet ve devlet başkanlarının Türkiye'ye AB üyeliği perspektifi sunduklarını hatırlatan Verheugen, ''Komisyon da bu çizgide hareket edecektir. Lüksemburg'da 1997 yılında yapılan zirvede, Türkiye'nin ayrımcılık olarak gördüğü her şeyin krize yol açtığını gördük'' şeklinde konuştu. 
     
</TEXT>
</DOC>
