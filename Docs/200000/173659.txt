<DOC>
<DOCNO> 173659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yazar/tamer.html </URL>
<DATE> 2003/08/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Uzun barış, askeri kötü yola düşürür 
</HEADLINE>
<TEXT>

   Acemi Askerler'in bugün çekilmesine izin verilir miydi Medyanın son sürat sağa kaydığı bir ortamda filmin yönetmeni bile bu soruyu soruyor 
      
   Bu kez tatilde iş ortamından gerçekten kopmayı, nasıl olduysa başarabildim. Tatil dönüşü gündeme getirmeyi düşündüğüm konularla ilgili dokümanları bavulumdan çıkartmadan geri getirdim. Ne zamandır okusam diye fırsat kolladığım kitapları da tabii bavula koymuştum. Gerçi onlar bavuldan çıktı, hatta birini ilk gün biraz karıştırdım, ama hepsi o kadar 
   Tatilin ilk günlerini hasta geçirmemin de katkısı oldu galiba bu kopuşta. Ve yepyeni 3 - 4 kitap, 3 - 4 film, 6 - 7 konser, bir gösteri, bir konferans ve bir sergi derken, bambaşka bir aleme daldım. Şimdi de kendimi bayağı yenilenmiş hissederek geçiyorum bilgisayarımın başına. 
   
   İnsan 2000 yıldır aynı 
   Tatilde uzun uzadıya İNSAN'ı düşündüm Nemrut Dağı'nda kendini tanrılaştıran krallardan ABD Başkanı Bush'a, Napolyon'dan Saddam'ın 2 oğlunu 30 milyon dolarlık çek karşılığında ölüme yollayan yakın akrabasına, yüzyıllar hatta binyıllar boyu İNSAN, nasıl da hiç değişmemiş Bu konuya belki bir başka gün döneriz. 
   
   Medya sağa kayıyor 
   Gücü ele geçiren acımasızlaşıyor. Gücünü artırdığı ölçüde pervasızlığının boyutlarını da artırıyor. Son dönemde paranın gücü, diğer iktidar güçlerini sollamış durumda. Berlusconi örneğinde olduğu gibi salt paranın gücüyle seçmenin oyunu alıp İtalya gibi bir ülkeye başbakan bile olunup medya özgürlüğünün ruhuna fatiha okutulabiliyor. Biliyorsunuz Berlusconi özel medyanın hemen tümünü zaten ele geçirmişti, başbakan olduktan sonra devletin televizyonu da iktidarın 2 dudağına bakar hale geldi. 
   Amerikan medyası, 11 Eylül sonrasında ciddi darbe yedi ve maalesef ciddi biçimde sağa kaydı. İngiltere'de ise Başbakan Tony Blair'in yakın çalışma arkadaşları, BBC'nin bağımsızlığını tırpanlamak üzere kolları sıvamış durumdalar. Bugünlerde ısrarla yürüttükleri bu yöndeki çabaları umarız başarısız kalır. 
   
   11 Eylül'e 2 gün kala 
   Medyadaki sağa kayıştan sinema da nasibini alır mı Gösterimde olan Acemi Askerler filmini mutlaka görün. Ne demek istediğimi daha iyi anlayacaksınız. 
   Amerikan ordusunu yerin dibine batıran bu kara komedinin galası, 9 Eylül 2001 günü Toronto Film Festivali'nde yapılmış. Ertesinde film başta Amerika tüm dünyada vizyona girecekken, 2 gün sonra pat diye 11 Eylül saldırısı gelmiş. Ve ABD - İngiliz - Avustralya ortak yapımı olan film, tozlu raflara kaldırılıvermiş. 
   
   Yönetmen ne diyor 
   ABD'nin Afganistan'a müdahalesi ve özellikle de Irak'ı işgalinin ardından tüm dünyada hızla tırmanan anti - Amerikanizm, bana sorarsanız filmi 2 yıl öncesine oranla daha popüler kılmış durumda. Filmin Avustralyalı yönetmeni Gregor Jordan'ın da dediği gibi ABD'nin Irak'ı işgali sonrasında insanlar artık daha fazla soru sorar hale geldiler, dünyaya bakış açıları değişti. Jordan şu soruyu da soruyor tabii "Acaba bugün olsa bu tür bir film yapmama izin verilir miydi Böylesi bir filme para yatıracak kişi ya da kurumları bulabilir miydim Çok kuşkuluyum " 
   
   Önce Almanya'da 
   Amerikan askerlerinin tüm rezilliklerinin gözler önüne serildiği, tek bir iyi karakterin bulunmasına bile gerek görülmeyen filmin ilk vizyona girdiği ülke Almanya olmuş. Bunda filmin Berlin Duvarı'nın yıkılmasından hemen önce, Soğuk Savaş döneminin en büyük Amerikan üslerinden biri olan Stuttgart'taki üste geçmesinin de payı var kuşkusuz. Acemi Askerler ülkemizde, İngiltere ile eşzamanlı gösterime girdi. ABD'den ise henüz tık yok. 
   Soğuk Savaş'tan sıkılmış, barışın neredeyse savaştan beter olduğuna inanmış, "görev, ordu, namus, onur" gibi kavramları elinin tersiyle iten Amerikan askerlerini izleyip filmden çıktıktan sonra, şu soru da sorulabilir tabii 
   Askerin esas görevi savaşmak. Dolayısıyla ya barış dönemlerinin uzun sürmemesi ya da orduların lağvedilmesi gerek. Aksi halde askerler yoldan çıkar. Yoksa Bush yönetimi, Amerikan askerlerine insani ve etik değerleri yeniden kazandırabilmek için mi durmadan yeni saldırılar icat ediyor Ne dersiniz 
   
      
   
</TEXT>
</DOC>
