<DOC>
<DOCNO> 163349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur10.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Hukukun gereği yapılacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, siyasetin bir seviye işi olduğunu belirterek, ''Bazı siyasiler, seviye tutturamadıkları zaman, bu, o siyasilerin kimliklerinin eksikliğini ifade eder'' dedi. 
     Şener, inceleme ve ziyaretlerle açılış törenlerine katılmak üzere geldiği Osmaniye'de, Vali İsa Küçük'ü makamında ziyaret ederek, brifing aldı. 
     Bakan Şener, toplumdaki taleplerin siyasal karar organlarına iletilmesi ile daha sağlıklı uygulamaların gerçekleştirilmesine imkan sağladığını ifade ederek, şunları söyledi 
     ''Ankara'da, bakanlar veya milletvekilleri taleplerle birçok şeye ulaşıyor dahi olsa, hiçbir şey gözle görülen kadar etkili olmaz. Onun için ilgililerin olup bitenleri gözle de görmesi lazım. Bir gün Türkiye'nin bir ucundaki ilinde, diğer gün bir başka ilinde bulunması lazım. 
     Böylece, Türkiye genelindeki taleplerin ne anlama geldiğini değerlendirebilme imkanı olacaktır. Bu, en sağlıklı, en doğru, Türkiye'nin gelişmiş, kalkınmış bir ülke olmasını sağlamaya yönelik olarak en gerekli kararların alınmasına imkan sağlayacaktır.'' Türkiye'de nüfusun yüzde 10'unun engellilerden oluştuğunu ifade eden Şener, ''Nüfusun ne kadar büyük bir çoğunluğu üretime katılırsa o ülkenin gelişmişliği ve kalkınmışlığı hızlı ve başarılı olur. Türkiye'de 7-8 milyon özürlü bulunuyor ve bu insanların sorunları hiçbir zaman göz ardı edilemez'' diye konuştu. 
     
     ''HUKUKUN GEREKLERİ'' 

     Bakan Şener, daha sonra, bir gazetecinin, ''Genç Parti Genel Başkanı Cem Uzan'ın, Başbakan Recep Tayyip Erdoğan'a yönelik açıklamaları'' ile ilgili sorusu üzerine, şunları kaydetti 
     ''Siyaset, bir seviye işidir. Bazı siyasiler seviye tutturamadıkları zaman, bu, o siyasilerin kimliklerinin eksikliğini ifade eder. 
     Türkiye bir hukuk devletidir. Hukukun gerekleri ne ise her iş, o çerçeve içinde cereyan eder. Hakkı olan herkes hakkına ulaşır, hakkı olmayan hiç kimse de hiçbir yerin üzerinde hak iddia edemez. Yönetim anlayışının esası da budur. Hukukun kullanmaya çalıştığı ortam da budur. O bakımdan, fazla ayrıntılı değerlendirmeyi de gerekli görmüyorum.'' 

     
</TEXT>
</DOC>
