<DOC>
<DOCNO> 190228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur03.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 8,5 milyon dolarlık kredi için acelemiz yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 2 günlük çalışma ziyareti çerçevesinde Yunanistan'ın başkenti Atina'ya gitti. 
     Bakan Gül, beraberinde Maliye Bakanı Kemal Unakıtan, işadamları ve gazetecilerin bulunduğu heyetle Atina'ya gidişinden önce, Esenboğa Havalimanı'nda açıklama yaptı. 
     Bir gazetecinin ABD'nin Türkiye'ye sağladığı 8.5 milyar dolarlık kredinin alınıp alınmayacağını sorması üzerine Gül, bu kredide bir problemin söz konusu olmadığını belirterek, şunları kaydetti 
     ''Ama Türk ekonomisi şu anda buna muhtaç değil. Bu kredinin asker göndermeyle de bir ilgisi yok. Eğer ihtiyaç olursa kullanırız dedik. Şu anda da bir acelemiz söz konusu değil.'' . 
     Dışişleri Bakanı ve Başbakan Yardımcısı Abdullah Gül, Türkiye-Yunanistan ilişkilerinin güçlendirilmesinin bölge istikrarına katkıda bulunacağını bildirdi. 
     Bakan Gül, Yunanistan Dışişleri Bakanı Yorgo Papandreu'nun daveti üzerine, çalışma ziyareti için Atina'ya gitmeden önce Esenboğa havaalanında açıklamalarda bulundu. 
     Gül, ziyareti çerçevesinde Yunanistan Cumhurbaşkanı ve Başbakanı tarafından kabul edilerek, Olimpiyat Barışı bildirisini imzalayacağını açıkladı. 
     Papandreu ile yapacağı görüşmelerin ana gündem maddesini, iki ülke arasındaki işbirliği sürecinde bugüne kadar kaydedilen gelişmelerin değerlendirilmesinin oluşturacağını belirten Gül, şöyle devam etti 
     ''Biliyorsunuz iki ülke arasında birçok alanda görüşmeler var. Bunların hepsini toparlayacağız. Bir nevi iki ülke ilişkilerinin muhasebesini yapacağız. Hepsini tek tek gözden geçireceğiz. Hangi durumdayız, sorunlar nedir, başarılar nedir, neler yapmak gerekir, bunları ortaya çıkartacağız.'' Bakan Gül, Yunanistan ile tesis edilen yakınlaşma sürecini mevcut ve yerleşik kanallar aracılığıyla daha ileri safhalara götürme niyetinde olduklarını da belirterek, ''Bu her iki ülkenin de çıkarınadır. Türkiye'nin de, Yunanistan'ın da arzusu bu yöndedir. Bölgemizin güvenliği ve halkımıza yapılacak hizmetler açısından her iki ülkenin dostane ilişkilerini geliştirmesi gerekir'' dedi. 
     2004 Atina Olimpiyatlarının iki ülkeye sunduğu yeni işbirliği olanakları üzerinde görüş alışverişinde bulunacaklarını söyleyen Gül, ziyareti çerçevesinde iki ülke işadamlarının da bir araya geleceğini kaydetti. Gül, Atina'ya Maliye Bakanı Kemal Unakıtan ile gittiğini hatırlatarak, Hazine'den Sorumlu Devlet Bakanı Ali Babacan'ın da yarın Yunanistan'a geçeceğini bildirdi. 
     Gül, görüşmelerinde, bölgesel ve uluslararası konuları da ele alacaklarını belirterek, bu çerçevede Türkiye'nin AB üyeliği sürecini de konuşacaklarını bildirdi. 
     Bakan Gül, ''Türkiye-Yunanistan ilişkilerinin güçlendirilmesi sadece ülkelerimizin ve halklarımızın çıkarına hizmet etmekle kalmayacak, bölgemizde barış, istikrar ve işbirliğine katkıda bulunacaktır'' diye konuştu. 
     Gül, Atina'daki temaslarının ardından eski Bosna-Hersek Cumhurbaşkanı Aliya İzetbegoviç'in cenaze törenine hükümeti temsilen katılmak üzere Saraybosna'ya geçeceğini bildirdi. 
     
</TEXT>
</DOC>
