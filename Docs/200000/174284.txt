<DOC>
<DOCNO> 174284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo26.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın antrenmanını 30 bin kişi izledi... 
</HEADLINE>
<TEXT>

     Real Madrid'in yıldız futbolcuların David Beckham'a Asya'da gösterilen ilgi sürüyor. 
     İspanyol takımının, Hong Kong-Çin Milli Takımı karmasıyla yarın yapacağı maç öncesi bugün gerçekleştirdiği antrenmanı, Beckham hayranı yaklaşık 30 bin kişi izledi. 
     Dün geceki antrenmanı iptal eden Real Madrid'in, bugün Hong Kong Stadı'nda yaptığı çalışmayı izlemek isteyen çok sayıda kişinin daha iyi yer tutabilmek için geceyarısından sonra stada geldiği belirtildi. 
     Roberto Carlos, Luis Figo ve Ronaldo gibi dünya yıldızlarını kadrosunda bulunduran Real Madrid'de özellikle İngiltere Milli Takımı'nın kaptanı da olan David Beckham'a yoğun ilgi gösteriliyor. 
     Sezon sonunda İngiltere Lig Şampiyonu Manchester United'dan Real Madrid'e transfer olan Beckham'ı, kalabalık bir medya grubu da izliyor. 
     Real Madrid'li futbolcular, antrenmandan sonra kendilerine gösterilen yoğun ilgiye karşılık seyircilere teşekkür etti. 
     Organizatörler, SARS hastalığı nedeniyle 299 kişinin öldüğü Hong Kong'da yapılacak maçtan Real Madrid'e 4.7 milyon dolar gelir kalacağını açıkladılar. 
     Bilet fiyatları 192 dolar gibi yüksek bir rakam olmasına karşın yarınki maça yoğun ilgi olduğu belirtildi. 
     
</TEXT>
</DOC>
