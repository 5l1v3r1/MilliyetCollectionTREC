<DOC>
<DOCNO> 171453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur15.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞ kararları, bilgi edinme kapsamına alınıyor... 
</HEADLINE>
<TEXT>

     TBMM Adalet Komsiyonu'nda bilgi edinme yasa tasarısı görüşülürken, verilen bir önergenin kabul edilmesiyle Yüksek Askeri Şura kararları da bilgi edinme kapsamına alındı. Komisyon'da tasarının ilk 18 maddesi kabul edilirken AK Parti Isparta Milletvekili Recep Özel ve Konya Milletvekili Hasan Tüfekçi'nin verdiği önergelerle, ''yargı denetimi dışında kalan idari işlemlerden kişinin çalışma hayatını ve mesleki onurunu etkileyecek nitelikte olanlar bu kanun kapsamına dahildir'' hükmü tasarıya eklendi. Böylece yargı denetimi dışında olan YAŞ, Hakim ve Savcılar Yüksek Kurulu ve Cumhurbaşkanlığı kararları da bilgi edinme hakkı kapsamına alındı. 
     Özel ve Tüfekçi'nin verdiği bir başka önerge ile de sivil ve askeri istihbarat birimlerinin görev ve faaliyetlerine ilişkin bilgi veya belgeler, kişinin çalışma hayatını veya mesleki onurunu etkileyecek nitelikte ise başvuru sahibine verilecek. 
     
</TEXT>
</DOC>
