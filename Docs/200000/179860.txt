<DOC>
<DOCNO> 179860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur36.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK hakkında suç duyurusu... 
</HEADLINE>
<TEXT>

     İzmir Barosu avukatlarından ve TRT Genel Müdürlüğü için aday adayı olan Hüseyin Durdu, RTÜK'ün ''aday belirlemesinde keyfi davranarak görevini kötüye kullandığı'' iddiasıyla savcılığa suç duyurusunda bulundu. 
     Ankara Cumhuriyet Başsavcılığı'na gönderilmek üzere İzmir Cumhuriyet Başsavcılığı'na suç duyurusunda bulunan Avukat Durdu, İzmir Adliyesi önünde basın açıklaması yaptı. 
     Boş bulunan TRT Genel Müdürlüğü için 114 kişinin başvuruda bulunduğunu, bunlar arasında kendisinin de olduğunu kaydeden Durdu, ''oysaki bu seçimde RTÜK'ün keyfiliği esas alarak aday belirlediğini ve bu nedenle görevini kötüye kullandığını'' öne sürdü. 
     Durdu, şunları söyledi 
     ''RTÜK 28 Ağustos 2003 tarihinde toplanarak, 114 aday adayı arasında üç aday belirleyerek Bakanlar Kurulu'na bildirmişlerdir. Aday saptamasında liyakat aranmamıştır. Kendi siyasi görüşlerine ya da siyasi hükümetin direktiflerine uygun olan kişileri seçmiş ve Bakanlar Kurulu'na bildirmiştir. Başvuruda bulunan aday adaylarının dosyaları incelendiğinde, önemli sayıda kişilerin, liyakat bakımından, seçilen kişilerin önünde oldukları, yapılacak bilirkişi kurulu incelemesiyle açıkça anlaşılacaktır.'' Durdu, RTÜK'ün tarafsızlık ilkesini çiğnediğini, adam kayırma temelinde aday tespiti yapıldığını, bu nedenle görevlerinin kötüye kullanıldığını belirterek, cezalandırılmaları için dava açılmasını istediğini söyledi. 
     Avukat Durdu, dilekçesini savcılığa sundu. 
     
</TEXT>
</DOC>
