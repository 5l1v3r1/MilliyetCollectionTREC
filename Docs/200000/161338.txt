<DOC>
<DOCNO> 161338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/ekonomi/eko07.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’den Merkez Bankası’na tehdit 
</HEADLINE>
<TEXT>

AKP Genel Başkan Yardımcısı Canikli, Merkez Bankası’nın ülke menfaatlerine ters politikaları sürerse TBMM üzerine düşeni yapar, ama böyle bir kanun değişikliğini uygun görmüyoruz’ dedi 
     İSTANBUL Mİlliyet 

     AKP Genel Başkan Yardımcısı Nurettin Canikli, doların bugünkü seviyesinin ülkenin kabul edebileceği bir seviye olmadığını söyledi. Fatih Üniversitesi’nde, "Türkiye’de Ekonomik Göstergeler ve Değişim" konulu konferans veren Canikli, Merkez Bankası’nın kura müdahale etmemesini eleştirdi. 
     
     1 - 2 milyar dolar almalı’ 
     Canikli, şöyle dedi "TOBB’dan Koç Grubu’na kadar herkes Merkez Bankası’nın politikalarını eleştiriyor. Merkez Bankası’nın doğrudan müdahale ederek, dövizin fiyatının bu kadar düşmesine engel olması, doların fiyatını en kısa zamanda, gerekiyorsa 1 - 2 milyar dolar satın alarak yükseltmesi lazım. Hükümetin müdahale yetkisi yok, ama Merkez Bankası da bağımsızlığını ülke menfaatleri aleyhine kullanamaz." 
     
     Görev almamalıydı’ 
     Merkez Bankası Başkanı Süreyya Serdengeçti’yi eleştiren Canikli, "Şubat krizinde para politikalarını yürüten bir insanın terfi ettirilerek bu görevi sürdürmesi zaten yanlıştır. Onun da bu görevi kabul etmemesi gerekirdi" dedi. Canikli, öğrencilerin "Hükümet, Merkez Bankası ile ilgili bir yasa değişikliği düşünüyor mu " sorusuna bu konunun zaten kırılgan olan ekonomiye büyük zarar verebileceği yanıtını vererek, "Eğer Merkez Bankası’nın ülke menfaatlerine ters düşen politikaları devam ederse TBMM üzerine düşeni yapar, ama böyle bir kanun değişikliğini uygun görmüyoruz" dedi. 
     

</TEXT>
</DOC>
