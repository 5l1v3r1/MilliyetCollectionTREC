<DOC>
<DOCNO> 181358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/dunya/adun.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'a 'go' dedi 
</HEADLINE>
<TEXT>

   ABD Dışişleri Bakanlığı Kıbrıs Özel Koordinatörü Weston, Kıbrıs Türk muhalefetinin KKTC'deki aralık seçimleri için Türkiye'den seçmen getirileceği yönündeki kaygılarını paylaştığını söyledi 
      DIŞ HABERLER SERVİSİ 

   
   ABD, KKTC Cumhurbaşkanı Rauf Denktaş'ın gitmesi yönünde ağırlık koymaya başladığının işaretini verdi. 
   ABD Dışişleri Bakanlığı Kıbrıs Özel Koordinatörü Thomas Weston, sonuçsuz kalan BM çözüm planına tam destek vermeye devam ettiklerini belirterek, KKTC'de aralık ayında yapılacak seçimlerde Türkiye'den seçmen getirileceği yolundaki endişeleri paylaştığını söyledi. Weston, bu sözleriyle, seçimden Denktaş yanlılarının galip çıkması halinde seçimlerin şaibeli olacağını ima etmiş oldu. 
   Kıbrıs konusunda görüşmeler yapmak için 10 günlüğüne Avrupa'ya gelen Weston, İtalya'nın başkenti Roma'da yaptığı açıklamada, KKTC'deki 3 muhalif partinin BM'nin Kıbrıs planına destek vermesinden memnun olduğunu söyledi. 
   KKTC muhalefetinin, "Aralıktaki seçimlerde sonuçları etkilemek için Türkiye'den seçmenler getirilmesinden endişe ediyoruz" şeklindeki açıklamalarına atıfta bulunarak kendisinin de benzer kaygıları taşıdığını ifade eden Weston, Washington'un seçimler öncesinde Kıbrıs'taki durumu yakından izlediğini, adil ve demokratik olmayan herhangi bir durumun kendilerini kaygıya iteceğini belirtti. 
   
   Çözüm potansiyeli arttı 
   Weston, KKTC siyasi arenasında, BM planını onaylayan halkın desteklediği muhalefet partilerinin birleşmesi gibi yeni gelişmeler olduğunu belirterek, bunun Kıbrıs Rum Kesimi'nin 1 Mayıs 2004'te AB'ye katılımından önce, 30 yıllık Kıbrıs sorununun çözümü için yeni potansiyel oluşturduğunu öne sürdü. 
   KKTC'deki 3 siyasi grubun kısa süre önce ortak platform oluşturarak BM planına destek vermesinden memnuniyet duyduğunu belirten Weston, KKTC'li muhalif liderlerle kendi görüşleri arasında çok güçlü benzerlik olduğunu ifade etti, Kıbrıs sorununda aynı görüşleri paylaşmaktan çok memnun olduğunu bildirdi. 
   
   Muhalefetle bağlantılı 
   Amerikalı temsilci, ABD'nin, KKTC'de işbirliği protokolü imzalayan Barış ve Demokrasi Hareketi BDH , Cumhuriyetçi Türk Partisi - Birleşik Güçler CTP ve Çözüm ve AB Partisi'nin ÇABP liderleri Mustafa Akıncı, Mehmet Ali Talat ve Ali Erel ile bağlantı içinde olacağını söyledi. 
   Üç parti, "seçim sonrasında ilk adım olarak, Cumhurbaşkanı Rauf Denktaş'ın görüşmecilik görevine son vererek, yeni bir görüşmeci heyeti atayacağını" bildirmişti. Üç partinin başkanları, seçim sürecinde ve sonrasında "Çözüm ve Avrupa Birliği" üyeliği hedefi doğrultusunda işbirliği ve olası koalisyon oluşumuna yönelik 7 maddelik bir protokol imzaladı. 
   
   
   
</TEXT>
</DOC>
