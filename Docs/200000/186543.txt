<DOC>
<DOCNO> 186543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/spo01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey Sergen için 
</HEADLINE>
<TEXT>

   Beşiktaşlı futbolcular, Elazığ karşısında atacağı golleri, bugün 32 yaşına basan futbolcuya armağan edecek 
      
   SERGEN Yalçın, Elazığspor maçında doğum gününü kutlayacak. 32 yaşına basacak futbolcu için karşılaşma öncesinde pasta kesilecek. Kaptan Tayfur, son haftaların flaş ismi Sergen'e en iyi doğum günü hediyesini vereceklerini belirterek, "Bu maçta oynasın oynamasın, gol atsın atmasın fark etmeyecek. Çünkü tüm golleri Sergen'e armağan edeceğiz" ifadesini kullandı. 
   İSPANYA'DA El Mundo Deportivo gazetesinin düzenlediği ankette de Sergen "Avrupa'da haftanın yıldızı" seçildi. Gazete, Beşiktaşlı futbolcu için, "Geçmişini arayan yıldız" tanımlamasını yaparken, başarılı oyuncunun Türkiye'de bir dönemin en büyük futbolculardan biri olduğunu, zaman zaman kaybolan bu yıldızın Chelsea karşısında yeniden sahneye çıktığını belirtti. 
   
   Lucescu endişeli    BEŞİKTAŞ Teknik Direktörü Mircea Lucescu, futbolcularıyla yaptığı toplantıda gündüz maçları, Şampiyonlar Ligi rehaveti ve sahanın zemini konusunda uyarıda bulundu. Chelsea karşılaşmasının geride kaldığını vurgulayan Rumen teknik adam, "Üç puan alıp önümüze bakmak istiyorum, bu nedenle hata istemiyorum" uyarısında bulundu. 
   CORDOBA'NIN yokluğunda kaleye geçecek olan Ramazan, sorun yaşanmayacağını söyledi. Bu arada Beşiktaş, karşılaşma için özel uçakla bu kente gitti. Havalimanının yeterli olmaması yüzünden, küçük uçakla gidilince, birçok yönetici, taraftar ve basın mensubu kente ulaşamadı. Öte yandan Menajer Sinan Engin, İlhan Mansız'a destek verilmesini istedi. 
   
   
</TEXT>
</DOC>
