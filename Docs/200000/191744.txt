<DOC>
<DOCNO> 191744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yasam/ayas.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm, alevle geldi 
</HEADLINE>
<TEXT>

   Kaliforniya'nın pek çok bölgesini küle çeviren orman yangınlarında en az 13 kişi ölürken, 600 ev yandı 
      DIŞ HABERLER SERVİSİ 
   
   ABD'nin Kaliforniya eyaletindeki orman yangınları, şimdiye kadar en az 13 kişinin ölümüne, 600 evin de kül olmasına neden oldu. 
   Bazı yerlerde halk, birkaç dakikalık farkla korkunç alevlerden kaçıp kurtuldu. San Diego'da ise alevlerden kaçmak isteyen bir çift, otomobillerinin tutuşması sonucu yandı. 
   Yetkililer, 10 farklı yerde süren yangının 160 bin hektarlık orman alanını etkisi altına aldığını, kuru ve rüzg rlı havanın yangının kontrol edilmesini güçleştirdiğini belirttiler. 
   
   30 bin ev tehlikede 
   Yangının milyonlarca dolarlık zarara yol açtığını ifade eden yetkililer, halen yerleşim bölgelerine doğru ilerleme eğilimi gösteren alevlerin, 30 bin evi tehdit ettiğini söyledi. Yangın yüzünden gökyüzüne yükselen yoğun duman ve alevler, bölgedeki hava trafiğini de olumsuz etkiliyor. Meteoroloji yetkilileri, bölgede 24 saat içinde yağış beklenmediğini bildirdi. Yangının tehdit ettiği yerleşim birimlerinde sanatsal ve sportif etkinlikler de başka kentlere kaydırıldı. 
   
   Olağanüstü hal ilan edildi 
   Kaliforniya Valisi Gray Davis, Los Angeles kentinin kuzeyi ve doğusundaki Ventura ve San Bernardino ilçelerinde olağanüstü hal ilan etti Los Angeles ve San Diego ilçelerinde de olağanüstü hal ilan etmeye hazırlanıyor. San Diego'da okullar tatil edilirken, yangınla mücadele eden itfaiye birimlerinin kullanması için halktan el altında büyük su stokları bulundurmaları talep edildi. Vali Gray, ABD Başkanı George W. Bush'tan eyaletteki orman yangınlarının "büyük doğa felaketi" kapsamına dahil olduğunu ilan etmesini istedi. 
   
   
</TEXT>
</DOC>
