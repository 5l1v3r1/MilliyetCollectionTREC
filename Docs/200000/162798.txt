<DOC>
<DOCNO> 162798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur19.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Üniversitesi'ne yeni dekan... 
</HEADLINE>
<TEXT>

     Sabancı Üniversitesi Yönetim Bilimleri Fakültesi Dekanlığı'na Prof. Dr. Nakiye Avdan Boyacıgiller atandı. 
     Yapılan açıklamada, Sabancı Üniversitesi'nin beyin göçünü tersine çevirmek amacıyla yurtdışında görev yapan birçok öğretim üyesini bünyesine kattığı belirtildi. 
     Son olarak üniversitenin Yönetim Bilimleri Fakültesi Dekanlığı'na uzun yıllar yurtdışında öğretim üyesi olarak görev yapan Prof. Dr. Nakiye Avdan Boyacıgiller'in atandığı belirtilen açıklamada, kendisinin özellikle ''kültürlerarası yöntem sorunları'' konusundaki çalışmalarıyla tanındığı ifade edildi. 
     
     PROF. DR. NAKİYE AVDAN BOYACIGİLLER 
     Boğaziçi Üniversitesi'nden mezun olduktan sonra yüksek lisans derecesini UCLA'den alan Boyacıgiller, doktorasını University of California, Berkeley'de örgütsel davranış ve endüstriyel ilişkiler konusunda yaptı. 
     1995 yılında, dünya çapında yöneticilik alanında en önde gelen akademik kuruluş olan Academy of Management'ın International Management Bölümü'nün başkanlığını ve 1998 yılında da Türkiye'de yapılan The Western Academy of Management'in 5. Uluslararası konferansının koordinatörlüğünü yapan Prof. Dr. Boyacıgiller, 2002 yılında iki yıllık bir dönem için Academy of International Business'ın Başkan yardımcılığına seçildi. 
     Prof. Dr. Boyacıgiller, 17 yıl San Jose State University'nde öğretim üyesi olarak çalıştı. Bu süre içinde birçok ödüller aldı. Aldığı ödüller arasında The Dean's ''Faculty Excellence'' ödülü ve ''College of Business Outstanding Undergraduate Professor'' ödülü de bulunan Boyacıgiller, 2002'de ''Universitywide Outstanding Professor'' ödülü finalisti oldu. 
     Prof. Dr. Boyacıgiller ayrıca, Haas School of Business, UC Berkeley, the Anderson School at UCLA, the Stockholm School of Economics, Bilkent Üniversitesi ve Boğaziçi Üniversitesi'nde öğretim üyeliği yaptı. 
     
</TEXT>
</DOC>
