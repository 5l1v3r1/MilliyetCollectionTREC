<DOC>
<DOCNO> 167380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur37.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatile çıkmadan 'kalbinizi' tanıyın... 
</HEADLINE>
<TEXT>

     Alkol ve bilinçsiz spor gibi kalbi zorlayacak aktivitelerin yapıldığı tatile çıkmadan önce kötü süprizler yaşamamak için, kalp başta olmak üzere sağlık kontrolünden geçmek gerekiyor. 
     Türk Kalp Vakfı Başkanı Çetin Yıldırımakın, günümüzde en ciddi sağlık problemleri arasında yer alan kalp hastalıklarının önlenmesi için uygun yaşam biçimlerinin seçiminde dikkatli olmak gerektiğini bildirdi. 
     Bu amaçla kalp rahatsızlıklarını tetikleyici unsurların başında gelen stresten uzak durulmasının önemini vurgulayan Yıldırımakın, yaşam kalitesinin artırılması için düşük yağlı diyet, düzenli egzersiz, sigarasız yaşam ve ideal vücut ağırlıklarının korunmasını önerdi. 
     Yıldırımakın, hava sıcaklıklarının sağlık problemleri bulunan kişiler için risk taşıyacak ölçüde arttığı son günlerde, özellikle kalp hastalarının yaşamsal öneme sahip bazı konularda çok dikkatli olmaları gerektiğini anlattı. 
     Toplumda, kalp krizi riskini erkeklere oranla daha fazla yaşayan kadınlar başta olmak üzere, hemen herkesin tatile çıkmadan önce kalbini kontrol ettirmesini isteyen Yıldırımakın, şunları söyledi 
     ''Türk halkının önemli bir kısmı hiç spor yapmıyor. Özellikle kış aylarında spor, kimsenin aklına bile gelmiyor. Bu nedenle sürekli ağır yiyeceklerle beslenen ve iş faaliyetleri dışında hareket etmeyen vücut, kalp krizi riskiyle karşı karşıya getiriliyor. Çok sayıda kişi, yılda bir kez çıktığı tatilde sağlıklı yaşam için tüm yasakları delerek, birçok konuda ölçüyü kaçırıyor. Hiç yapmadığı sporları yapmaya çalışıyor. Stres atmak ve eğlenmek için alkollü içkide dozu, kapasitesinin üzerine çıkarıyor.'' 
     
     BİLİNÇSİZ SPOR, KALBİN DÜŞMANI 

     Vakıf Başkanı Yıldırımakın, vücuda, alışık olmadığı sporla birden ve aşırı yüklenilmesinin, en fazla kalbi zorlayacağını kaydetti. 
     Bazı kişilerin, kendinde hiçbir sağlık sorunu olmadığını düşünerek, tatilde adeta yiyecek içine gömüldüğünü ve kaldıramayacağı sporlarla uğraştığını ifade eden Yıldırımakın, bu tür kişilerin ölümle ve tedavisi mümkün olmayan hastalıklarla karşı karşıya geldiğini kaydetti. 
     Çetin Yıldırımakın, bu nedenle tatile çıkmadan önce sağlık kontrolünden geçmenin büyük önem taşıdığını belirterek, ''Özellikle herkes kalbini bilmeli ve iyice tanımalıdır. Kontrolden sonra alınan sonuca göre, yemek ve alkol dozu belirlenmelidir. Doktorun tavsiyesi dışında sporla uğraşılmamalıdır'' dedi. 
     
</TEXT>
</DOC>
