<DOC>
<DOCNO> 192329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/ekonomi/eko01.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Krediye Meclis onayı isteyecekler 
</HEADLINE>
<TEXT>

   Dışişleri Bakanı Gül, 8.5 milyar dolarlık ABD kredisiyle ilgili anlaşmanın onay için Meclis'e gelmesi gerektiğini söyledi 
      EKONOMİ SERVİSİ 
   
   Dışişleri Bakanı Abdullah Gül, kullanım şartlarından birinin Kuzey Irak'a Türk askerinin girmemesi olan 8.5 milyar dolarlık ABD kredisiyle ilgili anlaşmanın Meclis'in onayına sunulacağını söyledi. Gül, bu konudaki bir soru üzerine, "Bildiğim kadarıyla bir seneyi geçen bir anlaşmanın Meclis'e gelmesi gerekiyor" dedi. 
   Daha önce hükümet yetkilileri, imzanın ardından kredi anlaşmasının Meclis'e gelip gelmeyeceği tartışmaları sırasında buna gerek olmadığını söylemişti. 
   Kredinin kullanımı özellikle Kuzey Irak şartı nedeniyle tartışma konusu olmuştu. Askerlerin de bu şartta kredi kullanımına sıcak bakmadığı biliniyor. 
   ABD tarafıyla sağlanan mutabakata göre kredinin ilk dilimi önümüzdeki iki ay içinde çekilecek. Ancak kredinin kullanım takvimi önşart özelliği göstermediği için hükümet esnek davranma imk nına sahip bulunuyor. Amerikan kredisiyle ilgili anlaşmada 8.5 milyar doların eşit dört taksitte ve 6 ay arayla kullanılabileceği hükmü var. Anlaşmanın geçerlilik süresi Amerikan bütçeleme sistemi nedeniyle Eylül 2005 olarak tanımlandı. Buna göre kredinin çekilişlerine başlamak için hükümetin 2004 Mart sonuna kadar vakti bulunuyor. 
   
   ABD 'Kredi hazır' diyor    Devlet Bakanı Ali Babacan'ın önceki gün ABD Hazine Bakanı John Snow ve ABD Merkez Bankası Başkanı Alan Greenspan ile yaptığı görüşmede, ABD tarafının 8.5 milyar dolarlık krediyi vermek için her an hazır olduklarını ifade ettikleri öğrenildi. Görüşme talebinin ABD tarafından geldiği toplantıda, Türk ekonomisindeki son gelişmeler anlatıldı. Bu arada Babacan Irak'taki durumla ilgili bir soruyu, "Irak'taki durum giderek kontrolden çıkacak gibi görünüyor. Bu nedenle Amerikalılar'ın uluslararası desteğe ihtiyaçları olacak" diye yanıtladı. 
   
   
</TEXT>
</DOC>
