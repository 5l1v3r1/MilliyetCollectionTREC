<DOC>
<DOCNO> 162257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko23.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank'ın yılsonu dolar kuru tahmini 1 milyon 400 bin lira 
</HEADLINE>
<TEXT>

     HSBC Bank A.Ş. Genel Müdürü Piraye Antika, yılsonu dolar kuru tahminlerinin 1 milyon 400 bin lira civarında olduğunu söyledi. 
     HSBC Bank'ın kredi kartı ve Advantage Card özelliklerine yeni fonksiyonlar ekleyerek tek bir kartta birleştirdiği ürünü HSBC Advantage Kredi Kartı düzenlenen basın toplantıyla kamuoyuna tanıtıldı. 
     Tanıtımın ardından soruları yanıtlayan Antika, Merkez Bankası ile hükümet arasındaki diyalogu nasıl değerlendirdiğinin sorulması üzerine, ''Merkez Bankası'na kesinlikle müdahale edilmemesi gerektiğini düşünüyorum. Son derece yetkin, olayları çok yakından izleyen ve kendine fiyat istikrarını ve enflasyonu düşürmeyi düstur edinmiş bir Merkez Bankamız var. Dolayısıyla gereğini de yaptıklarına inanıyorum. Gelişmeleri izliyoruz ve şimdiye kadar da sanıyorum çok büyük bir sorun yok Merkez Bankası ile hükümet arasında'' karşılığını verdi. 
     Piraye Antika, faiz indirimi sonrasında dövizin düşüş trendinin sürdüğü ve bunun kendisini kaygılandırıp kaygılandırmadığını soran bir gazeteciye, şu yanıtı verdi 
     ''Hayır, bana kesinlikle kaygı vermiyor. Doların fiyatı piyasada belirlenen diğer fiyatlar gibi arz ve talebin kesiştiği yerde belirleniyor. Ben suni önlemlerle tutulması ya da çıkarılması gibi konulara inanmıyorum. Serbest piyasaya inanıyorum, nasıl çıkarken normal karşıladıysak şimdi de normal karşılamamız lazım. Türkiye'de kurumlar ve gerçek kişiler şu anda tercihlerini dövizden Türk Lirası'na yöneltmiş durumdalar. Aslında bu bizim para politikamız açısından da uzun vadede memnuniyet verici bir gelişme. Kendi paramıza güven oluşmuş durumda. Şu anda bir değişim yaşanıyor yatırımcının tercihleri açısından.'' Antika, yılsonu dolar tahminlerine ilişkin olarak da, ''Yılsonu dolar kuru tahminimiz 1 milyon 400 bin lira civarında gibi bir yerlerde... Sanıyorum oralarda olacak ama söylediğim gibi bu hep hareket eden bir hedef. Biz tek hedefe bağlı kalarak plan yapmıyoruz'' dedi. 
     Yeni ekonomik kriz beklentisine ilişkin bir soruya da HSBC Bank Genel Müdürü Piraye Antika, ''Yeni bir kriz beklentisinde olanların adedi fazla olsa döviz bu kadar düşmezdi diye düşünüyorum'' yanıtı verdi. 
     Piraye Antika, faiz tahminlerine ilişkin sorular üzerine faiz beklentisinin enflasyonla ilgili olduğunu belirterek, şöyle konuştu 
     ''Burada esas soru, faizin düştüğü gibi çıkabileceği de bir ortama hazır mıyız Yani izin verilecek mi Faizler düşebildiği gibi çıkabilir de mi Türkiye'de Bunu tartışmamız lazım. Bence Merkez Bankası faizi indirmekte de çıkarmakta da ekonomik gelişmelere göre serbest olmalı.'' Antika, yeni bir faiz indirimi beklemediğini de bildirdi. 
     
     SANAYİCİ HENÜZ TL'YE DÖNMEDİ 

     Bir gazetecinin Merkez Bankası'nın faiz indirimi sonrasında bankaların mevduat hesaplarına uyguladıkların faiz oranlarını aşağı çektiğini ve bunun ticari kredi faiz oranlarına nasıl yansıyacağını sorması üzerine şu yanıtı verdi 
     ''Türkiye'de ticari krediler istisnalar dışında genelde döviz cinsinden alınıyor. Türk Lirası faizin nereye gittiğiyle sanayicinin hangi oranlarda kredi kullandığı çok birbiriyle ilintili değil. Ya dövize endeksli ya da direkt döviz cinsinden kullanıyor orta ve büyük ölçekli kurumlar. Sadece hemen hemen tüketici kredileri Türk Lirası olarak kullanılıyor. Bu da üzerinde önemle durulması gereken noktalardan biri. Yani yatırımcımız Türk Lirası'na dönmüş ama kredi kullanan sanayicimiz henüz Türk Lirası'nı seçmiş değil, çok uzun yıllardır böyle. TL faiz oranlarında herhangi bir işi yönetmek çok çok zordur o dalgalanmalarda... Ve tarihsel olarak da döviz borçlanmak hep daha ucuz olmuştur, bu yüzden zaten açık pozisyonlar açılmış... Sanayicimiz de hep döviz cinsinden borçlanmış, dolayısıyla Türk Lirası faizlerindeki düşme direkt büyümeyi ve sanayicinin kredi maliyetlerini maalesef etkilemiyor.'' 
     
     HSBC ADVANTAGE CARD 

     Piraye Antika, yeni HSBC Advantage Kredi Kartı hakkında bilgi verirken de, kartın HSBC'nin bireysel bankacılıktaki konumunu pekiştirecek güçte bir ürün olduğunu vurguladı. 
     Antika, ''Kart sahiplerinin tüm ihtiyaçlarını karşılayacak olan bu kart HSBC'nin üstün hizmet anlayışı ile birleşince iki markanın toplamından daha fazla değer yaratacak. Hedefimiz ise tüm HSBC ve Advantage müşterilerinin tam memnuniyeti'' diye konuştu. 
     HSBC Bank A.Ş. Kart Yönetimi Grup Başkanı Fazıl Bener ise 2003 yılı sonuna kadar Advantage Card sahiplerine HSBC Advantage Kredi Kartı'nın ulaştırılacağını ama karta daha erken sahip olmak isteyenlerin 444 0 111 numaları çağrı merkezine başvurabileceklerini anlattı. 
     Yeni HSBC Advantage Kredi Kartı, kredi kartı ve taksitlendirme özelliği için tek bir ekstre ve ortak ödül puan sistemine sahip. Buna göre yeni kart, taksitli olsun veya olmasın tüm alışverişlerde toplanan ödül puanları 6.000'e yakın üye kuruluşta nakit olarak değerlendirme olanağı sunuyor. 
     Ayrıca kart sahipleri, diledikleri zaman puanlarını MilPuan'a çevirip istediği havayolu şirketinden ücretsiz bilet alabilecekler. 

     
</TEXT>
</DOC>
