<DOC>
<DOCNO> 156308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/spor/spo15.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

İran’a ders      İRAN Futbol Federasyonu’nun davetlisi olarak Tahran’da bulunan Futbol Federasyonu Başkanı Haluk Ulusoy bugün Türkiye’ye dönecek. Orhan Saka, Metin Kazancıoğlu, Milli Takım Teknik Direktörü Şenol Güneş, Antrenör Ünal Karaman’ın yanı sıra Menajer Can Çobanoğlu ile birlikte dört gündür Tahran’da bulunan Başkan Ulusoy, İran Futbol Federasyonu’nun yeniden yapılanması konusunda brifing verdi. 
     
Bayrak skandalı      2. Avrupa Bayanlar Boks Şampiyonası’nda bayrak skandalı yaşandı. Macaristan’ın Pecs kentindeki salona, Türk bayrağı yerine Cezayir bayrağı asılınca Kafile Başkanı Yılmaz Durgun devreye girdi. Durgun’un uyarısına rağmen bayrak değiştirilmeyince, Türk takımı şampiyonadan çekileceğini bildirdi. Bunun üzerine Türk bayrağı apar topar asıldı. Kıymet Karpuzoğlu, Polonyalı, Sümeyra Kaya, Yunan, Meryem Zeybek Beyaz Rus rakiplerini yenerken, Seda Duygu Aygün de İtalyan’a yenildi. 
     
Alışkanlık işte      FORMULA 1’İN ünlü Kolombiyalı pilotu Juan Pablo Montoya’nın ehliyetine, aşırı hız yaptığı gerekçesiyle Fransız polisi tarafından el konuldu. 204 kilometre hızla giden ve 1000 Euro para cezası kesilen Montoya’nın iki ay trafikten men edileceği bildirildi. 
     
Ataman ayrılıyor      İTALYA 1. Basketbol Ligi takımlarından Siena’yı iki yıldır çalıştıran Antrenör Ergin Ataman, Siena’dan ayrılmaya hazırlanıyor. 2004 sonuna kadar anlaşması bulunan Ataman’ın gelecek sezon Kinder Bologna veya Skipper Bologna takımlarından birinin başına geçeceği iddia ediliyor. 
     
Milliler Danimarka’da      DANİMARKA ile yarın özel bir maç yapacak 20 Yaşaltı Genç Milli Futbol Takımı, Raşit Çetiner yönetiminde bu ülkeye gitti. Aalborg Stadı’ndaki karşılaşma 18.30’ da başlayacak. 
     
Tarih öldü      YENİ Zelanda’nın olimpiyatlarda yarışan en yaşlı sporcusu unvanına sahip Stan Lay, 96 yaşında öldü. 1928 Amsterdam Olimpiyatları’nda erkekler cirit atmada yarışan Lay, 2 yıl sonra Kanada’da yapılan Empire Oyunları’nda yine bu dalda altın madalya kazanmıştı. 
     
Mavi Kupa heyecanı      BASKETBOL Federasyonu ile Üniversiteler Spor Federasyonu’nun işbirliğiyle, yapılan Mavi Kupa şenliğinde 8 maç oynandı. İTÜ Ayazağa kampüsünde bugün maçlara devam edilecek. 
     
     Sonuçlar 
     Boğaziçi - İstanbul Kültür 51 - 22 
     İTÜ - Beykent 87 - 45 
     Fatih - Bahçeşehir 80 - 58 
     İstanbul - Maltepe 142 - 86 
     Marmara - Koç 96 - 74 
     Mimar Sinan - Yıldız Teknik 101-64 
     Sabancı - Yeditepe 83 - 89 
     Işık - İstanbul Bilgi 52 - 93 
     

</TEXT>
</DOC>
