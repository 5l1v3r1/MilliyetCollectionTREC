<DOC>
<DOCNO> 174131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy04.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin PKK'lı eve dönüş hazırlığında 
</HEADLINE>
<TEXT>

   Süleymaniye'de iki PKK'lı teslim oldu. Ankara'da bir kişi başvurdu. Van'da teslim olmak için 200-300 kişinin sınırda beklediği belirtildi 
      DOĞAN HABER AJANSI 

   
   Topluma Kazandırma Yasası'nın Resmi Gazete'de yayımlanmasının ardından dün Süleymaniye'de güvenlik güçlerine teslim olan iki PKK KADEK üyesi ile Ankara'da "yasadışı örgüte yardım ve yataklık etmek" suçundan 3 yıl 9 ay ağır hapis cezası alan bir kişi yasadan yararlanmak için başvurdu. 
   Süleymaniye'de teslim olan teröristlerden biri ilk sorgusu yapıldıktan sonra, yine Özel Kuvvetler'in bir timi tarafından Habur Sınır Kapısı'na getirilerek buradaki Özel Kuvvetlere teslim edildi. Diğer teröristin de bugün veya yarın Türkiye'ye getirilmesi bekleniyor. Bu iki teröristin verdiği bilgilere göre eve dönüş yasası, PKK içindeki alt kademedeki teröristler arasında olumlu karşılandı. Teslim olan teröristler, fırsatını bulan örgüt mensuplarının de kendileri gibi teslim olacaklarını belirterek, "Bizim gibi teslim olmak isteyen çok sayıda kişi var" dediği öğrenildi. 
   Ayrıca Türkiye'den PKK'ın baskısıyla göçettirilenlerin bulunduğu Kuzey Irak'taki, Mahmur Kampı'ndaki 10 bini aşkın Türk vatandaşının da gruplar halinde Türkiye'ye gelerek teslim olmaya hazırlandıkları öğrenildi. 
   İçişleri Bakanı Abdülkadir Aksu, "PKK - KADEK'in Kuzey Irak'ta 5 bine yakın adamı var. Bunların büyük kısmının yasadan yararlanacağını tahmin ediyoruz" dedi. Şırnak Vali Yardımcısı ve Habur Mülki İdare Amiri Resul Çelik ise, dün teslim olan iki teröristle ilgili işlemlere hemen başlandığını bildirdi. TCK'nın 169. maddesi uyarınca 3 yıl 9 ay ağır hapis cezasına çarptırılan C.E de, avukatı aracılığıyla yasadan yararlanmak için mahkemeye başvurdu. Mahkeme, mütalaa vermesi için dosyayı savcılığa verdi. Van Valisi Hikmet Tan da "Bize gelen duyumlara göre Van'da teslim olmak için 200 - 300 kadar kişi sınırda bekliyor" dedi. 
   
   Kırklarelililer tedirgin    Avrupa'dan gelecek teröristler için Gaziosmanpaşa Göçmen Misafirhanesi'ndeki hazırlıklar da tamamlandı. Örgüt mensuplarının burada uzun süre kalacağı duyumları ise halkı tedirgin etti. Kırklareli Valisi Ali Serindağ, toplu başvurular için düzenlenen merkezde işlemlerin 2 - 3 günde tamamlanacağını belirtirken, AKP Milletvekili Gökhan Sarıçam da "Burada sadece ön soruşturmalar yapılacak. Endişeler yersiz" dedi. 
   
   
</TEXT>
</DOC>
