<DOC>
<DOCNO> 168726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'i Philip Morris almak istiyor... 
</HEADLINE>
<TEXT>

     Amerikan sigara devi Philip Morris firmasının, Tekel'in özelleştirilmesiyle yakından ilgilendiği ve firmanın en üst düzey yöneticilerinin bu konuda New York'ta bulunan Maliye Bakanı Kemal Unakıtan ile özel bir görüşme yaptıkları bildirildi. 
     Marlboro sigaralarının da üreticisi olan Philip Morris'in Tekel'i 17 yıldır izlediği ve bu kez konuyla ciddi şekilde ilgilendiği belirtiliyor. 
     Unakıtan ile kendisine eşlik eden Özelleştirme İdaresi Başkanı Metin Kılcı ve Maliye Bakanlığı Bütçe ve Mali Kontrol Genel Müdür Yardımcısı Ahmet Kesik New York'ta, Citigroup tarafından organize edilen road show toplantılarında Amerikalı yatırımcılara, Türkiye'de özelleştirme kapsamında bulunan kuruluşlar ve Türk ekonomisi hakkında bilgi verdiler. 
     -İSTANBUL-BAĞDAT UÇAK SEFERLERİ- New York temaslarını tamamladıktan sonra Türkevi binasında bir basın toplantısı düzenleyen Unakıtan, ''İstanbul ile Bağdat arasında uçak seferlerinin başlatılmasını arzuladıklarını, bu konuda girişimde bulunduklarını ve cevap beklediklerini'' açıkladı. 
     ''Yaptığı temasların çok faydalı olduğunu ve zaman zaman tekrarlanacağını'' ifade eden Unakıtan ''Türkiye'de yatırım yapan stratejik kuruluşların temsilcileriyle bir araya geldiğini, bunlar arasında Pfizer, Colgate, Bechtel gibi firmaların bulunduğunu'' söyledi. 
     
     FAİZLER NE ZAMAN DÜŞECEK 

     ''Amerikalı yatırımcıların Türkiye'ye yönelik ilgileri artmış durumda. Daha önce Türkiye'nin çıkarttığı Eurobond'lardan alanlar şimdi hisse senetlerine de yatırım yapmayı düşünüyorlar'' diyen Unakıtan, ''Amerikalı yatırımcıların en çok sordukları sorunun faizler ne zaman düşecek olduğunu'' da söyledi. 
     ''Türk ekonomisine derinlik kazandırmanın yabancı sermayenin gelmesiyle mümkün olduğunu'' ifade eden Unakıtan, ''tek parti hükümetinin sağladığı istikrar ve ekonomik göstergelerdeki olumlu gelişmenin yabancı sermayeyi cezbettiğini'' sözlerine ekledi. 
     
     ENFLASYON MUHASEBESİ GETİRİLİYOR 

     ''Yabancı yatırımcının korunmak istediğini'' kaydeden bakan, '' bu bağlamda Enflasyon Muhasebesi Kanununu çıkartacaklarını ve Türkiye'ye döner dönmez bu yasa tasarısını imzalayarak meclise sevkedeceğini'' bildirdi. Unakıtan, ''yabancı yatırımcı böylece fiktif değil gerçek kazanç üzerinden işlem yapacak'' diye konuştu. 
     Unakıtan basın toplantısında''TL'nin değer kazandığını, Merkez Bankasının piyasadan günde 40 milyon dolar çektiğini ve rezervlerin 30 milyar dolara ulaştığını'' da ifade etti. 
     Bakan ve beraberindekiler bugün New York'tan Boston'a giderek yatırımcılarla toplantılarına devam edecekler. Cumartesi günü yeniden New York'a gelecek olan bakan Unakıtan ve beraberindekiler THY uçağıyla Türkiye'ye dönecekler. 
     
</TEXT>
</DOC>
