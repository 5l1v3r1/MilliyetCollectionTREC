<DOC>
<DOCNO> 177549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/aeko.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın cephaneliği 
</HEADLINE>
<TEXT>

   Cem ve Hakan Uzan kardeşlerin küçük bir cephanelik sahibi olduğu ortaya çıktı. Silaha meraklı kardeşlerden Hakan Uzan'ın 27, Cem Uzan'ın ise 5 silahı var. Uzanlar'ın ortak merak saldığı silahlardan Calico M - 950 İstanbul'da sadece beş kişide bulunuyor 
      ERDAL KILINÇ 
   
   Cem Uzan ile İmar Bankası soruşturması kapsamında aranan Hakan Uzan'ın toplam 32 ruhsatlı silahı olduğu ortaya çıktı. Bu silahlardan beş tanesi Cem Uzan'a ait. Küçük bir servet değerinde olduğu belirtilen 27 silah ise Hakan Uzan'ın üzerine kayıtlı görünüyor. 
   Uzan kardeşler hemen her markadan silaha sahip. Ortak tercih ettikleri silahların başında ise Beretta, Smith Wesson, Colt ve Calico marka silahlar geliyor. 
   
   Beretta tutkunu 
   Cem Uzan'ın beş silahından ikisi Beretta. Hakan Uzan da Beretta tutkunu. Tam beş tane ruhsatlı Beretta'sı var. Üç adet Colt, üç adet de Smith Wesson silahı olan Hakan Uzan'ın ayrıca dört tane de tüfeği bulunuyor. Tüfeklerden birisi ise suikast silahı olarak bilinen Winchester. 
   Uzan kardeşlerin Calico dışındaki tüm silahları taşıma ruhsatlı. Calico için ise ancak bulundurma ruhsatı verilebiliyor. 
   Cem Uzan'ın silahlarından üç tanesine Eminönü ilçesinden, birine Şişli, birine de Sarıyer'den ruhsat başvurusu yapılmış. 
   Hakan Uzan'ın tam 17 silahının ruhsatı Küçükçekmece ilçesinden. Beş silahına da İstanbul Emniyet Müdürlüğü'nden ruhsat alan Hakan Uzan, dört tüfeğinin ruhsat başvurusunu ise Üsküdar'dan yapmış. Hakan Uzan'ın Calico marka silahının ruhsat yeri ise Sarıyer. 
   
   Kaybettiğini bildirdi 
   Cem ve Hakan Uzan kardeşlerin ortak merak saldığı silahlardan olan Calico M - 950 İstanbul'da sadece beş kişide bulunuyor. 
   Ancak Cem Uzan'a ait Calico'nun ruhsat süresinin Mayıs 2002 tarihinde bittiği öğrenildi. Yeni müracaatta bulunmayan Cem Uzan, geçtiğimiz günlerde avukatları aracılığıyla Sarıyer Adliyesi'ne başvurarak "Calico" silahını kaybettiğini bildirmişti. 
   
   Silah incelemesi 
   Gelişmeler üzerine İstanbul Emniyet Müdürü Celalettin Cerrah'ın, Uzanlar'a ait silah dosyalarını incelemeye aldırdığı öğrenildi. 
   Calico M - 950 ilave parçalarla tüfeğe dönüşebiliyor. 9 mm'lik 50 ve 100 mermi atan iki tip şarjörü bulunuyor. 
   Öte yandan Uzan ailesinin Sakarya'ya bağlı Pamukova'daki çiftlik evi ile yat ve çeşitli işyerlerinde bulunan bazı silahların da ruhsatlarının bulunduğu belirtildi. 
   
   Toplam 32 silahları var    Cem Uzan'ın silahları ve ruhsat durumu 
   Colt taşıma ruhsatlı , iki Beretta taşıma , Calico bulundurma ruhsatlı, ancak ruhsat süresi uzatılmamış , Smith Wesson taşıma . 
   
   Hakan Uzan'ın silahları ve ruhsat durumu 
   Üç adet Colt taşıma ruhsatlı , Heckler Koch taşıma , beş adet Beretta taşıma , Walther taşıma , üç adet Smith Wesson taşıma , Astra taşıma , iki adet Desert Eagle taşıma , iki adet Sig Sauer taşıma , Winchester yivli tüfek , Remington yivli tüfek , Ruger Üsküdar'dan av teskeresiyle alınmış , F.I.G taşıma , Marlin yivli tüfek , Calico bulundurma , Glock taşıma Browning taşıma 
   
   
</TEXT>
</DOC>
