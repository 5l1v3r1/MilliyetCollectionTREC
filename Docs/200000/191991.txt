<DOC>
<DOCNO> 191991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun05.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, ABD'den 9 adet Seahawk almaya hazırlanıyor' 
</HEADLINE>
<TEXT>

     ABD savunma çevrelerinin dergisi Defense News, Türkiye'nin, Deniz Kuvvetleri Komutanlığı'nın ihtiyacı için, ABD'nin Sikorsky Aircraft firmasından 8 veya 9 adet S-70B Seahawk Deniz Şahini deniz savaş helikopteri almaya hazırlandığını yazdı. 
     Dergi, yaklaşık 375 milyon dolara mal olması beklenen projede, Türk yetkilileri ve Sikorsky şirketi arasında görüşmelerin hızla ilerlediğini ve gelecek aylarda anlaşmaya varılmasının beklendiğini kaydetti. 
     Türkiye'nin, projenin finansmanı için ağırlıklı olarak bu yıl başlarında aktif hale getirilen 324 milyon dolarlık ABD Eximbank kredisinden yararlanacağı belirtildi. Haberde, geri kalan 51 milyon doların, Savunma Sanayii Destekleme Fonu tarafından karşılanacağına işaret edildi. 
     Defense News, şirketle görüşmelerde halen ağırlıklı olarak fiyat üzerinde çalışıldığını ve mevcut finansman ile mümkünse 9, bu gerçekleşmezse 8 helikopterin alınacağını kaydetti. 
     Türkiye, daha önce de Seahawk helikopterlerinden 8 adet satın almıştı. Penguin ve Hellfire füzeleriyle donatılan ve en modern deniz savaş helikopteri olarak bilinen S-70B, firkateynler üzerine konuşlandırılabiliyor ve su üstü hedeflerin yanı sıra düşman denizaltılarına karşı etkili şekilde kullanılabiliyor. 
     
</TEXT>
</DOC>
