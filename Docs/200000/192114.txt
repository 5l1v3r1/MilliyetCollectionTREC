<DOC>
<DOCNO> 192114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/siyaset/asiy.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Laiklik karşıtlarına Çankaya'yı kapattı 
</HEADLINE>
<TEXT>

   Cumhurbaşkanı Sezer, Türkiye Cumhuriyeti'nin laik niteliğine tavır almak isteyenlere fırsat vermeyeceğini söyledi. Sezer, davetiye kriziyle ilgili olarak da, "Benim şahsi davetim değil. Devletin resepsiyonu" dedi... 
      
   Cumhuriyet resepsiyonu için hazırlanan farklı davetiyelerle tartışma yaratan Cumhurbaşkanı Ahmet Necdet Sezer, Türkiye Cumhuriyeti'nin laik niteliğine tavır almak isteyenlere fırsat vermeyeceğini, bu çizgisinin değişmeyeceğini söyledi. Sezer, davetiyeleri hazırlayan görevlilerin bazı hatalar yapmış olabileceğini de kaydetti. 
   Resepsiyona katılanları karşıladıktan sonra günlerdir süren suskunluğunu bozan Sezer, "Bu davet benim şahsi davetim değil. Devletin resepsiyonu" diyerek şöyle konuştu 
   
   Avrupa'dan örnekler 
   "Türkiye Cumhuriyeti'nin nitelikleri bellidir ve Anayasa'da yazılıdır. Türkiye Cumhuriyeti laik, demokratik, sosyal bir hukuk devletidir. Son zamanlarda çeşitli çevrelerde Türkiye Cumhuriyeti'nin laik niteliğine karşı tavır alınmak isteniyor. Bunlara fırsat vermem. Nitekim Almanya, Fransa cumhurbaşkanları da benim gibi önlemler aldı." 
   
   Bu bir çizgi 
   Sezer, Anayasa Mahkemesi üyesi Sacit Adalı'nın eşinin başının açık olmasına karşın eşsiz davet edildiğinin anımsatılması üzerine, "Davetiyeleri görevliler hazırladı, ben tek tek görmedim" yanıtını verdi. Kararının günlük olmadığını ve değişmeyeceğini vurgulayan Sezer, "Bundan sonrası için çizgi mi çizdiniz " sorusuna da "Doğru yorumluyorsunuz, bu bir çizgi" yanıtını verdi. 
   
   Sezer yüce kişilik 
   Genelkurmay Başkanı Orgeneral Hilmi Özkök, sorular üzerine "Cumhurbaşkanı her zaman doğrusunu yapar. Yüce bir kişiliktir. Kararları hakkında yorum yapmam yakışık almaz" derken, Başbakan Recep Tayyip Erdoğan şöyle konuştu 
   "Türk milleti olarak ne diyorsanız ben de onu diyorum. Gerilim istemiyoruz, toplum içinde kaynaşmamız lazım. Bunun gayreti içindeyiz. Arkadaşların büyük kısmı Meclis kapalı olduğu için illerinde valiliklerdeki resepsiyonlara katılıyor. Ankara milletvekilleri, yönetim kurulu üyeleri ve hükümet burada." 
   
   Siz ne hissederdiniz 
   "Cumhurbaşkanı ile görüşecek misiniz " sorusuna "İnşallah. Haftalık görüşmelerimiz oluyor, ama bu hafta olmaz. Kars'a gideceğim" yanıtını veren Erdoğan, eşi Emine Erdoğan'la ilgili sorular üzerine "Eşimin yerine kendinizi koysaydınız neler hissederdiniz, ona göre düşünün" demekle yetindi. 
   
   'Tebrik' iddiası 
   TSK komuta kademesinin farklı davetiyelerden sonradan haberdar olduğu, durumu öğrenince Sezer'e tebrik mesajları gönderdiği de resepsiyonda konuşulan konular arasındaydı. 
   
   Erdoğan Sezer'i güldürdü    Başbakan Erdoğan, Çankaya Köşkü'ne geldiğinde Sezer ve eşi davetlilerle el sıkışmaya başlamıştı. Erdoğan, öne geçmeyerek sırasını bekledi. Yanında AKP milletvekilleri Ömer Çelik ve Egemen Bağış olduğu halde Sezer çiftiyle el sıkışan Erdoğan'ın sürekli gülümsemesi dikkat çekti. Erdoğan, Sezer çiftinin yanından hemen ayrılmayarak gazetecilere poz vermeyi de ihmal etmedi. Erdoğan'ın bu havası Sezer'e de yansımış olacak ki, gün boyu gergin görünen Sezer de objektiflere gülümsedi. 
   
   Tek 'örtülü' davetli    Çankaya Köşkü'ndeki "türbansız" Cumhuriyet Bayramı resepsiyonunun tek başı örtülü konuğu, Pakistan askeri ataşesinin eşiydi. 
   Pakistanlı konuk ülkesinin geleneksel giysisini giyerken, başına saçlarını kısmen açık bırakan beyaz bir örtü örttü. 
   
   Sıcak buluşma    Çankaya Köşkü'nün konukları arasında DSP Genel Başkanı Bülent Ecevit ve eşi Rahşan Ecevit de vardı. Sezer ve Ecevit'in buluşması oldukça sıcak oldu. Sezer, Ecevit çiftine "Nasılsınız, sağlığınız yerinde mi " diyerek sağlık durumlarını sordu. 
   
   Kıbrıs şartı Erdoğan'ı kızdırdı    Başbakan Erdoğan, resepsiyonda İngiliz Büyükelçisi Peter Westmacott ve bazı AB ülkelerinin büyükelçileriyle sohbet ederken destek istedi. Erdoğan'ın, "Bir yıl kaldı" sözlerine Westmacott, "Kıbrıs çözülmeden olmaz" yanıtı verdi. Erdoğan da bunun üzerine kolundan tuttuğu Westmacott'a, "Bana numara yapma. Kopenhag kriterlerinde Kıbrıs yok. İpe un seriyorsunuz" dedi. AKP'li Egemen Bağış ise bu sözleri tercüme etmekte zorlanırken, "Nasrettin Hoca fıkrası"na atıf yaparak çevirmeyi tercih etti. Erdoğan, büyükelçilerin "Ramazan'da gelebilir misiniz " davetine de, "Sabah gider, iftarı orada yapıp gece döneriz" yanıtını verdi. 
   
   
   NOTLAR    Bir resepsiyon böyle geçti...    Cumhurbaşkanı Ahmet Necdet Sezer'in verdiği resepsiyona 300'den fazla AKP'li gelmedi. Eşlerinin başı açık olan ve eşli davet edilen bakanlar yalnız gelirken, 15 bakan ve 18 AKP'li milletvekili resepsiyonda hazır bulundu. AKP'li kadın vekiller Çankaya'da yoktu. Sezer ve Genelkurmay Başkanı Hilmi Özkök içki içmedi. İki garson gece boyunca su bardağıyla Sezer'i takip etti, Özkök de portakal suyu içti. Jandarma Genel Komutanı Orgeneral Şener Eruygur şampanyayı tercih etti. Davete 15 dakika geç gelen ve şampiyon sporcularla tek tek tanışan Erdoğan, "kickbox"u duyunca "Ne çok şey çıkmış", bilek güreşi şampiyonu bir kadın sporcuya da "Seninle bilek güreşine tutuşmayayım" dedi. İran Büyükelçiliği Müsteşarı Bijen İzade, Semra Sezer'le tokalaşmadı. Anayasa Mahkemesi Başkan Vekili Haşim Kılıç ve Sayıştay Başkanı Mehmet Damar resepsiyona katılmadı. Eski Başbakan Yıldırım Akbulut, Anayasa Mahkemesi üyesi eşi Samia Akbulut'la yerini aldı. DYP Genel Başkanı Mehmet Ağar, ANAP Genel Başkanı Ali Talip Özdemir ve BCP Genel Başkanı Mümtaz Sosyal, eşleriyle davete katıldı. MHP Genel Başkanı Devlet Bahçeli de Çankaya'ya gelenler arasındaydı. 1600 davetli arasında Yıldız Kenter, Nejat Uygur, Perran Kutman, Müzeyyen Senar, Tekin Akmansoy, Fikret Çallı, Ahmet - Necef Uğurlu da yer aldı. Ermeni Patriği Mesrob II ve Fener Rum Ortodoks Patriği Bartholomeos, geleneksel kıyafetleriyle davete katıldı. 
   
   
   
   
</TEXT>
</DOC>
