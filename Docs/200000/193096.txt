<DOC>
<DOCNO> 193096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo33.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata Aksu UEFA kuralları Süper Lig'de uygulanmalı 
</HEADLINE>
<TEXT>

     Futbol Federasyonu Başkanvekili Ata Aksu, futbolda şiddetin önlenmesi için mecliste hazırlanmakta olan kanunun, bir an önce çıkması gerektiğini söyledi. 
     Aksu, NTV'de yayınlanan ''Futbolda Şiddet'' konulu programda yaptığı açıklamada, yaşanan şiddet olaylarında yöneticilerin de katkısı olduğunu belirterek, ''Futboldaki şiddetin önlenmesi için kanunun süratle çıkması lazım'' dedi. 
     Programa telefonla katılan Uluslararası Spor Yazarları Birliği AIPS Başkanı Togay Bayatlı da futbolda şiddetin önlenmesi için en önemli şeyin kanunun meclisten çıkması olduğunu kaydederek, ''AK Parti'den bu kanunu bir an önce çıkartması için rica ediyoruz'' diye konuştu. 
     Bayatlı, maçlarda yanan meşalelere de değinerek, ''Bu meşaleler nereden geliyor Niçin kontrol edilmiyor Bunun araştırılması lazım. UEFA ve FIFA, meşaleler konusunda korkunç cezalar veriyor. Birinci Süper Lig'de de bunun uygulanması lazım. Ayrıca kulüplerin taraftarını eğitmesi gerekir'' diye konuştu. 
     Ankara Üniversitesi Hukuk Fakültesi öğretim üyelerinden Doç. Dr. Nadi Günal, yasanın çıkmasının tek başına yeterli olmadığını, uzun vadede aileye kadar inen eğitimin şart olduğunu belirtti. 
     Günal, kulüp yöneticilerinin doğrudan olmasa dahi taşkınlık yapan taraftarı olumsuz yönlendirdiğine dikkat çekti. 
     Nadi Günal, 1996 yılında hazırlanan Avrupa Sözleşmesi'nde statlarda olayların çıkmasını önlemek için alınması gereken önlemlerin tek tek sayıldığını belirterek, fanatik olmamak gerektiğini söyledi. 
     Galatasaray Kulübü İkinci Başkanı Ali Dürüst, taraftar iyi niyetli olmasa polisiye önlemlerle kalabalık bir topluluğu denetlemenin zorluğuna dikkat çekerek, dünyanın her tarafında takımı motive eden daha ateşli bir grubun varolduğunu ve bunların statlarda belli bölgelerde oturduğunu belirterek, ''Bu kaçınılmaz. Bu grupları suça teşvik etmemek lazım. Statlardaki düzenlemeyi iyi yapmak lazım. Emniyet güçlerinin yetkisi bir yere kadar. Kulüplerin özel güvenlik tutup stat içinde görevlendirme imkanı yok. Bunun için yasal düzenlemeler gerekiyor'' dedi. 
     Bu arada Aksu, Beşiktaş Kulübü Başkanı Serdar Bilgili'nin Beşiktaş taraftarı adına Fatih Terim'den özür dileyen açıklaması üzerine, ''Bilgili'nin, büyük başkan sıfatını şimdi hak ettiğini düşünüyorum'' diye konuştu. 
     
</TEXT>
</DOC>
