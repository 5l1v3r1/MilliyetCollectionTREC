<DOC>
<DOCNO> 178780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur23.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Tekrar Sezer'e göndereceğiz 
</HEADLINE>
<TEXT>

     Milli Eğitim Bakanı Hüseyin Çelik, Cumhurbaşkanı Ahmet Necdet Sezer'in yoksul öğrencilerin özel okullarda devlet tarafından okutulmasına ilişkin yasayı iade etmesiyle ilgili olarak, ''Yoksul öğrencilerin özel okullarda okumasıyla ilgili yasal düzenlemeyi yaptık, Sayın Sezer iade etti. Biz iade edilen yasayı tekrar çıkarıp Çankaya'ya göndereceğiz'' dedi. 
     Çelik, ''Sayın Cumhurbaşkanı'nın iade etmesi, bizim de yasayı aynen çıkararak tekrar sayın cumhurbaşkanımıza iade etmemiz, bir inatlaşma, kapışma değildir. öyle yorumlanmamalıdır'' diye konuştu. 
     Milli Eğitim Bakanı Çelik, MEB Şura Salonu'nda düzenlenen ''Toplam Kalite Yönetimi Paylaşım Toplantısı''ndan ayrılırken gazetecilerin sorularını yanıtladı. 
     Özel okullara bir taahhütname gönderdiklerini, bu okulların da ne kadar öğrenciyi ücretsiz okutabileceklerini bildirdiklerini belirten Çelik, ''Biz, de buna dayanarak öğrencilerimizi oraya göndereceğiz. Dolayısıyla bir problem yok'' dedi. 
     Çelik, yasanın şu anda özel okula gönderilecek öğrencilerle birebir ilgili olmadığını vurgulayarak, ''Bu çıkaracağımız yasa, Türk milli eğitim sisteminde özel okullardan hizmet satın alınmasını mümkün kılan bir yasadır'' diye konuştu. 
     Çelik, iade edilen yasayla ilgili bundan sonra ne yapacaklarının sorulması üzerine de, ''Biz yasal düzenlemeyi yaptık. Sayın Sezer iade etti. Biz, iade edilen yasayı tekrar çıkarıp Çankaya'ya göndereceğiz'' yanıtını verdi. 
     Milli Eğitim Bakanı Çelik, ''7 Eylül'den sonra öğrenciler belirlenip okullara başvurduktan sonra bir iptal başvurusu olursa ve bu yöndeki karar çıkarsa öğrenciler devlet okuluna geri mi dönecek '' şeklindeki soruyu da şöyle yanıtladı 
     ''Varsayım üzerine hareket etmiyoruz. Biz, yapılması gerekenleri yapıyoruz. Doğru olanı yapıyoruz. Doğruya karşı da dünyanın her tarafında dirençler vardır. Değişime karşı statüko direniyor. Ama, statükoyu aşmak zorundayız. Çünkü, biz Türkiye'nin çağdaş bir ülke olmasını, eğitimin çağdaş bir eğitim olmasını ancak dünyadaki değişim ihtiyacına uyarak temin edebiliriz. 
     Statik, durağan bir anlayışla bir yere varamayız. Bu yaptıklarımızın hiçbiri bizim yeni keşfettiğimiz gezegenler değil. Bunlar, dünyanın çağdaş, modern, kalkınmış ülkelerinin başarıyla uyguladığı projelerdir.'' Atılan hiçbir adımda art niyetin söz konusu olmadığını kaydeden Çelik, şöyle konuştu 
     ''Doğruda sebat etmek kararlılıktır. Bu, demokratik bir mücadeledir. Bir sivil toplum örgütü yaptığımızın yanlış olduğunu söyleyebilir, hatta mahkemeye de gidebilir, mahkeme de iptal de edebilir. Bizim hukukla cebelleşmek, kavga etmek gibi bir eğilimimiz yok. Sayın Cumhurbaşkanı, yasalardan ve anayasadan kaynaklanan bir yetkisini kullanarak yasayı iade etti. 
     Sayın Cumhurbaşkanı'nın bize iade etmesi, bizim de yasayı aynen çıkararak tekrar Sayın Cumhurbaşkanımıza iade etmemiz, bir inatlaşma, kapışma değildir. Öyle yorumlanmamalıdır. Devletin kurumları arasında, devletin tepesinde bu anlamda bir kavga, çatışma ülke yararına değildir. Bakınız, yasal olmayan şeyler yapıldığı zaman, hukuk dışı şeyler yapıldığı zaman bu çatışma bir inat olur. 
     Sayın Cumhurbaşkanı'nın bunu iade etmesi de bir inatlaşma değildir, bizim doğrularımızda ısrar etmemiz de bir inatlaşma değildir. Çünkü, bu yasaların verdiği bir haktır. Bu şekilde değerlendirilmelidir ve böyle değerlendirilirse Türk milli eğitimi ve toplumumuz bundan yarar sağlar. Aksi takdirde, niyet sorgulamasına giren bazı gazetelerimizin tavrı, tarzı doğru değildir.'' 
     
     REKTÖRLERLE TOPLANTI 
     Çelik, Başbakan Recep Tayyip Erdoğan'ın dün üniversitelerarası kurul üyelerini kabulüne ilişkin soru üzerine de toplantıda, rektörlerin hazırlanan yasanın bu problemleri gidermeye yönelik olması gerektiğini ifade ettiklerini ifade etti. 
     Bakan Çelik, ''Biz ortaya koyduğumuz taslağın hiçbir hükmünün gökten inmiş ilahi bir ferman olduğu gibi bir iddiada değiliz. Yaptığımızın yanlış olduğunu verileriyle, belgeleriyle birileri ortaya koyarsa biz yanlışımızı kabul ederiz'' diye konuştu. 
     
     TOPLUMSAL KALKINMANIN ÖZÜ 
     Çelik, toplantıda yaptığı konuşmada da toplam kalite yönetiminin okullarda uygulanmasının büyük önem taşıdığını söyledi. 
     Eğitimin toplumun kalkınmasının özü olduğunu ifade eden Hüseyin Çelik, Batılı toplumlarda artık karizmatik lider anlayışının sona erdiğini ve işbirliği içinde çalışmaların gerçekleştirildiğini kaydetti. Çelik, ''Onlarda liderlik konumu bir transatlantikteki süvari kaptan gibidir. Bu kaptan aslında üç kişiyi yönetir. Ama, bir düğmeye basarak dev gibi kütleleri yönetir. Toplumsal kalkınmanın özü de budur'' dedi. 
     Geri kalmış toplumların ufacık başarılarla övündüklerini, bunun yanlış olduğunu vurgulayan Çelik, asıl kalkınmanın bireylerin ''mütemmim cüzler'' gibi birbirini tamamlayarak ekip halinde çalışmasıyla sağlanabileceğini söyledi. 
     
</TEXT>
</DOC>
