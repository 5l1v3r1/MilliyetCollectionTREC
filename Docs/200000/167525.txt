<DOC>
<DOCNO> 167525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur20.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Park etmiş otomobilde biri kadın iki kişi öldürüldü 
</HEADLINE>
<TEXT>

     Kütahya'da park halindeki bir otomobilin içinde, biri kadın iki kişi öldürülmüş bulundu. 
     Alınan bilgiye göre, Kütahya-Eskişehir Karayolu'nun 2. kilometresindeki Çiniciler Çarşısı mevkiinde, yol kenarında park halindeki 43 FS 019 plakalı otomobilde, üzeri gazete sayfalarıyla örtülü iki kişinin hareketsiz yattığını gören vatandaşlar, durumu 115 Polis İmdat'a bildirdiler. 
     İhbar üzerine olay yerine giden Kütahya Emniyet Müdürlüğü ekipleri, kapıları kilitli olan otomobili açtıklarında, üzerlerinde giysi olmayan, kafaları parçalanmış olan bir kadın ve bir erkek cesediyle karşılaştılar. 
     Olay yerinde yapılan ilk araştırmada, kimliği belirlenemeyen kişi ya da kişilerce kafalarına sert cisimler vurularak öldürüldükleri belirlenen 2 kişinin cesedi, otopsi için Kütahya Devlet Hastanesi morguna kaldırıldı. 
     Bu arada, otomobilde yapılan aramada, Sefer Doğruyol 54 adına düzenlenmiş ''SSK Emeklisi Kimliği'' bulunurken, kayıtlarda otomobilin bu kişinin üzerine kayıtlı olduğu belirlendi. 
     Yetkililer, öldürülen erkeğin kimlikteki fotoğrafa benzediğini, bu yüzden Sefer Doğruyol olabileceğini, ancak kadının kimliğine ilişkin şu ana kadar herhangi bir delil elde edilemediğini bildirdiler. 
     Cesetlerin kafalarında toprak ve vücutlarında çam yaprakları bulunduğuna işaret eden yetkililer, bu kişilerin ormanlık bir alanda öldürülmüş ve otomobile bindirilerek olay yerine getirilmiş olabileceklerini söylediler. 
     Olayla ilgili soruşturmanın sürerken, ölenlerin kimlikleri ve cinayet zanlıları belirlenmeye çalışılıyor. 
     
</TEXT>
</DOC>
