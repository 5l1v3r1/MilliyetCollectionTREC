<DOC>
<DOCNO> 198000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo12.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar ağız değiştirdi... Lippi Beklediğimiz bir karardı 
</HEADLINE>
<TEXT>

     UEFA'nın Galatasaray ve Beşiktaş'ın İstanbul'da oynanması gereken Avrupa Şampiyonlar Ligi maçlarını tarafsız sahaya alma kararı İtalya'da da büyük yankı buldu. 
     Karar, Avrupa Şampiyonlar Ligi'nde Galatasaray'la İstanbul'da karşılaşması gereken FC Juventus'u sevindirirken, Teknik Direktör Marcello Lippi, ''Beklediğimiz bir karardı'' dedi. 
     Bu arada, düne kadar İstanbul'a gitmemek için büyük uğraş veren Juventus Kulübü yetkilileri ise ''Bizim İstanbul'a gitmemek gibi bir talebimiz olmamıştı'' açıklamasını yaptılar. 
     İtalyan basını ise Galatasaray ve Beşiktaş'ın UEFA kararına ''ateş püskürdüğü'' vurgulandı. Galatasaray-Juventus karşılaşmasının, nerede oynanacağının bugün netleşeceği, büyük olasılıkla Stuttgart ve Köln'ün tercih edileceği belirtildi. 
     
     LA GAZZETTA ''JUVENTUS İSTANBUL'U İPTAL ETTİ'' 
     La Gazzetta dello Sport, UEFA'nın kararını, ''Juventus İstanbul'u iptal etti'' başlığıyla duyurdu. 
     Dün, İtalya Kupası maçında Siena'yı 2-1 yenen Juventuslular kararı sevinçle karşıladılar. Juventus Genel Direktörü Luciano Moggi, ''Sevinçliyiz. Türkiye'ye gitmek istemediğimiz doğru değildi, bu yönde bir talebimiz de olmadı ama UEFA sağduyuyla hareket etti. Dolayısıyla karşılaşmanın tarafsız bir sahada oynanmasını memnuniyetle kabul ediyoruz'' dedi. 
     Teknik Direktör Marcello Lippi de ''Bizimkisi korku değildi, mantıklı olmanın gereğiydi. Herkes İstanbul'dan kaçmaya çalışırken oraya top oynamaya mı gidecektik Bu, anlamsız bir şeydi'' yorumunu yaptı. 
     
     CORRİERE ''GALATASARAY MAÇI TARAFSIZ SAHADA'' 
     ''Galatasaray maçı tarafsız sahada'' diye başlık atan Corriere dello Sport ise UEFA kararına itiraz etmenin mümkün olmayacağını, maçın oynanacağı yerin ise bu akşam açıklanacağını yazdı. 
     Genel Direktör Moggi'nin sözleri, Corrire dello Sport'ta da aynen aktarıldı. Beşiktaş Teknik Direktörü Mircea Lucescu'nun ise UEFA kararını, ''skandal'' olarak nitelediği vurgulandı. 
     
     TUTTOSPORT ''UEFA İSTANBUL'A GİDİLEMEZ'' 
     ''Juve'de siyah neşe'' şeklinde bir manşet kullanan Tuttosport gazetesi de UEFA kararını iç sayfada sekiz sütunluk bir başlıkla sundu. Başlıkta, ''UEFA İstanbul'a gidilemez'' denildi. 
     Juventus Başkan Yardımcısı Roberto Bettega'nın karara verdiği tepki ise ayrı bir haber olarak verildi. Başlıktaki ifadeyle, ''Sevinçliyiz ama korkmuyorduk'' diyen Bettega, ''İstanbul'a gitmeyi reddetmemiştik. Stuttgart mı, bizim için fark etmez'' ifadesini kullandı. 
     
     TERİM VE LUCESCU SİNİR KÜPÜ 
     Tuttosport gazetesi, Beşiktaş Teknik Direktörü Mircea Lucescu ile Galatasaray Teknik Direktörü Fatih Terim'in tepkilerine de yer verdi. 
     Tepkiler, ''Terim ve Lucescu sinir küpü Bu teröristlere bir kıyak'' diye bir başlıkla özetlendi. Beşiktaş Kulübü Başkanı Serdar Bilgili'nin, ''Bu kararla teröristlere yardımcı olmuşlardır'' şeklinde konuştuğuna da dikkat çekildi. 
     
</TEXT>
</DOC>
