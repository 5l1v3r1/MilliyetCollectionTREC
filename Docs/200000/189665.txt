<DOC>
<DOCNO> 189665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun07.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Douglas'ın ipliği pazara çıkıyor.. 
</HEADLINE>
<TEXT>

     Yeni eşi Catherine Zeta Jones'un boşanma düşüncesini ''itici'' bulduğunu söyleyerek "bağlılık yeminleri" ettiği Michael Douglas'a eski karısından sürpriz geldi. Douglas'ın eski karısı Diandra Douglas anılarını kaleme alarak ünlü aktörün ''ipliğini pazara çıkarmaya'' hazırlanıyor. 
     Otobiyografisinde Douglas ile olan evliliğini bütün detaylarıyla anlatacağını belirten Diandra Douglas, bugüne kadar susmayı tercih ettiğini, ancak şimdi herşeyi satırlara dökeceğini söyledi. 
     Douglas, ''Herkes bana bunları anlatmamı söyledi. Ben de 'bir gün belki yaparım' demiştim. Yazmayı seviyorum, meditasyon gibi geliyor'' açıklamasında bulundu. 
     Michael Douglas ve Diandra Douglas, 23 yıl evli kaldıktan sonra boşanmış, ünlü aktör eski eşinden ayrılabilmek için milyonlarca dolar tazminatı gözden çıkarmıştı. Ünlü aktör ile ''müstakbel yazarın'', Cameron adlı bir oğulları bulunuyor. 
     
</TEXT>
</DOC>
