<DOC>
<DOCNO> 181264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko09.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Suriye, geçiş ücretlerini düşürdü... 
</HEADLINE>
<TEXT>

     Devlet Bakanı Kürşad Tüzmen, Suriye yetkilileriyle bir yılı aşkın süredir devam eden görüşmelerin olumlu sonuçlandığını belirterek, ''Suriye, Türk araçlarına uyguladığı geçiş ücretlerini, yüzde 50 ile yüzde 1,200 oranları arasında düşürdü'' dedi. 
     Bakan Tüzmen, yaptığı yazılı açıklamada, Suriye'den geçiş ücretlerinin yüksekliğinin hem Suriye'ye hem de Suriye üzerinden bölge ülkelerine ihracat yapan işadamlarını büyük sıkıntıya soktuğunu, bu nedenle konuyu Suriye Başbakanı Mustafa Miro, Dış Ticaret ve Ekonomi Bakanlığı ile Ulaştırma Bakanlığı nezdinde gündeme getirdiklerini ve geçiş ücretlerinin düşürülmesini istediklerini bildirdi. 
     
     ''İLİŞKİLER OLUMLU ETKİLENECEK'' 
     Yapılan uzun görüşmelerden sonra Suriye hükümetinin, talebi yerinde bularak geçiş ücretlerini düşürdüğünü ve bu kararın kendisine iletildiğini belirten Bakan Tüzmen, şöyle devam etti 
     ''Bu indirim, Türkiye'nin Suriye'ye ve diğer bölge ülkelerine ihracatını artıracaktır. Suriye üzerinden yapılan transit taşımacılık da gelişecektir. Bundan hem Türkiye hem Suriye kazanacaktır. Suriye üzerinden Irak'a yapılan geçişlerde uygulanan ücretin 340 dolardan 45 dolara indirilmesi, Irak'a yaptığımız ihracatta maliyetleri önemli ölçüde aşağı çekecektir. Bu da ihracatçımız için önemli bir avantajdır. Suriye'nin aldığı karar, Türkiye-Suriye ticari ilişkilerini çok olumlu etkileyecektir.'' 
     
</TEXT>
</DOC>
