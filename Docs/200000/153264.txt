<DOC>
<DOCNO> 153264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko33.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, 2 milyar Euro ciro hedefliyor... 
</HEADLINE>
<TEXT>

     Arçelik Genel Müdürü Nedim Esgin, yurtdışındaki şirketlerle birlikte kendilerini artık ''Arçelik Grubu'' olarak gördüklerini belirterek, grubun bu yıl 2 milyar Euro, 2005 yılında 3 milyar Euro ciro hedeflediğini kaydetti. 
     Esgin, şirketin 2002 yılı mali sonuçları, yılın ilk çeyreğine ilişkin faaliyet sonuçları ve hedeflere ilişkin düzenlediği basın toplantısında, toplantının, kendilerini Arçelik Grubu olarak ifade ettikleri ilk toplantı olma özelliği taşıdığını söyledi. 
     Türkiye beyaz eşya sektöründe bu yılın ilk çeyreğinde 595 bin adet satış gerçekleştiğini ve geçen yıla göre yüzde 20'lik büyüme kaydedildiğini belirten Esgin, büyüme rakamının Türkiye ortalamasının üstünde olmasında, 2001 yılı sonundaki KDV indirimlerinden dolayı geçen yılın Ocak ve Şubat ayı satış rakamlarının düşüklüğünün etkili olduğunu ifade etti. 
     Arçelik'in, Türkiye pazarında bu yılın ilk çeyreğinde 3 bin adet satış gerçekleştirerek 2002'ye göre yüzde 38 oranında büyüme sağladığını belirten Esgin, ülke genelindeki 250 bayiden her hafta aldıkları rakamlarla oluşturdukları ''Arçelik Perakende Endeksi''ne göre sektörde son 2 haftada sağlıklı bir çıkış görüldüğünü söyledi. 
     Nedim Esgin, herhangi bir olumsuzluk yaşanmaması halinde bu çıkışın devam edeceğini ifade ederek, ''Türkiye'de beyaz eşya sektörü sıhhatli bir şekilde artış trendinde'' dedi. 
     Şirketin 2002 yılı Ocak-Mart döneminde 204 trilyon lirası yurtiçi olmak üzere 292 trilyon lira ciro elde ettiğini hatırlatan Esgin, şirketin cirosunda bu yılın aynı döneminde 334 trilyon lirası yurtiçi ve 197 trilyon lirası yurtdışı olmak üzere toplam 1 trilyon liralık satışla yüzde 82'lik artış kaydedildiğini bildirdi. 
     Aynı dönemde yurtiçi satışların yüzde 64, yurtdışı satışların ise yüzde 125 oranında arttığına işaret eden Esgin, şirketin geçen yılın ilk çeyreğinde 23.6 trilyon lira olan esas faaliyet karının bu yıl 66.8 trilyon liraya çıktığını, dolayısıyla 2003'ün ilk çeyreğinde oransal olarak yüzde 12.6'lık bir faaliyet karı gerçekleştiğini ifade etti. 
     Esgin, şirketin geçen yılın ilk 3 ayında 25.1 trilyon lira olan vergi sonrası karının bu yıl 47.2 trilyon liraya çıktığını, elde edilen yüzde 8.9'luk net karlılık rakamının dünya standartlarının üstünde olduğunu vurguladı. 
     
     BLOMBERG ÜRÜNLER TÜRK PAZARINA SUNULACAK 
     Nedim Esgin, Hollanda'da bulunan Ardutch B.V ile bunun çatısı altındaki Arctic, Blomberg, Elektra Bregenz ve Beko yurtdışı şirketleriyle uluslararası şirket konumuna geldiklerini vurgulayarak, yurtdışındaki şirketlerin tümünün bu yıl sonundan itibaren 3 aylık konsolide cirolarını yayınlamaya başlayacaklarını kaydetti. 
     Yurtdışında ciddi bir marka yönetimi olduğuna dikkati çeken Esgin, ''Toplam 9 markamız var. Stratejimizdeki dünya markamız Beko'dur ve onun yanında Blomberg yer almaktadır. Beko'yu bir dünya markası haline getirme çalışmalarımız devam edecek'' diye konuştu. 
     Esgin, gelecek yıl Türkiye'de Blomberg marka ürünlerin piyasaya sunulacağını, Beko'nun iç pazarda ortalarda, Blomberg'in ise daha üst seviyelerde rekabet edeceğini bildirdi. 
     Nedim Esgin, yurtdışındaki şirketlerle birlikte kendilerini artık ''Arçelik Grubu'' olarak gördüklerini dile getirerek, grubun cirosunun bu yılın ilk çeyreğinde yeni alınan ve iştirak oranı yüzde 50 ve üzerinde olan şirketlerin satışlarıyla beraber 361 milyon Euro'ya çıktığını, dolayısıyla yüzde 'lük artış olduğunu söyledi. Esgin, şöyle devam etti 
     ''Geçen sene 1 milyar 571 milyon Euro olan grubun cirosunu, bu yıl yüzde 27'lik artışla 2 milyar Euro olarak hedefliyoruz. Grubumuzun 2005'te 3 milyar Euro ciro hedefi var. Bunun için bu yıla dair 2 milyar Euro ciro hedefini mutlaka gerçekleştirmeliyiz. 3 Milyar Euro hedefine ulaşmak için de her türlü stratejik karar alınmaktadır.'' 
     
     ZORUNLU TASARRUF ANA PARALARI... 
     Arçelik A.Ş. Genel Müdürü Esgin, soruları yanıtlarken, yurtdışındaki bütün şirketlerin AR-GE, strateji ve pazarlamasına dair tüm koordinasyonun Türkiye'den yapıldığına değinerek, ''Yani Türkiye'deki yerimiz bunların patronu, ana strateji yeri'' dedi. 
     Zorunlu tasarrufların ödenmesiyle ilgili bir soru üzerine de Esgin, ''Herkes gibi biz de piyasaları çok iyi etkileyeceğini düşünüyoruz. Nemalar eminim ki piyasayı harekete geçirecektir. Esas önemli olan, bunun moral etkisi olacağıdır. Yoksa mesela yüzde 5 daha fazla satış olacak gibi bir öngörümüz yok'' diye konuştu. 
     Esgin, başka bir soru üzerine ise Avrupa'da, özellikle İngiltere, Fransa ve Almanya'da her türlü büyük mağazaya şirketlerin istedikleri kendi ürünlerini de ürettiklerini söyledi. 
     Yurtdışındaki şirketlerin ciro paylarının toplamda hemen hemen aynı seviyede olduğuna ve yurtdışı organizasyonlarını başarılı bir şekilde sürdürdüklerine işaret eden Esgin, Irak savaşından dolayı yurtdışı pazarlarında Türkiye'ye göre daha büyük tedirginlik bulunduğunu, buna rağmen Arçelik satışlarının aynı hızda devam ettiğini vurguladı. 
     
     ARÇELİK, HAZIR MUTFAKTA DA İDDİALI 
     Nedim Esgin, Arçelik'in Irak pazarına yönelik özel çalışmaları bulunup bulunmadığı yönündeki soruyu, ''Özel bir çalışmamız yok. Bizim orada kontaklarımız vardı. Tabii ki Irak'ta beklentimiz çok yüksek. Irak açıldı, dolarlar uçuşuyor ortada... Ama 'sizin açınızdan birşey var mı ' derseniz, henüz birşey yok'' diye yanıtladı. 
     Hazır mutfak alanındaki çalışmalarına ilişkin bir soru üzerine Esgin, hazır mutfak sektörünün krizden çok etkilendiğine değinerek, ''Krizli yılları biz sektörde son derece verimli geçiriyoruz. Bu konuda kararlıyız. Buzdolabı ve çamaşır makinesinde ne kadar iddialıysak hazır mutfakta da o kadar iddialıyız'' dedi. 
     Esgin, geçen yıl yurtdışında 36 milyon Euro yatırım yaptıklarını, bu yıl ise toplam 80 milyon Euro yatırım planladıklarını bildirdi. 
     




</TEXT>
</DOC>
