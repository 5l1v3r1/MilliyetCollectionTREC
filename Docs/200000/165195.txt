<DOC>
<DOCNO> 165195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo14.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Brezilya'nın iflası, Türkiye şahane 
</HEADLINE>
<TEXT>

     Fransız gazeteleri, A Milli Futbol Takımı'nın, Brezilya'yı FIFA Konfederasyon Kupası'ndan elemesine geniş yer verdi. 
     L'Equipe gazetesi, ''Brezilya'nın İflası'' başlığıyla verdiği haberde, ''Dünya Şampiyonu Brezilya'nın elenmesini sürpriz olarak'' değerlendirdi. 
     Fransız gazetesi, Türk Milli Futbol Takımı'nda en fazla yıldızı Brezilya ataklarını başarıyla karşılayan kaptan Bülent'e verdi. 
     L'Equipe gazetesi, ilk yarıda daha iyi oynayan ve en az 3 yüzde yüzlük gol pozisyonuna giren Brezilya'nın, ikinci yarıda yorgunluğunun bedelini ağır ödeyerek, Konfederasyon Kupası'ndan elendiğini yazdı. 
     Fransız gazetesi, ikinci yarıda rakibine fizik üstünlüğünü kabul ettiren Türkiye'nin, bir anlamda Dünya Kupası'nın rövanşını aldığını bildirdi. 
     
     YEDEKLER BREZİLYA'YA İHANET ETTİ 

     Liberation gazetesi ise ''Yedek oyuncular Brezilya'ya ihanet etti'' başlığıyla verdiği haberde, Türkiye'nin yarı finalde Fransa ile karşılaşacağını okuyucularına duyurdu. 
     Gazete, Brezilya'nın kupadan elenmesinin daha önceden yanlış kadro kurduğu için ağır eleştirilere hedef olan Brezilya Milli Takımı Teknik Direktörü Parreira üzerindeki baskıların artacağı yorumunu yaptı. 
     Liberation gazetesi de Türkiye'nin ikinci yarıya daha kararlı ve diri başladığını bildirdi. 
     Le Parisien gazetesi, ''Türkiye, Brezilya'yı eledi'' baslığıyla verdiği haberde, Brezilya Milli Takımı'nın ilk yarı cömertçe kaçırdığı fırsatların bedelini ağır ödediğini yazdı. Fransız gazetesi, Türk seyircilerin maça olan yoğun ilgisine de dikkati çekti. 
     Fransız radyo ve televizyon kuruluşları da, Türkiye'nin Brezilya'yı eleyip yarı finalde Fransa'nın rakibi olduğunu ayrıntılı bir biçimde yayınlarında duyurdular. 

     
</TEXT>
</DOC>
