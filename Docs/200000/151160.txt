<DOC>
<DOCNO> 151160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yazar/uras.html </URL>
<DATE> 2003/04/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bodrum antik tiyatrosu onarıldı 
</HEADLINE>
<TEXT>

     Bu anıtsal eser, 24 yıl Karya'yı idare eden, MÖ 353 yılında ölen Kral Mavsolos zamanında yapıldı. Öz kız kardeşi olan karısı Kraliçe İkinci Artemisia'nın bu kral için yaptırdığı ve dünyanın yedi harikasından biri olarak bilinen 42 metre yükseklikteki anıt mezar "Mausoleion"dan günümüze taşlardan başka kalan bir şey yok. 
     Göktepe'nin güney yamacına yaslanan kayalar oyularak çanak şeklinde inşa edilen tiyatronun 53 oturma sırası var. 13 bin kişiyi alacak kapasitede. Tiyatronun her oturağından Bodrum Kalesi ve koyu nefis şekilde görülüyor. 
     Ne yazık ki, bu tiyatroyu sadece depremler ve zaman yıpratmamış, Bodrum'da inşaat yapmak isteyenler de taşlarını söküp götürmüş. 
     Bodrum yıllardır "entelektüel" ve de "paralı" kesimin ilgi odağı olmasına rağmen, kimse çıkıp da tiyatronun onarımı için ilgi ve çaba göstermedi. 
     Allah'tan Türkiye'de iş aleminde "sponsorluk" diye bir hareket başladı. Arzu Çekirge Paksoy'un "Türkiye'de halkla ilişkiler uygulamaları" isimli araştırmasında belirttiği gibi çok sayıda şirket topluma bir şeyler verme arayışında toplumu ilgilendiren projelere parasal destek sağlamaya başladı. Oya Karaağaç'ın yayımladığı "sponsorluk bülteni"nden öğrendiğime göre çok sayıda şirket şimdilerde belli projelere destek veriyor. 
     Daha önce "Bodrum Antik Sur Restorasyonu" projesine parasal destek veren "Ericsson Türkiye Turkcell" geçen yıl Bodrum antik tiyatrosunun sponsorluğunu kabul etti. Bu projeye 500 bin dolar para ayırdı. ODTÜ Mimarlık Fakültesi öğretim üyeleri Emre Madran, Nimet Özgönül ve Mustafa Tozan'ın gözetiminde geçen haziran başlayan restorasyon çalışmaları programa uygun olarak 2 Haziran'da tamamlanıyor. Mevcut taşlarla tiyatronun oturma sıralarının ön bölümleri tamamlanabildi. Sahne bölümüne şimdilik dokunulamadı. Anıt görkemli bir şekilde ortaya çıktı. Beş veya altı bin kişinin oturarak müzik dinleyeceği, oyun seyredeceği bir mekan oluştu. Ama bu antik tiyatroda halkın müzik dinlemesine, oyun seyretmesine imkan yok .. Çünkü bu anıtın sahnesinin dibinden iki şeritli Turgutreis yolu geçiyor .. Yoldan geçen otomobillerin gürültüsünden sahnedeki sesleri dinlemek bir yana oturup manzarayı seyretmek imkansız... 
     Tiyatronun sahnesinin ortasından geçen bu yolu Bodrum Belediyesi'nin yıllardır ileriye çekeceği söylenir ve beklenir. Ama yolun çekileceği arazi şimdilerde binalarla dolduğu için belediye sorunu unutmuş görünüyor. Halbuki antik tiyatro kullanılmaya başlandığında Bodrum, "diskotek şehri" olmaktan kurtulacak. Kültür şehri olma fırsatını yakalayacak. 
     
     







</TEXT>
</DOC>
