<DOC>
<DOCNO> 179015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur23.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tuborg Modern Rock Festivali" yarın başlıyor... 
</HEADLINE>
<TEXT>

     ''Tuborg Modern Rock Festivali'', yarın ParkOrman'da gerçekleştirilecek. 
     Tek günlük festivalde, dünyaca ünlü Skunk Anansie grubunun solisti Skin, Tom McRae, Shed Seven, Gripin gibi sanatçı ve topluluklar müzikseverlerle olacak. 
     Rock müziği sevenler, bu hafta 2 ayrı rock festivaliyle aynı tarihlerde buluşacak. 
     Coca Cola'nın düzenlediği ''Rock'n Coke'' adlı festival, 6-7 Eylül tarihlerinde Hezarfen Havaalanı'nda gerçekleştirilecek. 
     Festivalde, Rashit, Duman, M.F.Ö, Suede, Simply Minds, Nil Karaibrahimgil, Mercan Dede, Athena, Sugababes, The Cardigans gibi ünlü yerli ve yabancı sanatçılar sahne alacak. 
     Bu festivale, ''bir sistemi simgeleyen içecek firmasının düzenlediği'' gerekçesiyle karşı çıkan bir grup rock müzisyeninin organize ettiği ''Barışa Rock'' adlı festival de, aynı tarihlerde Sarıyer Bahar Suyu Piknik Alanı'nda düzenlenecek. 
     Festivalde, Erkin Koray, Cem Karaca, Moğollar, Vedat Sakman, Bulutsuzluk Özlemi, Kazım Koyuncuoğlu, Mor ve Ötesi, Yırtık Uçurtma, Işığın Yansıması, Yaşar Kurt, Anima, Pentagram, Feridun Düzağaç, Oyuncak Araba, Zardan Adam gibi sanatçı ve topluluklar katılacak. 
     
     KİTAP 
     Jonathan Rabb'ın ''O'nun Kitabı'' adlı romanı İnkılap Yayınevi'nden, Joseph Conrad'ın ''Gençlik'' adlı romanı, Washington Irwing'in ''Uykulu Kuytu Menkıbesi'' ve Lafcadio Hearn'ın ''Kwaidan Tuhaf Şeyler Üstüne Öyküler ve Çalışmalar'' adlı kitapları Koç Kültür Sanat'tan, Celal Hafifbilek'in ''Aşk Boyu Yaşam'' adlı kitabı Telos Yayıncılık'tan, Çağlar Çoroğlu'nun ''Etkili Satış ve Liderlik Stratejileri'' adlı kitabı da Alfa Basım Yayım Dağıtım'dan çıktı. 
     Regine Deforges'in ''Mavi Bisiklet'' adlı kitabı Kelebek Yayınları'ndan, Georges Corm'un ''Doğu Batı Hayali Kırılma'' adlı kitabı İthaki Yayıncılık'tan, Mehmet Butakın'ın ''Israr Falcıları'' adlı kitabı Avesta Yayınları'ndan, Prof. Dr. Doğan Haksan'ın ''Dil, Şu Büyülü Düzen...'' adlı kitabı Bilgi Yayınevi'nden, Jürgen Habermas'ın ''İnsan Doğasının Geleceği'' adlı kitabı Everest Yayınları'ndan, Christian Authier'in ''Futbol A.Ş'' adlı kitabı Kitap Yayınevi'nden çıkarak okurla buluşmaya başladı. 
     
</TEXT>
</DOC>
