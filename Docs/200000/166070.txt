<DOC>
<DOCNO> 166070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur13.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Yerel seçimlerden 1 yıl sonra iktidara geleceğiz" 
</HEADLINE>
<TEXT>

     SP Genel Başkanı Necmettin Erbakan, yerel seçimlerin ardından bir yıl geçmeden genel seçimlerin yapılmak mecburiyetinde kalınacağını ve partisinin bu seçimlerde iktidara geleceğini söyledi. 
     Erbakan, partisinin il başkanları ve müfettişleri toplantısının basına açık bölümünde yaptığı konuşmada, işsizliğin arttığını, yönetimin ise kaynak bulamadığını, yeni vergi ve zamanlarla milletin daha da ezildiğini söyledi. 
     Türkiye'nin zenginlikleri ve imkanlarına karşın insanların aç ve fakir kalmalarının üzücü olduğunu, bunun yöneticilerin yanlış zihniyetlerinden kaynaklandığını savunan Erbakan, şöyle devam etti 
     ''Ne yazık ki onlar Türkiye'yi tahrip etmek isteyen ve İsrail'in bütün Ortadoğu'yu kaplamasını isteyen, onun güvenliği için etrafındaki bütün Müslüman ülkeleri ezmek isteyen insanlık dışı bir zihniyetle çalışmaktadırlar. Onların bu çalışması karşısında kendi milletinin menfaatlerini bırakıp, Milli Görüş kimliğini çıkartıp, her bakımdan onlara destek olanlara ne kadar üzülüyoruz, ne kadar acıyoruz. Millete ve bütün insanlığa yaptıkları bu hareketin mutlaka ağır vebali onları ezecektir. Temenni ederiz ki bir an önce bu hatalı yoldan dönerler ve dış mihraklarla işbirliğini bırakırlar.'' Erbakan, Türkiye'nin havalimanları ile limanlarını İran'ın ezilmesi için kullanıma açtığını da ileri sürerek, hükümetin taviz üzerine taviz verdiğini savundu. Çevredeki Müslüman ülkelerin tek tek yok edilişine seyirci kalınamayacağını, bu hareketlerin ardından sıranın Türkiye'ye geleceğini anlatan Erbakan, ''Bunlara yardımcı olmak Türkiye'nin işgaline, 2. Sevr'e yardımcı olmak demektir'' dedi. 
     Türkiye'nin sorunlarını partisinin çözebileceğini söyleyen Erbakan, gece gündüz milleti bilinçlendirmeye çalıştıklarını ve oy vermenin önemine işaret ettiklerini, vatandaşların ''Yarabbi biz belamızı istiyoruz'' diye oy vermemesi için ikaz ettiklerini söyledi. Oy vermenin çok önemli olduğunu ifade eden Erbakan, ''Eğer siz gider ben belamı istiyorum diye oy verirseniz Cenabı Allah da alın belanızı der'' diye konuştu. 
     ''Batılı, saman alevlerini, dış güçlerin gösterilerini değil, gerçekleri görmek'' gerektiğini, sorunların ancak böyle çözülebileceğini ifade eden Erbakan, ''İnşallah bu çalışmalarla çok yakında SP, önümüzdeki mahalli seçimlerde her zaman olduğu gibi, Milli Görüş'ün efsanevi belediye hizmetlerini bilen milletimizin desteğiyle mahalli seçimlerde büyük muvaffakiyetleri elde edecek. Mahalli seçimin arkasından bir yıl dahi sürmeden yapılmak mecburiyetinde kalınacak büyük seçimlerde de SP iktidara gelecek.'' 
     
</TEXT>
</DOC>
