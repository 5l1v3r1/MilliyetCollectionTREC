<DOC>
<DOCNO> 193017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun40.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "ABD'nin tek başına hareket etmesi sorun yaratıyor" 
</HEADLINE>
<TEXT>

     Almanya Savunma Bakanı Peter Struck, ABD'nin dünyada tek başına hareket etmesinin sorun yarattığını söyledi. 
     Struck, Welt am Sonntag gazetesi tarafından başkent Berlin'de düzenlenen ''Silahlı Kuvvetler ve Toplum'' konulu forumda yaptığı konuşmada, ''Irak'ta olduğu gibi, bazı ülkeler tarafından oluşturulan koalisyonlar NATO'ya zarar verir. ABD'nin tek başına hareket etmesi de sorun yaratıyor'' dedi. 
     ''Irak koalisyonu''nun NATO'nun yerini tutamayacağını ifade eden Struck, ''NATO, Washington'da alınan kararların uygulanması için yardımcı olan bir kuruluş değildir'' diye konuştu. 
     Toplantıya katılan NATO Genel Sekreteri George Robertson ise NATO'ya üye ülkelerin, ordularını uluslararası misyonlar için daha iyi hale getirmeleri gerektiğini belirterek, ''Maalesef güvenli olmayan bir dünyada yaşıyoruz. NATO'nun gücüne güvenen insanları hayal kırıklığına uğratmak tarihi bir hata olur'' dedi. 
     
</TEXT>
</DOC>
