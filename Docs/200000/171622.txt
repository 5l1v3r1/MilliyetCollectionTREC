<DOC>
<DOCNO> 171622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko28.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlarla birlikte uydudan maden arıyoruz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Şu anda uydu ile Japonlarla ortak bir çalışma yaparak, bu bölge maden bakımından aranıyor'' dedi. 
     Güler, Alaplı Belediyesi'nce 25-27 Temmuz tarihleri arasında gerçekleştirilen, ''Alaplı 4. Uluslararası Fındık, Kültür, Turizm ve Spor Festivali''nin açılışında yaptığı konuşmada, Zonguldak'ın yanı sıra Ereğli ve Alaplı ilçelerinin de Türk ekonomisinde özel bir yer tuttuğunu söyledi. 
     Türkiye Taşkömürü Kurumu TTK ile Ereğli Demir ve Çelik Fabrikaları'nın ERDEMİR , Türkiye'nin son derece önemli kuruluşları olduğuna dikkati çeken Güler, şöyle konuştu 
     ''Bakanlık olarak, yerel kaynaklara büyük önem veriyoruz. Bu bölgeye bir an önce doğalgazı getireceğiz. Ayrıca, Akçakoca açıklarında doğalgaz rezervleri olduğunu biliyoruz, buraya da özel bir önem vereceğiz. Bir yandan Doğu Karadeniz'de petrol ararken, bu bölgede de denizden doğalgaz aramalarına ağırlık vereceğiz. Kaynağı bulduğumuz takdirde de dışa bağımlılığımız azalacak, bölgemizde kalkınma unsuru olacak. Çünkü, doğalgaz sadece bir yakıt değil, aynı zamanda hammadde. Şu anda uydu ile Japonlarla ortak bir çalışma yaparak, bu bölge maden bakımından aranıyor. Buradaki yeraltı ve yerüstü zenginliklerini toparlamaya çalışıyoruz. MTA'nın çalışmalarına büyük önem veriyoruz. Bu noktada iyi bulgular var elimizde. Burası, çağdaş bir bölge olarak diğer bölgelere örnek olacaktır. 
     Ayrıca, hidroelektrik ve sulama konusunda bu bölgede önemli adımlar atacağız, yol konusunu hızlandıracağız.'' 
     
     12,5 TRİLYON LİRA İKRAMİYE 
     Bakan Güler, TTK'nın modernize edilmesi ve üretiminin artırılmasıyla ilgili önemli çalışmaları olduğunu dile getirerek, şöyle devam etti 
     ''Taşkömürü Kurumu ve ERDEMİR'le birlikte burada yeraltı kaynaklarını iyi değerlendirerek, hükümet olarak geleceğe önemli katkılarda bulunacağız. Ülkemiz tam bir şantiye haline geliyor. Gece-gündüz çalışarak yatırımlarımızı yapıyoruz. TTK işçilerine önümüzdeki pazartesi günü, 12 trilyon 500 milyar lira ikramiyeleri ödenerek hesaplarına geçecek. Bunun müjdesini de veriyorum.'' Zonguldak Valisi Yavuz Erkmen, vatandaşlar arasındaki birlik ve beraberliğin sadece festivallerin olduğu günlerde değil, her zaman yaşanması gerektiğine belirterek, ''ERDEMİR ürünlerini işleyen otomotiv ve beyaz eşya sanayi işletmecilerini, bu bölgeye özellikle özendirerek, hükümet olarak bir takım teşvikler vererek yatırım yapmalarını sağlamalıyız. Dolayısıyla altyapı eksiklerini giderdiğimiz takdirde, burada yetişmiş insan gücüyle bir potansiyel olacağına inanıyoruz'' diye konuştu. 
     Alaplı Belediye Başkanı Faruk Çaturoğlu da, festivallerin illerin tanıtımında her zaman etkin olduğunu söyledi. 
     Festival etkinlikleri kapsamında Atatürk Anıtı'na çelenk konulup, saygı duruşunda bulunularak İstiklal Marşı'nın okunmasının ardından top atışları yapıldı, İnegöl Mehteran takımı gösteride bulundu. 
     Bakan Güler, Vali Erkmen, Belediye Başkanı Çaturoğlu ve bölge milletvekilleri, festival meşalesini yakmalarından sonra, festival etkinliklerinde yer alan Plaj Voleybolu, Halk Koşusu, Halı Saha ve Satraç Turnuvaları'nda dereceye girenlere madalya verdi. 
     Ayrıca, yerli ve uluslararası ekiplerinin gösterilerinin yanı sıra, etkinlikler kapsamında yarışmalar gerçekleştiriliyor. 
     Festivale, AK Parti Zonguldak milletvekili Köksal Toptan, Polat Türkmen ve Fazlı Erdoğan, ERDEMİR Genel Müdürü Abdulkerim Dervişoğlu, TTK Genel Müdür Vekili Rıfat Dağdelen ile İl Emniyet Müdürü Mustafa Öncül'ün, bazı daire müdürleri, siyasi parti temsilcileri ve kalabalık vatandaş topluluğu katıldı. 
     
</TEXT>
</DOC>
