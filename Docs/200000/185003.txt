<DOC>
<DOCNO> 185003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur09.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM'de asbest paniği... Kansorejen maddeyi polis temizledi... 
</HEADLINE>
<TEXT>

     MUSTAFA BAĞDİKEN İzmit DHA 

TEM Karayolu'nda kaza yapan bir TIR'ın kasasından devrilen konteynırlardan kansorejen madde içerdiği için kullanımı yasak olan asbest tozu çıktı. Kaza yerine gelen Bölge Trafik ekipleri, yolun bir an önce trafiğe açılması için yola savrulan asbest tozunu kendi imkanlarıyla temizlemeye çalıştı. 
     İstanbul'dan yüklediği çelik konteynırlar içindeki asbest tozunu, Düzce'ye götüren ve sürücüsünün kimliği henüz belirlenemeyen 34 BHF 62 plakalı TIR, aşırı hız ve dikkatsizlik sonucu TEM Karayolu'nun Hereke Kirazlıyalı Mevkii'nde kontrolden çıkarak bariyerlere çarptı. Yaralanan TIR şoförü İzmit Devlet Hastanesi'ne kaldırılırken, TIR'a yüklenmiş iki çelik konteynırda bulunan 50'şer kiloluk paketler halindeki asbest tozları da yola dağıldı. 
     Kaza yerine gelen bölge trafik ve karayolu ekipleri, trafiği açmak için asbest tozlarını kendi imkanlarıyla temizlemeye çalıştı. Olay yerine çekiciler de çağırıldı. Ancak yapılan bir uyarı üzerine asbest tozunun kansorejen madde içerdiği öğrenilince, temizleme çalışması hemen durdurularak Sağlık Müdürlüğü ve Sivil Savunma Müdürlüğü'den özel ekipler istendi. Karayolları ve trafik ekipleri de, İstanbul ve Ankara istikametine tek şeritten giden araçları megafonla uyarıp, yolda tehlikeli madde olduğunu belirterek araçların camlarını kapatmalarını istedi. 
     Çevre İl Müdürü Mahmut Akyol yaptığı açıklamada, asbest tozlarının kansorejen madde içerdiğini ve kullanımının yasak olduğunu belirterek, bu maddenenin nereden getirilip ne amaçla kullanacağının araştırıldığını söyledi. Mali poliste kaza ile ilgili araştırma başlattı. Kazadan iki saat sonra olay yerine gelen özel giysili sağlık ekipleri, yola savrulan asbest tozlarını temizledikten sonra trafik akışı normale döndü. 
     
</TEXT>
</DOC>
