<DOC>
<DOCNO> 188379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo31.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Blackburn Rovers maçına hazır 
</HEADLINE>
<TEXT>

     Gençlerbirliği, UEFA Kupası 1. tur rövanş maçı için İngiltere'nin Blackburn Rovers takımıyla yapacağı maçın hazırlıklarını tamamladı. 
     Beştepe İlhan Cavcav Tesisleri'nde teknik direktör Ersun Yanal gözetiminde yapılan idmana, milli maç için ülkesinde bulunan Youla ve sakat olan kaleci Gökhan'ın dışındaki tüm futbolcular katıldı. 
     Hafif ter antrenmanından sonra maçın taktik çalışmasını yapan kırmızı-siyahlı ekip, daha çok dar alanda paslaşma ve hızlı hücum organizasyonlarını denedi. 
     Antrenman sonrasında açıklama yapan teknik direktör Yanal, Blackburn Rovers'in iyi bir ekip olduğunu, ancak kendilerinin de genç ve çok koşan oyunculara sahip olduklarını belirtti. 
     Yanal, ''İlk maçtaki gibi hızlı hücum organizasyonlarıyla gol arayacağız. Rakibimiz yavaş oynadığı için defansa da çabuk dönerek gol atmasını önleyeceğiz'' dedi. 
     
     FUTBOLCULARIN GÖRÜŞLERİ 
     Gençlerbirliği'nde Blackburn Rovers karşılaşması ile ilgili olarak futbolcular ise şu görüşleri ifade ettiler 
     Serkan Balcı, ''Avantajlı bir skorla gidiyoruz. Orada turu geçmek istiyoruz.'' Baki Mercimek, ''En azından buradaki gibi maça iyi konsantre olduk. Gol yemeden 1 gol atarsak, kazanacağımıza inanıyorum. Ben İngiliz futbolunu yakından tanıdığım için rahatım ve maça hazırım.'' Mustafa Özkan, ''Benim Denizlispor'dan geçen yıldan tecrübem var. Bu tür maçların zor olduğunu biliyorum. Ama biz çok iyi hazırlandık. İlk maçtaki avantajlı skorumuzu da göz önüne alırsak turu geçip geleceğiz.'' Deniz Barış, ''Burada yediğimiz 1 gol, ikinci maçta rakibin baskılı oyun oynamasına neden olacak. Buna bir de seyirci desteğini eklersek, işimizin zor olduğunu düşünüyorum. Ancak çok iyi hazırlandık. İngiltere'den turu geçerek döneceğiz.'' Gençlerbirliği, Blackburn Rovers maçına şu muhtemel onbirle çıkacak 
     Kalede Damir, Filip, Baki, Ümit, El Saka, Ali Tandoğan, Skoko, Deniz, Serkan, Mustafa Özkan ve Youla Karşılaşmayı, Hollandalı Eric J. E. Braamhaar'ın yöneteceği maçta yardımcılıklarını ise yine aynı ülkeden Petric Gerritsen ve Rob Meenhuis yapacak. 
     Maç, Blackburn'ün Ewoodpark Stadı'nda 15 Ekim Çarşamba günü TSİ 22.15'de başlayacak. 
     Gençlerbirliği, yarın sabah 10.00'da yaklaşık 180 kişilik kafile ile özel uçakla İngiltere'ye gidecek. Karşılaşmaya Türkiye'den 30 basın mensubunun akdredite olduğu kaydedildi. 
     
</TEXT>
</DOC>
