<DOC>
<DOCNO> 197498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur22.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis yüzünden 19 uçak Atatürk Havalimanı'na iniş yapamadı 
</HEADLINE>
<TEXT>

     Yoğun sis nedeniyle Atatürk Havalimanı'na inemeyen 19 uçak, Sabiha Gökçen Uluslararası Havaalanı'na iniş yaptı. 
     Edinilen bilgiye göre, olumsuz hava şartları nedeniyle Atatürk Havalimanı'na inemeyen uçaklardan bazıları, Pendik Kurtköy'deki Sabiha Gökçen Uluslararası Havaalanı'na yöneldi. 
     Sabiha Gökçen Uluslararası Havaalanı Basın Danışmanı Lerzan Özden, THY'nin Trabzon, Diyarbakır, Kahire ve Yeni Delhi ile Freebird'in Mısır, Flylair'in Amsterdam, Atlas Havayolları'nın Münih, Onur Havayolları'nın KKTC seferlerini yapan uçakların da aralarında bulunduğu 19 uçağın, Sabiha Gökçen Havaalanı'na indiğini bildirdi. 
     Özden, uçak yolcularından isteyenlerin HAVAŞ servisleriyle kent merkezine götürüldüklerini kaydetti. 
     
</TEXT>
</DOC>
