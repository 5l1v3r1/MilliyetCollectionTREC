<DOC>
<DOCNO> 181335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur12.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Star Gazetesi'nin uyarılmasına karar verdi... 
</HEADLINE>
<TEXT>

     Basın Konseyi, Uzan Grubu'na ait Çukurova Elektrik ÇEAŞ ve Kepez Elektrik'e el konulması üzerine ''Kalleş'' başlığı atan Star gazetesinin ''uyarılmasına'' karar verdi. 
     Basın Konseyi'nden yapılan yazılı açıklamada, Star gazetesinin 13 Haziran 2003 tarihli nüshasında yayınlanan haberin başlığında ''Gücün buna mı yetiyor Kalleş'' ifadesi ile Başbakan Recep Tayyip Erdoğan'ın fotoğrafının yan yana verildiği belirtildi. 
     Hükümetin, Uzan Grubu'na ait ÇEAŞ ve Kepez Elektrik'e el koymasının eleştirildiği haberde, ''Genç Parti'nin GP , AK Parti'nin 'tek rakibi' olduğu, AK Parti'nin, GP'ye karşı siyasi mücadele yapmak yerine devletin gücünü kullandığının öne sürüldüğü'' kaydedildi. 
     Açıklamada, AK Parti Genel Başkan Yardımcısı Murat Mercan'ın, Başbakan Recep Tayyip Erdoğan adına Basın Konseyi'ne yaptığı başvuruda, Star gazetesinin kullandığı ifadenin, Başbakan Erdoğan'a karşı hakaret anlamına geldiğini belirttiği bildirildi. 
     Star gazetesi tarafından ise, Konsey'e bir açıklama gönderilmediği ifade edilen açıklamada, şöyle denildi 
     ''Basın Konseyi Yüksek Kurulu incelemesinde, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4. maddesinin ihlal edildiği sonucuna vararak, Star gazetesinin 'uyarılmasına' oy birliğiyle karar verdi.'' 
     
</TEXT>
</DOC>
