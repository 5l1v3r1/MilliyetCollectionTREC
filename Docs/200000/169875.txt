<DOC>
<DOCNO> 169875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/ekonomi/eko02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilin 04'ü veda etti 
</HEADLINE>
<TEXT>

Türkiye'nin ilk otomobil fabrikası Otosan'a 1959'da dördüncü eleman olarak girip, Otosan Grup Başkanlığı'na kadar yükselen Vehbi Koç'un damadı Erdoğan Gönül vefat etti 
     EKONOMİ SERVİSİ 

     Koç Topluluğu kurucusu Vehbi Koç'un damadı ve Koç Holding AŞ Yönetim Kurulu Üyesi Erdoğan Gönül 70 vefat etti. Vehbi Koç'un kızı ve Koç Holding AŞ Yönetim Kurulu Üyesi Sevgi Gönül ile evli olan Erdoğan Gönül, Koç Holding AŞ Yönetim Kurulu Üyeliği görevini sürdürüyordu. 
     Bir süredir kanser tedavisi gören ve dün sabah Amerikan Hastanesi'nde hayatını kaybeden Gönül, 04 sicil numarasıyla girdiği Otosan'da Türk otomotiv sektörü tarihine damgasını vurdu. 
     Daha 11 yaşındayken babasının annesine doğum hedeyisi olarak aldığı 1933 model Buick'le otomobil kullanmayı öğrenen Erdoğan Gönül, English High School'dan mezun olduktan kısa süre sonra, bir aile dostalarının tavsiyesiyle başvurduğu Koç'un 'kurulacak otomobil fabrikası'nda 04 numaralı eleman olarak işe başladı. 
     
     Sırtında çimento taşıdı 
     Gönül, Yılmaz Çetiner'in 'Otomobil'in Öyküsü' kitabında yer alan anılarında o günlerden şöyle bahsediyor "Yıl 1959. Ve 04 numaralı eleman olarak yeni kurulacak otomobil şirketinde görev aldım. 01 numaralı Şirket Müdürü Ahmet Binbir. 02 numaralı fabrika müdürü Ercan Kılıç, 03 numaralı Koç Grubu şirketlerinde uzun yıllardır çalışmakta olan Sungur Malahof. Kadıköy'de Otosan'ın bugünkü olduğu yerde bir arsası vardı. Burada 4 bin metrekarelik bir kapalı alanın temelleri atılmıştı." 
     Gönül, yine Yılmaz Çetiner'in kitabında anılarına şöyle devam ediyor "Nasıl çalışıyoruz Barakada kendi çayımızı yapıyoruz. Sungur Malahof'la ben zaman zaman kamyondan beton hasırlar, çimentolar indirdik, yola kürekle curuf döktük. Bütün bunları yaparken dünyanın en mesut adamıydım." 
     İlk maaşının 500 lira olduğunu anlatan Gönül Otosan'ın 1960'daki ilk kamyonunu üretmesinden, 1966'daki ilk yerli otomobil Anadol'un üretimine kadar Türk otomotiv sektörünün de ilklerine imza atan isimler arasında yer aldı. 
     
Görücü usulü evlendi...      Gönül, Vehbi Koç'un kızı Sevgi Gönül ile evlenmesini şöyle anlatıyor Yıl 1962, fabrika müdür muaviniyim ve Sevgi Gönül'le görücü usulü ile evlendim. Otomobil sektöründe Kenan İnal vardı. Aynı apartmanda otururduk, beni yakından tanırdı. Tabii Koç'un da çok yakın bir müdürüydü. Sevgi'yi de yakın tanırdı... İkimizi tanıştırdı ve bu şekilde Sevgi ile evlendik. Fakat bu beni fabrika müdürü yapmadı... Yine yıllarca müdür muavini olarak devam ettim. Maaşım da artmadı." Gönül, Otosan Genel Müdür Yardımcılığı görevini 1974'e kadar sürdürdü. 1974 - 1986'da Otosan Genel Müdürü, 1986 1992'de Otosan Grup Başkanı, 1992 - 1994'de Koç Holding Yönetim Kurulu Üyesi olarak görev yaptı. Gönül'ün cenazesi cuma günü Nakkaştepe'deki Holding merkezinde düzenlenecek törenden sonra Teşvikiye Camii'nde kılınacak öğlen namazının ardından Zincirlikuyu Mezarlığı'na defnedilecek. 
     
Annesinin Buick'i ile uğurlanacak      Erdoğan Gönül, son yolculuğuna otomobil kullanmaya öğrendiği ve babasının kendi doğumunda annesine hediye ettiği 1933 model Buick ile uğurlanacak. 
     Tam bir otomobil tutkunu olan Gönül'ün aralarında bu Buick'in de bulunduğu 20 kadar otomobilinin yer aldığı koleksiyonu Rahmi Koç Müzesi'ndeki Erdoğan Gönül galerisinde sergileniyor. 
     Sergideki Buick, Nakkaştepe'deki Holding merkezinde düzenlenecek törene getirilecek ve ardından cenaze kortejinde de yer alacak. Gönül, bu otomobilin öyküsünü Yılmaz Çetiner'in Otomobilin Öyküsü kitabında şöyle anlatmıştı 
     
     O aşk kalbime düştü... 
     "1933 yılında annem bana hamile kalınca babam anneme iki kapılı bir Buick alıyor, hediye olarak. Fakat 1939'da savaş çıkınca hükümet özel otoların kullanılmasını yasak ediyor. Ve bu arabayı babam annemle birlikte beş yıl kullandıktan sonra takoza kaldırıyor, apatmanımızın arkasında. 1954 yılında ... radyo haberlerinde dediler ki "Özel otomobilleri kullanmak artık serbesttir." Bunu duyan babam "Oğlum hemen inelim garaja, otomobilimizin üstünü açalım, çalıştıralım" dedi. Ve babamla garaja indik. 11 yaşındaydım o vakit... Otomobil 5 sene takozda kaldıktan sonra çalıştı. Ve işte o çalışınca, o aşk kalbime, o motor sesiyle birlikte 11 yaşında düştü." 
     

</TEXT>
</DOC>
