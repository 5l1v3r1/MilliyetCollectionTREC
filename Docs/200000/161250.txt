<DOC>
<DOCNO> 161250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo01.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerimizden Okan ve Fatih Akyel sakatlandı... 
</HEADLINE>
<TEXT>

     A Milli Futbol Takımı 7 Haziran Cumartesi günü Slovakya ile Avrupa Şampiyonası Eleme Grubu'nda yapacağı karşılaşmanın hazırlıklarını Avusturya'nın başkenti Viyana'da sürdürürken, bugün akşam antrenmanında şansızlık yaşadı. Ay-yıldızlı ekipte Okan Buruk ile Fatih Akyel sakatlık geçirdi. 
     Milli Takımlar Teknik Direktörü Şenol Güneş yönetiminde Mödling Stadı'nda yapılan ve 1.5 saati aşkın süren antrenmanda milliler, depar ve tek pas çalışmasının ardından, ikili mücadele ve taktik idmanı yaptılar. Antrenman çift kale maçla sona erdi. Çift kale maç sırasında Fatih Akyel ve Okan Buruk sakatlanırken, bu futbolcuların adalelerinde sertleşme meydana geldiği açıklandı. 
     Milli Takım Menejeri Can Çobanoğlu, iki futbolcunun durumunun da yapılacak kontrolden sonra kesinlik kazanacağını söyledi. 
     
     FORVETTE HAKAN ŞÜKÜR-NİHAT 
     Teknik direktör Güneş, çift kale maçta as kadroda Hakan Şükür ve Nihat'ı forvette oynattı. Güneş, as kadronun kalesinde Rüştü'yü, savunmasında ise Fatih Sonkaya, Alpay, Bülent ve İbrahim Üzülmez'e görev verirken, orta sahayı ise Okan Buruk, Tugay, Emre ve Ergün'den oluşturdu. 
     
     TOP OPERASYONU 
     Milli takım menajeri Can Çobanoğlu, hazırlıkların daha iyi geçebilmesi için ilginç bir operasyona imza attı. Çobanoğlu, Slovakya maçının yapılacağı Nike marka maç toplarını Viyana'ya getirtebilmek için büyük çaba harcayıp, 20 tane topu bu akşam yapılan idmana yetiştirdi. 
     Çobanoğlu, 6 topu Slovakya'dan 5 topu Avusturya'dan ve 9 topu da Hollanda'dan getirterek, milli takımın antrenmanda Fevernova toplar yerine bu toplarla idman yapmasını sağladı. 
     
     ALPAY ''DÖNMEYİ DÜŞÜNMÜYORUM'' 
     Astan Villalı milli futbolcu Alpay Özalan, Türkiye'ye dönmeyi düşünmediğini açıkladı. 
     Fenerbahçe'den teklif aldığını ifade eden Alpay Özalan, ''Ancak ben Türkiye'ye henüz dönmeyi düşünmüyorum. Futbol hayatımı İngiltere'de sürdürmek istiyorum' dedi. 
     
     ULUSOY'U GÖLE ATTILAR 
     Milli futbolcular Viyana'da yapılan kampta oldukça neşeli ve eğlenceli vakit geçiriyorlar. 
     Milli futbolcular Hakan Şükür, Tugay, Alpay ve Rüştü, sabah yapılan antremanın ardından Futbol Federasyonu Başkanı Haluk Ulusoy'a ilginç bir şaka yaparak, otel yakınındaki gölete attılar. 
     Futbolcular Ulusoy'un, ''Çocuklar ne yapıyorsunuz, ben başkanım'' demesine karşın, federasyon başkanını gölete attığı gözlendi. 
     Milli takım yarın akşam basına kapalı olarak yapacağı antrenmanla çalışmalarını sürdürecek. Milliler ayrıca, yarın öğlen saatlerinde Viyana'nın tarihi ve turistik yerlerini gezecekler. 
     
</TEXT>
</DOC>
