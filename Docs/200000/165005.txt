<DOC>
<DOCNO> 165005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur15.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Klima alırken mühendise danışın... 
</HEADLINE>
<TEXT>

     Klima taktırılırken odanın hacmi ve rengi, odadaki pencere ve kişi sayısı gibi çok sayıda ayrıntının dikkate alınması gerektiği bildirildi. 
     Yaz aylarında bunaltıcı sıcaklardan kurtulmak ve serinlemek isteyen kişiler, klimaya yönelirken, rekabet içindeki klima firmaları da artan talebi karşılamaya çalışıyor. 
     Çok sayıda firma klima isteyen müşterilerine daha iyi hizmet vermek için servis ağını genişletirken, klima takılacak işyeri ya da evlerde enerji sarfiyatı hesaplaması yaparak, klimanın en uygun yere takılmasını sağlıyor. 
     Firmalar bünyesinde çalışan makine mühendisleri klima takılacak yeri inceleyip hazırladığı rapor doğrultusunda müşteriye en uygun klimayı öneriyor. Odanın hacmi ve rengi, odadaki pencere ve kişi sayısı dikkate alınmadan gelişigüzel taktırılan klimalar ise enerji sarfiyatını artırıyor, istenilen sonucu sağlayamadığı gibi, görüntü kirliliğine de yol açıyor. 
     Konya Makine Mühendisleri Odası Başkanı Musa Pampu, klima seçiminde öncelikle kullanım amacının belirlenmesi ve müşteri ihtiyacının karşılanmasının önemli olduğunu söyledi. 
     Klima modelinin ve kapasitesinin seçiminde çok sayıda kriterin gözönünde bulundurulması gerektiğini ifade eden Pampu, kullanılacak mekanın hacmi, odanın estetiği, yerleşim ve hava hareketinin uygunluğunun büyük önem taşıdığını anlattı. 
     Pampu, odadaki kişi yoğunluğu, pencere sayısı, pencerelerin gölgeli olup olmadığı, elektrikli cihazların yerleşim durumu ve sayısı, odanın güneş alma durumu, bina izalosyonunun da klima taktırılırken dikkat edilmesi gereken ayrıntıların başında geldiğini vurguladı. 
     Pampu, yaptıkları gözlemlerde güç derecesi 12 bin BTU gerektiren bir odaya 24 bin BTU'luk klima bile takıldığını gözlemlediklerini, enerji maliyetini yüzde 300'lere varan oranda artıran ve istenilen sonucu vermeyen bu ve benzeri hataların makine mühendislerine danışılmadan klima tercihinden kaynaklandığını ifade etti. 
     Kaliteli bir klimanın 1 milyar ile 4,5 milyar lira arasında değişen fiyatlarda alınabileceğini anlatan Pampu, ''Klimanın uzun ömürlü olması için alırken dikkat edilecek ayrıntıların yanı sıra kullanımına da özen gösterilmesi gerekir. Dış ortamla iç mekan arasındaki sıcaklık farkı 6 derece olarak ayarlanmalı, hava filtresi 15 günde bir temizlenmelidir'' dedi. 
     
</TEXT>
</DOC>
