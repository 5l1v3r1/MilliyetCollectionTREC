<DOC>
<DOCNO> 160501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun12.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Blair'e Irak savaşı baskısı.. 
</HEADLINE>
<TEXT>

     İngiltere'de Başbakan Tony Blair'in Irak savaşı konusunda ortaya koyduğu politikayla ilgili tartışmalar ve Blair üzerindeki baskılar artıyor. 
     Eski Avam Kamarası Başkanı ve eski Dışişleri Bakanı Robin Cook ile eski Uluslararası Kalkınma Bakanı Clare Short'un başını çektiği bir grup milletvekilinin, Blair'e bu konuda büyük güçlükler yaşatacağı belirtiliyor. 
     Cook ve çevresindeki bir grup İşçi Partili milletvekili, parlamentoda bağımsız bir soruşturma komisyonu oluşturulmasını, soruşturmanın en kısa zamanda başlatılmasını, komisyonun bütün gizli belgelere ulaşmasına olanak tanınmasını istedi. 
     ''Gelişmelerin, hükümetin Irak konusunda tarihi hatalar ve gaflar yaptığını gösterdiğini'' belirten Cook, ''Tabii ki hükümetler hata yapabilir, ama asla yapmadıkları şey bu hataları örtmeye ve inkar etmeye çalışmaktır'' dedi. 
     Clare Short da Blair hakkındaki sert eleştirilerini sürdürdü. 
     Short, ''Blair'in kabineye yalan söylediğini ve ABD ile gizli bir savaş anlaşması yaptığını'' ileri sürerek, ''Blair'in kabineyi Irak'ın kitle imha silahları kapasitesi konusunda kandırdığı'' iddialarını yineledi. 
     G-8 zirvesi için Fransa'nın Evian kentinde bulunan Blair'in ''Irak'ın kitle imha silahları konusunda yeni deliller sunacağına ve kamuoyunun bu yeni delillerle ikna olacağına'' dair sözleri de bugünkü İngiliz gazetelerinde geniş şekilde yer aldı. 
     Bu arada, Telegraph gazetesinde yayınlanan bir kamuoyu yoklaması sonucuna göre, İngilizlerin yüzde 44'ü Blair ve kabinesi tarafından yanlış yönlendirildiklerine inanıyor. 
     Savaş öncesinde yüzde 71'i Irak'ın kitle imha silahlarına sahip olduğuna inanan İngiliz halkından bugün aynı inancı taşıyanların oranının yüzde 51 olduğu bildirildi. 
     
</TEXT>
</DOC>
