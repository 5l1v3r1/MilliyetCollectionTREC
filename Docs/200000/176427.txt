<DOC>
<DOCNO> 176427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/yasam/yas04.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD 'hazinesi' bu batıktaydı 
</HEADLINE>
<TEXT>

   İç savaş sonrası ABD'nin güneyini yeniden inşa etmekte kullanılacak tam 180 milyon dolarlık altınla batan S.S. Republic gemisi, 510 metre derinlikte bulundu 
      DIŞ HABERLER SERVİSİ 
   
   Amerikan İç Savaşı'nın ardından, ülkenin güneyini yeniden inşa edecek tonlarca altını taşırken batan S.S. Republic Cumhuriyet adlı buharlı geminin kalıntılarının yeri, iki araştırmacının yıllar süren çalışmaları sonucu metrelerce derinlikte tespit edildi. 
   New York'tan New Orleans'a taşıdığı 180 milyon dolar yaklaşık 270 trilyon lira değerindeki altınla beraber batan S.S. Republic'ten, bugüne kadar bulunan en büyük gemi hazinesinin çıkarılması bekleniyor. 
   
   '3 koy, 180 al' 
   Odyssey Deniz Araştırmaları Şirketi'nden Greg Stemm ve John Morris, 12 yıl süren araştırmalarının sonucunda, 1865'te batan geminin kalıntılarını, Savannah kentinin 160 kilometre güneydoğusunda ve 510 metre derinlikte buldu. 
   Tam 3 bin 840 kilometrekarelik alanı sualtı robotları, deniz radarı ve manyetometreyle tarayan ekibin bulduğu gemi kalıntıları, önümüzdeki ay denizden çıkarılmaya başlanacak. Kalıntıların uluslararası sularda bulunması nedeniyle, Amerikan hükümetinden izin alınmasına gerek olmadığı ve sudan çıkarma işleminin yaklaşık üç milyon dolara mal olacağı belirtildi. 
   
   
</TEXT>
</DOC>
