<DOC>
<DOCNO> 160855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur17.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan kimleri eleştirdi.. 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, AB konusunda Türkiye'nin elini çabuk tutması gerektiğini belirterek, ''Türkiye'nin, AB'ye tam üyeliğine yönelik adımları engellemeye dönük çıkışların çocuklarımızın geleceğine zarar vereceğini unutmamalıyız'' dedi. 
     Başbakan Erdoğan, sözlerini şöyle sürdürdü 
     "Türkiye'nin AB'ye tam üyeliğine yönelik adımları engellemeye dönük çıkışları çocuklarımızın geleceğine zarar vereceğini unutmamalıyız. Türkiye'nin AB'ye tam üyeliği, demokrasimizin gücünden, ekonomimize, ülkemizin rekabet gücünden, güvenliğimize kadar her alanla ilgili zorunlu bir süreçtir. Bütün göstergeler iyi ve doğru yolda olduğumuzu gösteriyor. Türkiye bölgesinde öncü rolünü güçlendiriyor.'' Erdoğan, partisinin TBMM Grup toplantısında gündeme ilişkin değerlendirmelerde bulundu. Türkiye'de, yatırımcı insanların önündeki engelleri kaldıracak, teşebbüs ruhuna destek verecek bir iktidarın bulunduğunu ifade eden Erdoğan, yatırımcılara, ''nerede bir aksama, nerede bir bozulma varsa bunu odalarınız aracılığı ile bakanlıklarımıza veya şahsımıza ulaştırın'' diye seslendi. 
     Türkiye'nin sorunlarını bekletmeye tahammülü olmadığını, süratle mesafe alması gerektiğini bildiren Erdoğan, sözlerini şöyle sürdürdü 
     ''Onun için yürüyerek değil, sıçrayarak amacımıza ulaşmamız lazım. Bu makas açığını süratle kapatmamız gerekiyor. Bu nedenle tatil, matil dinlemeden bu işleri yürütmemiz lazım. Arkadaşlar çok çalışmamız lazım. Millet bizden hizmet bekliyor. Onun için buraya gönderdi. Dolayısıyla diğer siyasi partilerden bir farklılığımızın olması lazım. Birçok çevreler farklı şeyler söyleyebilir. 3 ay, 2.5 ay tatil yapıyorduk diyebilirler. Şimdi bu nereden çıktı diyebilirler. Onlara vereceğimiz cevap çok basit Biz çalışmak için varız. 
     Önümüzde AB uyum yasaları, ülkemizin birçok çözüm bekleyen sorunlarına yönelik yasalar var. Bunları biran önce halletmemiz lazım ki mesafe alalım. Bu mevzuat kirliliğini ortadan kaldırmamız lazım. Bunun için yapılması gereken yasal düzenlemeler var. Sizin oluşturduğunuz TBMM'nin görevi yasamadır. Bu yasama görevi böyle kısa vadeler içinde olmaz. Buna çok zaman ayıracağız ve enine boyuna meselelerimizi müzakere ederek netice alacağız. Devletin yetersiz olan kaynaklarını zenginleştirmek için yeni kaynaklar ortaya koymanın gayreti içinde olacağız.'' 
     
     ''ELİMİZİ ÇABUK TUTMALIYIZ'' 

     Başbakan Erdoğan, başta eğitim ve sağlık olmak üzere dernek ve vakıfların ilgili kuruluşlarla el ele vermesini istedi. Mikro hedeflerle makro hedefleri aynı anda ele almak zorunda olduklarını vurgulayan Erdoğan, Türkiye'nin fotoğrafına bütün olarak bakılması ve hedefinden sapmaması gerektiğini söyledi. 
     Türkiye'yi adaletle kalkındırmayı hedeflediklerini ifade eden Erdoğan, AB ile tam üyeliğin Hükümet'in önemli gündem maddelerinden biri olmaya devam ettiğini ve edeceğini belirtti. Bu çerçevede bu ayın ortasına kadar ulusal programı revize ederek AB'ye sunacaklarını kaydeden Erdoğan, sözlerini şöyle sürdürdü 
     ''Zira Hükümet olarak Ulusal Programımızın esası, Türkiye'nin itibarının yükselmesidir. Bu kaynak metin ortaya çıktıktan sonra 6. Uyum Paketi ve diğerlerini Meclis'in gündemine getireceğiz. AB konusunda elimizi çabuk tutmalıyız. Her sahada olduğu gibi burada da vakit kaybetmeye tahammülümüz yoktur. AB üyelik sürecinde sonuç almak için çok uygun bir zemin yakaladığımızı ve bu fırsatı çok iyi değerlendirmemiz gerektiğini biliyorum. 
     
</TEXT>
</DOC>
