<DOC>
<DOCNO> 151835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun21.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Hz. Muhammed'i eleştiren vekile ceza yok.. 
</HEADLINE>
<TEXT>

     Hollanda parlamentosunun Somali kökenli kadın üyesi Ayaan Hirsi Ali, Hz. Muhammed'i eleştiren sözlerinden dolayı yargılanmayacak. Amsterdam Mahkemesi, milletvekili hakkında, Müslüman kuruluşlar tarafından açılan davada takipsizlik kararı verdi. 
     Mahkeme, milletvekilinin İslam ve bu dinin peygamberine ilişkin eleştirilerinin, Müslümanlık açısından sonuç doğuracak bir özellik göstermediği sonucuna varıldığını, bu nedenle hakkında cezai yaptırıma gerek olmadığını bildirdi. 
     Hollanda'da 22 Ocak'ta yapılan genel seçimlerde Liberal Parti'den VVD milletvekili olan Ayaan Hirsi Ali'nin, seçimlerin hemen ardından bir gazetede yayımlanan söyleşisinde, Hz. Muhammed hakkında kullandığı hakaret içeren ifadeler, ülkedeki Müslüman toplum tarafından büyük tepkiyle karşılanmıştı. Müslüman kuruluşlar, milletvekilinin yargılanması yönünde girişim başlatmıştı. 
     Somalili Müslüman bir ailenin kızı olan Ayaan Hirsi Ali, geçen yıl Müslümanlığı terkettiğini bildirmiş ve televizyonda yayınlanan bir programda Müslümanlara yönelik bazı suçlamalarının ardından, tehdit edildiğini öne sürerek, bir süre gizlenmişti. 
     Bu olayın ardından Liberal Parti, Ayaan Hirsi Ali'ye sahip çıkmış, gösterişli bir törenle partiye kabul etmiş ve seçimlerde de listenin ön sıralarından milletvekilliğine aday göstermişti. 
     





</TEXT>
</DOC>
