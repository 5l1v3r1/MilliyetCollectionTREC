<DOC>
<DOCNO> 197408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/asik.html </URL>
<DATE> 2003/11/23/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Moda tramvayı... 
</HEADLINE>
<TEXT>

   
   Kadıköy ve Moda'da ulaşımı felç eden inşaat bitti, Moda tramvayı çalışmaya başladı... Okurumuz Uğur Yılmazer'in tespitlerine göre... Tramvay ring hattının toplam uzunluğu 2.4 km... Gidilebilecek maksimum uzaklık 1.2 km.. Bilet fiyatı 1 milyon TL... O yüzden tramvay günün her saatinde boş geziyor... 
   Gelelim Prof. İlhan Kılıçözü'nün tespitlerine... 
   Tramvay için 6 trilyon lira harcandığını, bu parayla 4 ilköğretim okulu yapılabileceğini anlatan Prof. Kılıçözü diyor ki 
   - İşin başında arabaların hafif metalden imal edileceği, tekerleklerin sert kauçuk olacağı, Avrupa'dakiler gibi sessiz çalışacağı bildirildi. İşletmeye alınan tramvay 50 - 60 yıl öncesinin teknolojisiyle yapılmış tam manasıyla bir gürültü makinesi. Hantal vagon yol boyunca çıkardığı homurtu, kampana ve fren sesi ile bölgede tam manası ile gürültü kirliliğine sebep olmakta ve nüfusunun yüzde 70'i emekli olan bu sokak sakinlerine ücretsiz "uyandırma servisi" vermektedir. Mühürdar Caddesi, Rıza Paşa Sokak, Cem Sokak, Şair Nefi Sokak ve Bahariye Caddesi'ndeki apartmanların arasından el sıkışma mesafesinden geçen tramvayın elektrik direkleri de hırsızların ağzının suyunu akıtmaktadır... 
   Tramvayın yandaş muteahhide para kazandırmak ve trafiği ağırlaştırmaktan başka yararı olmayacağını yazmıştık. Eğer bir yararı oldu ise bunun ne olduğunu Anakent Belediye Başkanı Müfit Gürtuna lütfen bize bildirsin, yazalım... 
   
   SEVGİLİ OKURLAR bayramınızı kutluyor, daha iyi bayramlara diyor ve önümüzdeki hafta izin rica ediyoruz... Saygıyla... 
   
   Letonya'dan bir anı    Letonya diye bir ülkenin adından başka bir şeyini bilmezdik. Artık "Bizi Avrupa Kupası'ndan eleyen ülke" diye tanıyacağız... 
   1992 yılında, Berlin Duvarı'nın yıkılmasından hemen sonra Aydın Boysan'la birlikte Letonya'daydık. Benzin sıkıntısı vardı. Halk meteliksiz kalmıştı. Riga'nın ortasında kocaman bir parka girdik. Parkta kesik ağaç gövdesi biçiminde granit taşlara ülkenin ünlü yazar, sinemacı, ressam, müzisyen ve sanatçılarının adları ve hayat öyküleri kazınmıştı. O fakirliğe rağmen halk çoluk çocuk çiçek satın alıyor, sanatçılar için kazınan taşların üzerine bırakıyordu. Futbolda yenmek, yenilmek önemli değil. Ama o kültür ve saygı çok önemliydi. 
   
   Eyç, es, bi, si...    Son terör saldırısındaki iki hedeften biri malum HSBC genel müdürlük binasıydı... Yani Türkçe okunuşuyla "He Se Be Ce" bankası... 
   Ama hayır Daha saldırının ilk anından beri TRT hariç bütün kanallarda bankanın adı "Eyç Es Bi Si" olarak okundu. 
   AB İlerleme Raporu'nda "x,w,y" harflerini kullanmamız öğütlendi diye ortalık ayağa kalktı... Bir yandan da İngiliz alfabesine bir sevgi,bir sevgi... 
   
   Asgari Ücret Tespit Komisyonu toplanmadan önce, 
   Asgari Namus Tespit Komisyonu ve Asgari İnsaf Tespit Komisyonu toplanmalı. 
   Akif Kökçe 
   
   Cephe Türkiye    Terörle afallatılan Türkiye acaba şimdi nereye yönlendirilecek 
   Önümüzdeki kritik soru bu 
   Başkan Bush, Başbakan Erdoğan'a telefon açarak "Güçlü kal dostum" dedikten sonra daha önemli şu mesajı verdi 
   - Teröristler Türkiye'yi bir cephe olarak seçmiştir... 
   Bush'un bu sözleri ne anlama geliyor 
   Doçent Çağrı Erhan diyor ki 
   - Cephe, ileride, kaynağa yakın bölgede mücadelenin yapıldığı yer demektir. Önce Afganistan, ardından Irak için "cephe ülke" diyen Amerika şimdi de Türkiye için bu kavramı kullanmaya başladı. Ama hiçbir zaman kendileri için kullanmadı. Terörle mücadeleyi şimdi de Türkiye üzerinden yürütmek istiyor olabilir. Eğer böyleyse bu bizim açımızdan hiç de iyi bir şey değil. 
   - Neler olabilir 
   - ABD terörle mücadele gerekçesiyle Suriye'ye ambargo uygulamaya başladı. Aynı şey yarın İran için söz konusu olabilir ve Amerika bizden de ambargoya katılmamızı isteyebilir... Eğer böyle bir şey olursa hem siyasi hem ekonomik açıdan yeni sorunlarla, sıkıntılarla karşı karşıya kalırız. 
   
   Tabii bu kadarla da kalmayabilir.. Türkiye ABD'nin Suriye ve İran'la önümüzdeki dönemde girişeceği hesaplaşmanın da içine düşebilir. 
   Belki Amerika birinci tezkerede olduğu gibi yeniden topraklarımıza yerleşmek isteyecektir... Belki bizi Afganistan'a sevk edecek... 
   Türkiye bir an önce İstanbul'daki patlamaları gerçekleştiren örgüt ve hücreleri ele geçirmeli. Bir an önce terörü etkisizleştirmeli. 
   Yoksa ABD bu durumdan yararlanarak Türkiye'yi kritik serüvenlere itecek... 
   
      
   
</TEXT>
</DOC>
