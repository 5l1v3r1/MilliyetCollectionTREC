<DOC>
<DOCNO> 163834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo01.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİMDİ ŞOV ZAMANI 
</HEADLINE>
<TEXT>

Beşiktaş, yeni Kartallar'ı taraftarın huzuruna tek tek çıkarmaya başladı. İlk resmi imzayı dün Sinan'a attıran Siyah-Beyazlılar, bugün de Okan Koç ile gövde gösterisi yapacak 
     3 yıllık anlaşma 
     TRANSFER çalışmalarını seri adımlarla sürdüren Beşiktaş, ilk resmi imzayı Altaylı Sinan Kaloğlu'na attırdı. Akaretler'deki kulüp binasında, yöneticiler Hüsnü Güreli, Kıvanç Oktay ve Emin Önal'ın katıldığı törende genç yıldız üç senelik sözleşme imzaladı. Sinan, "Beşiktaş'ta, sevdiklerimin gurur kaynağı olmaya çalışacağım. Tüm mücadelem yeni kulübüm için olacak" dedi. 
     
     Sıra Okan Koç'ta 
     RENKLERİNE yeni kattığı isimleri tek tek medya önüne çıkarma kararı alan Beşiktaş'ın bugün de Gençlerbirliği'nden transfer ettiği Okan Koç ile imza atacağı öğrenildi. Yarın ise Emre Aşık'ın ilk kez Siyah - Beyazlı formayı giyeceği bildirildi. İkinci Başkan Hüsnü Güreli, "Gençleri Türk futboluna kazandırmak gibi bir prensibimiz var. Sinan da böyle bir yetenek" dedi. 
     
Koltuk kavgası      ORHAN YILDIRIM 

     SİNAN'IN dün kulüp binasında yapılan imza töreninde Siyah - Beyazlı yöneticiler arasında keyifsiz anlar yaşandı. Genç futbolcunun transferinde önemli rol oynayan yönetici Emin Önal, önce törene geç kaldı. İkinci Başkan Hüsnü Güreli, "Mehmet bey de katılacak. Kendisini biraz bekleyelim" sözleriyle, imzayı attırmadı. Ardından Emin Önal odaya girdi. 
     YÖNETİCİLERİN yerleşim planından memnun kalmayan Önal, Sinan'ın yanında yer almak için girişimlere başladı. Önce Hüsnü Güreli'nin yerine göz diken Beşiktaşlı yönetici, Güreli'nin imalı bakışları nedeniyle geri adım attı. Önal'ın daha sonra Kıvanç Oktay'a, "Sen çekil, ben oturacağım" sözleri büyük şaşkınlık yarattı. Olaya sinirlenen Oktay, odayı terk etti. 
     
     
     
Lucescu'nun yüzü güldü      Cordoba müjdesi 
     TEKNİK Direktör Mircea Lucescu, Cordoba'nın transfer bilmecesinin çözülmesi sonrasında rahat bir nefes aldı. Bodrum'da eşiyle birlikte tatil yapan Rumen teknik adamın, Başkan Serdar Bilgili'yi telefonla aradığı öğrenildi. Luce'nin, "En büyük transferimiz Cordoba. Başta siz olmak üzere tüm yöneticilerimize çalışmalarından dolayı teşekkür ediyorum" dediği öğrenildi. 
     
     Yıldıza karşı 
     MENAJERLERİN önerdiği Van Hooijdonk, Kluivert, Elber ve Rivaldo gibi isimler için Lucescu'dan olumlu rapor çıkmadı. Tecrübeli teknik adamın, takım içindeki maddi dengelerin bozulmasına karşı çıktığı öğrenildi. Brezilyalı yıldız Rivaldo'nun yıllık 5 milyon Euro kazandığını öğrenen Lucescu'nun, bu iddiayı ortaya atanlar için "Hayalci" yorumunu yaptığı bildirildi. 
     
Devlere ziyaret      İSTANBUL Emniyet Müdürü Celalettin Cerrah, Beşiktaş ve Fenerbahçe kulüplerini ziyaret etti. Beşiktaş kongresi üyesi olan Cerrah'a Başkan Serdar Bilgili 100. yıl ve şampiyonluk hatırası olarak kartal maketi armağan etti. 
     

</TEXT>
</DOC>
