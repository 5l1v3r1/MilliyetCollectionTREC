<DOC>
<DOCNO> 159484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko24.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD'dan AB Uyum Paketi'ne tam destek... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Terörle Mücadele Yasası'nın 8. maddesi başta olmak üzere 10 yasada değişiklik öngören 6. Avrupa Birliği Uyum Paketi'nin ve bu çerçevede atılacak demokratikleşme adımlarının yasallaşmasına tam destek verdiklerini açıkladı. 
     Ali Bayramoğlu yaptığı açıklamada, bugün Başbakanlığa gönderilen ve TBMM'de gelecek hafta oylanması beklenen 6. Avrupa Birliği Uyum Paketi'ni değerlendirdi. 
     Demokratikleşme adımları doğrultusunda Terörle Mücadele Yasası'nın 8. maddesinin yürürlükten kaldırılmasını desteklediklerini belirten Bayramoğlu, yasalarda yapılacak düzenlemelerin Türk insanının önünü açacağı gibi Türkiye'nin AB perspektifine de güç katacağını vurguladı. 
     Türk Ceza Yasası ile Milli Güvenlik Kurulu ve Yüksek Seçim Kurulu çalışma ilkelerinde değişiklik öngören 6. Uyum Paketi içerisinde yeralan farklı dil ve lehçelerde yayın yapılmasının önünün açılmasının, ''vatandaşların milli, manevi ve kültürel değerlerine devletin de saygılı olması'' anlamında müspet bir gelişme olduğunu dile getiren Bayramoğlu, şunları kaydetti 
     ''Paket içinde yeralan il ve ilçelerde mülki amirin izni alınarak ibadethane yapılabilmesi hakkının misyonerlerin önünü açtığı iddialarına katılmıyoruz. Demokratikleşme yolunda atılan adımlar toplumun ihtiyaçlarını karşılamaya matuf olmalı ve AB'ye uyum yolunda çıkarılan yasaları her vatandaşımız hayatın içinde hissedebilmelidir. Aksi takdirde bu yasalarla gelen değişimin bir anlamı olmadığı gibi Uyum yasaları içerisindeki demokratikleşme hedefi AB dayatmasıdır iddialarını da haklı kılar. 
     Türkiye'nin değişimi için bundan uygun zaman olamaz. Kopenhag kriterleri değişim ve dönüşüm için bir fırsattır. Bu değişim ve dönüşümü öncelikle kendi vatandaşımızın faydasına olduğu için başarmalıyız. O nedenle AB uyum paketinin gecikmeden yasalaşmasını destekliyoruz.'' 
     
     ''AB İLE İLİŞKİLERİ SAĞLAMLAŞTIRMANIN TAM ZAMANI'' 
     Ali Bayramoğlu, kararlı adımlar atılmadan AB perspektifinin hayalden öteye geçemeyeceğini belirterek, ''Türkiye, taşıdığı büyük tarih ve kültürüyle, bir komplekse sahip olmadan çağı yakalamalı, karşı tarafın eksikliklerini de gözönüne alarak yapılması gerekenleri gerçekleştirmeye koyulmalıdır'' dedi. 
     Hükümetin AB süreci ile ilgili olarak yeni adımlar atmayı hızlandırırken, dış politikada dengeli ve çok yönlü olmasının ülkenin önünü açacağına dikkati çeken Bayramoğlu, şu görüşleri dile getirdi 
     ''Bugün gelinen noktada AB'ye sırtımızı dönmemiz söz konusu olamadığı gibi kendi gerçeklerinden kopuk, kraldan çok kralcı bir yaklaşım içinde de olmamalıyız. Ayrıca, AB ile 44 yıldır süren oyalama veya uzatmalı nişanlılık dönemi de göz önünde tutularak, Türkiye'nin özellikle bölgesindeki komşu ülkelerle, bölge ülkeleriyle stratejik ilişkilerini derinleştirilmeli, dış politikamız, dengeli ve çok yönlü bir ilişkiler yelpazesinde geliştirilmelidir. Komşularımızla dış ticaretimizin AB standartlarına çıkarılması halinde, Türkiye'nin AB ile olan ilişkisi de daha rasyonel bir temele oturacaktır. Tek taraflı bağımlılık ilişkisi görüntüsünden de kurtulacaktır.'' Türkiye'nin meşruiyeti olmayan bir savaşta ABD'ye payanda olmayarak ve Kıbrıs'ta barış yolunda şok adımlar atarak AB'nin takdirini topladığını belirten Bayramoğlu, ''Türkiye'nin şu anda içinde bulunduğu noktada, AB ile ilişkileri sağlamlaştırmanın tam zamanıdır'' dedi. 
     MÜSİAD Genel Başkanı Bayramoğlu, AB ile ekonomik gelişmişlik düzeyi farklılığını kapatmak için de çalışma yapılmasını istedi. 
     
</TEXT>
</DOC>
