<DOC>
<DOCNO> 182144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur05.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri milletvekillerini gözetliyor... 
</HEADLINE>
<TEXT>

     Milletvekillerinin yaptığı çalışmaları izlemeyi ve belli dönemlerde gösterdikleri performansı objektif olarak kamuoyunu duyurmayı amaçlayan Tüm Milletvekillerini İzleme Komitesi TÜMİKOM ilk raporunu, Ekim ayında açıklamaya hazırlanıyor. 
     Halen 32 ilde örgütlenmesini tamamlayan TÜMİKOM, bu illerde oluşturduğu MİKOM'larla, seçileni, seçen adına izleyip, milletvekillerine not veriyor. 
     Son olarak 6-7 Eylül tarihlerinde Antalya Sheraton Voyager Otel'de bir toplantı yapan TÜMİKOM, Türkiye'nin 32 ilinden gelen temsilcileriyle ''Ulusal Raporlama Metotları'' konusunda eğitim çalışması yaptı. 
     TÜMİKOM'u oluşturan 32 örgütten biri olan Konya Milletvekillerini İzleme Komitesi KONMİKOM Dönem Sözcüsü, Konya Serbest Muhasebeciler ve Mali Müşavirler Odası Başkanı Ahmet İçyer, AB ülkelerinde yıllardır uygulanan milletvekillerine not verme sisteminin, Türk demokrasi hayatında büyük bir boşluğu dolduracağını söyledi. 
     Gönüllülük esasına göre çalışan MİKOM örgütlenmesinin, yapacağı değerlendirmelerde, basına verilen demeçler, resmi tutanaklar, TBMM kürsüsünden yapılan konuşmalar gibi objektif kriterlerin ölçü alındığını belirten İçyer, ''Türkiye'de seçmenin en büyük sitemi, vekilleri seçiyoruz, bir sonraki seçime kadar bir daha göremiyoruz sözleriydi. Her dönem seçmeninden not alacağını bilen vekil, artık kendini daha sorumlu hissedecek. Vatandaş ise denetleme görevini yapmanın mutluluğunu ve huzurunu yaşayacak'' dedi. 
     
     MİLLETVEKİLİNE NOT VERECEKLER 
     Raporları hazırlarken, milletvekillerini 3 ana kategoride değerlendirdiklerini ifade eden İçyer, şunları kaydetti 
     ''Milletvekillerinin performanslarını ölçmedeki ilk kategoriyi TBMM'de ve yurt genelindeki çalışmalara katılımları oluşturuyor. İkinci kategoride, vekilin seçildiği bölgeye yaptığı hizmetler, üçüncüsünde ise yaşamıyla ilgili kişisel davranışları değerlendiriliyor. Milletvekillerini her kategoride 19 farklı kriteri göz önünde bulundurarak değerlendirme yapıyoruz ve 100 üzerinden başarı puanı veriyoruz. Ekim ayında açıklayacağımız ilk raporumuz, hangi milletvekilinin ne ölçüde çalıştığını ilk kez net bir şekilde ortaya çıkaracak.'' İçyer, bundan sonraki raporların 3'er aylık dönemler halinde yayınlanacağını belirtti. 
     
</TEXT>
</DOC>
