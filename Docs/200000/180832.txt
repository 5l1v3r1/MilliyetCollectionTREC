<DOC>
<DOCNO> 180832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yasam/yas04.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tarafta kola, diğerinde içki çöpe 
</HEADLINE>
<TEXT>

   Müzikseverlerin merakla beklediği Rock'n Coke başladı. Girişte içkiler ona alternatif 'Barışa Rock Festivali'nde ise kola kutuları alınıp çöpe atıldı... 
      ASLI ÖKTENER-AYTEN GÖRGÜN ÖZEL İstanbul 
   
   İki gün boyunca yaklaşık 50 bin kişiyi ağırlaması beklenen Rock'n Coke Festivali, dün başladı. Hezarfen Havaalanı'ndaki Rock Kasabası'nda düzenlenen festival, kapılarını saat 10.30'da açtı. Arama sırasında çantalardan çıkan çok sayıda ilaç, deodorant ve içki, toplanarak çöpe atıldı. 
   Binlerce genç, saat 13.00'ten itibaren sahne alan "Rashit" grubuyla müziğe merhaba dedi. Ardından sırayla Duman, The Delgados, Dead Kennedys, Guano Apes, MFÖ, Simple Minds, Suede, Dreadzone grupları gençleri coşturdu. 
   
   Erkenden 'sızdılar' 
   "Rock'n Coke" Festivali'ni boykot etmek amacıyla Sarıyer Bahar Suyu Piknik Alanı'nda düzenlenen 'Barışa Rock Festivali'nde ise güvenlik, katılanların çantasındaki Coca Cola ve Efes Pilsen'lere el koydu. Bira ve şaraba 'erken' başlayan birçok genç, konser başladığında sızmıştı. Rock ve heavy metal gruplarının sahne aldığı festivalde Barışa Rock temsilcileri, sahnede ABD'yi, Amerikan ürünlerini ve Başkan George Bush'u eleştirdi gençler de ıslık ve alkışlarla tezahürat yaptı. 
   
   
</TEXT>
</DOC>
