<DOC>
<DOCNO> 198507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur41.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan UEFA'nın kararı siyasi bir karardır 
</HEADLINE>
<TEXT>

     Başbakan Recep Tayyip Erdoğan, UEFA'nın kararının, terörizmle mücadelede uluslararası dayanışma ve işbirliği anlayışına büyük darbe vurduğunu bildirdi. 
     Erdoğan, UEFA'nın, Galatasaray ve Beşiktaş'ın Juventus ve Chelsea maçlarını tarafsız sahada oynamaları kararına ilişkin İstanbul Valiliği'nde yapılan toplantının ardından açıklamalarda bulundu. 
     UEFA'nın kararını değerlendiren Başbakan Erdoğan, şunları kaydetti 
     ''UEFA kararı, terörizmle mücadelede özellikle altını çizdiğimiz uluslararası dayanışma ve işbirliği anlayışına maalesef büyük darbe vurmuştur. Bu karar sportif bir karar değil, siyasi bir karardır. 
     Bu nedenlerle Avrupa spor camiasını ve UEFA'yı müstakbel siyasi manipülasyonlara açık hale getiren bir karardır. Daha da vahimi, bu karar uluslararası terörün, sesini duyurmak için kullanabileceği ortam ve kararların arasına UEFA'yı da katmasına yol açacak bir karardır.'' 
     
     ORTAK DAYANIŞMA RUHU 
     Futbol Federasyonu başta olmak üzere kulüplerin ortak bir dayanışma ruhu içerisinde olması gerektiğini vurgulayan Erdoğan, şöyle devam etti 
     ''Tabi, olayın iki kademesi var. Bildiğiniz gibi Galatasaray'ın maçı ayın ikisinde, bir hafta sonra Beşiktaş'ın maçı var. Buradaki hukuki süreci işletme bakımından Galatasay'ın maalesef süre itibariyle bu süreci işletme imkanı yok. Ancak Beşiktaş kulübümüz, burada CAS mahkemesine, federasyonumuz vasıtasıyla gidiyor. Bu CAS mahkemesi, spor tahkim mahkemesi oluyor. Buraya gitmek suretiyle bir üst mahkemede, bizdeki anlayışıyla bir temyiz mahkemesi gibi, burada birinci kademede hakkımızı arayacağız. 
     Buradan netice alınır alınmaz, bundan sonraki süreci de aynı şekilde sürdürerek hukuki süreci sonuna kadar devam ettirme kararlılığındayız. Aynı şekilde Galatasaray kulübümüz de Pazartesi günü yasal değerlendirmelerini ilgili arkadaşlarla yapıp, onlar da bu konuda ayrıca bir adımı atacak. Tabi burada kulüplerimizin atacakları adımlar, Futbol Federasyonu'nun atacağı adımlar ve Hükümet olarak bizim atacağımız adımlar var. Hiçbir zaman sporun, bir defa siyasi bir arguman olarak değerlendirilmesini, kullanılmasını istemiyoruz. Aksine sporu dünyada barışın, dayanışmanın bir aracı olarak kullanmanın önemli bir arguman olduğuna inanıyoruz. Ve biz bütün samimiyetimizle bu adımı atacağız.'' 
     
</TEXT>
</DOC>
