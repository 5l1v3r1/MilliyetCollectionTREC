<DOC>
<DOCNO> 161764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/guncel/gun04.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Venüs Heykeli'nin başına gelenler... 
</HEADLINE>
<TEXT>

Üniversite şenliklerinde bir öğrenci Louvre Müzesi'nin hediyesi Venüs Heykeli'ne tırmanmaya kalkışınca olan oldu. Tuz buz olan heykel, şimdi kazan dairesini süslüyor 
     ASLI ÖKTENER İstanbul 

     Mimar Sinan Üniversitesi MSÜ Güzel Sanatlar Fakültesi'nin düzenlediği, "8. Bahar Şenliği"nde bir öğrenci, 30 yıl önce ünlü Louvre Müzesi tarafından okula hediye edilen Venüs Heykeli'nin kopyasını tırmanırken kırdı. Tuzla buz olan heykel, kazan dairesine konuldu. 
     MSÜ Güzel Sanatlar Fakültesi Öğrenci Konseyi tarafından 27 Mayıs gecesi düzenlenen şenlik kapsamında, Fındıklı Kampusu'nda verilen konsere İTÜ, İÜ ve YTÜ'den öğrenciler de katıldı. Bir kısmı alkol alan öğrenciler, şarkılar eşliğinde eğlendi. Bu arada YTÜ Dağcılık Kulübü'nden Yılmaz Kaçmaz, Venüs Heykeli kopyasına tırmanmaya çalıştı. Fransa'nın Louvre Müzesi'nden ders çalışmalarında model olarak kullanılması için Mimar Sinan Üniversitesi'ne gönderilen heykel, yere yıkılıp paramparça oldu. Fakülte yönetimi, olay hakkında tutanak tuttu. Öğrenci Konseyi Başkanı Güngör Sana, "Tüm önlemleri almıştık. Ancak herkesi kontrol edemiyorsunuz ki. Okulun sembollerinden biri olan heykeli kıranı yakalayabildik" dedi. 
     
     Masraflar öğrenci komitesinden 
     Mimar Sinan Üniversitesi Güzel Sanatlar Fakültesi Genel Sekreteri Bahattin Şeber ise, "Heykelin tarihi bir önemi yok. Yani bir kopya. Kalıpçılarımız tarafından tekrar onarılacak ve yerine konulacak. Kıran öğrenciye ne gibi bir ceza verebiliriz ki Ancak yapılacak yeni heykelin parası öğrenci komitesinden alınacaktır" diye konuştu. 
     

</TEXT>
</DOC>
