<DOC>
<DOCNO> 197659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur15.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler Günü'nde acı olay... 
</HEADLINE>
<TEXT>

     Öğretmen Günü'nde kalp krizi sonucu yaşamını yitiren ilköğretim okulu öğretmenin cenazesi, ölüm raporu verecek doktorun olay yerine geç gelmesi nedeniyle 2 saat süreyle sokak ortasında kaldı. 
     Mamak Köstence İlköğretim Okulu Fen Bilgisi Öğretmeni Hüseyin Ağaçdelen 48 , arkadaşının Gazi Mustafa Kemal Bulvarı 94 numaradaki bürosundan çıkarken fenalaştı. Ağaçdelen, ilacını içmeye çalışırken kaldırıma yığılıp kaldı. 
     Olay yerine gelen Hızır Acil görevlileri, öğretmen Hüseyin Ağaçdelen'in kalbinin durduğunu belirtip ölüm raporu verilmesi için Çankaya Belediyesi'nin görevli sağlık ekibinin gelmesi gerektiğini kaydederek, olay yerinden ayrıldı. 
     Çankaya Belediyesi sağlık ekiplerinin olay yerine gelmekte gecikmesi nedeniyle Ağaçdelen'in cenazesi yaklaşık 2 saat boyunca kaldırımda kaldı. 
     Üzeri gazete kağıdı ile örtülen Ağaçdelen'in cenazesi, belediye doktoru ve cenaze aracının gelmesi ile son muayenesi yapıldıktan sonra ölüm raporu verilmesi için Keçiören Adli Tıp Kurumu'na kaldırıldı. Muayeneyi yapan doktor, Ağaçdelen'in nefes darlığı sonucu kalp krizi geçirerek öldüğünü bildirdi. Olayın kendilerine yaklaşık yarım saat önce bildirildiğini belirten doktor, gecikmelerinin kendilerinden kaynaklanmadığını savundu. 
     Çevrede bulunan vatandaşlar ise ölen kişinin öğretmen olduğunu öğrendiklerinde, ''Bir öğretmen, 24 Kasım Öğretmenler Günü'nde bile ihmal ediliyor, görüyorsunuz'' diyerek, sağlık ekibinin gecikmesine tepki gösterdiler. 
     
     MESAİ ARKADAŞLARI OLAY YERİNDE 
     Ağaçdelen'in vefat ettiğini duyarak kısa sürede olay yerine gelen mesai arkadaşlarından Ümran Ercan, 3 gün önce rüyasında ölmüş ve yerde yatarken gördüğü Ağaçdelen'e telefon ile rüyasını anlattığını, arkadaşının ise kendisine ''Korkma benim yaşama sevincim var'' şeklinde karşılık verdiğini söyledi. 
     Mamak Köstence İlköğretim Okulu'nda Fen Bilgisi öğretmeni olarak görev yapan Hüseyin Ağaçdelen'in 23 yıldır öğretmen olduğu ve 4 yıl önce eşinden ayrıldığı için yalnız yaşadığı öğrenildi. 
     
</TEXT>
</DOC>
