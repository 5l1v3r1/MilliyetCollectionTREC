<DOC>
<DOCNO> 161497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko46.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD heyeti, Polonya'ya gidiyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Avrupa Birliği AB aday ülkeleri ziyaret programı çerçevesinde 8-10 Haziran tarihleri arasında Polonya'da temaslarda bulunacak. 
     TÜSİAD Yüksek İstişare Kurulu Başkan Yardımcısı ve TÜSİAD International Başkanı Aldo Kaslowski başkanlığındaki heyet, Polonya İşverenler Konfederasyonu'nun PKPP yanı sıra üst düzey hükümet yetkilileriyle temaslarda bulunacak. 
     TÜSİAD heyeti, temaslar çerçevesinde Polonya'da 7-8 Haziran tarihlerinde AB üyeliği için düzenlenecek halk oylamasının 8 Haziran akşamı gerçekleşecek kutlamalarına katılacak. Ujazdowski Sarayı'nda yapılacak kutlamalarda Polonya Cumhurbaşkanı Aleksander Kwasniewski de yer alacak. 
     Heyet 9 Haziran'da, Polonya Dışişleri Bakanlığı Müsteşarı ve Polonya'nın AB ile müzakere birimi Başkanı Jan Truszczynski, Polonya Ticaret Odası Genel Sekreteri Marek Kloczko, Polonya Maliye Bakanlığı Müsteşarı Ryszard Michalski ile görüşecek ve Türk Büyükelçisi Candan Azer'in evsahipliğindeki öğle yemeğine katılacak. 
     10 Haziran'da Polonya Cumhuriyeti Cumhurbaşkanlığı Müsteşarı Dariusz Szymczycha ve Polonya Yabancı Yatırım Ajansı Yönetim Kurulu Üyesi Roman Kornacki ile görüşülecek. 
     Görüşmeler sırasında, Türkiye-Avrupa Birliği ilişkileri, Avrupa Birliği'nin geleceğinde Polonya-Türkiye ilişkileri, Türkiye'deki ekonomi ve iç-dış politikadaki gelişmeler konuları ele alınacak ve TÜSİAD'ın görüşleri aktarılacak. 
     TÜSİAD heyetinde Aldo Kaslowski'nin yanı sıra Ahmet Vefa Küçük, Guido Manzini, Özlem Cinemre, DEİK Türk Polonya İş Konseyi Başkanı Mithat Yenigün, TÜSİAD Genel Sekreter Yardımcısı Hale Hatipoğlu ve TÜSİAD International uzmanı Bilge Karcılıoğlu yer alacak. 
     
</TEXT>
</DOC>
