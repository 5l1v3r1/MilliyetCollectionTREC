<DOC>
<DOCNO> 157687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur12.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokakta işemeye utanmıyor musun' diyen genci öldürdü 
</HEADLINE>
<TEXT>

     Bursa'da sokakta çiş kavgası cinayete yol açtı. Sokakta çişini yapan 48 yaşındaki Engin Cinberl, kendisine kızan 32 yaşındaki Levent Kangaloğlu'nu öldürdü, Tarık Atasoy'u ağır yaraladı. 
     Cinayet Hürriyet Semti Orta Mahalle'de işlendi. İddiaya göre, arkadaşı Recep Özay'la geç saatlere kadar alkol alan Engin Cinberl saat 02.45 sıralarında evine giderken yürüdüğü sokağa çişini yaptı. Bu sırada yoldan geçen Levent Kangaloğlu ve arkadaşı Tarık Atasoy, "Bu yaşta sokakta işemeye utanmıyor musun '' diyerek kızdı. Taraflar arasında çıkan tartışma kavgaya dönüşünce Levent Kangaloğlu çişini yapan Engin Cinberl'i dövdü. Cinberl de evine gidip mutfaktaki ekmek bıçağını aldı. 
     
     PARMAĞI KOPTU 

     Bu sırada Cinberl'i engellemek isteyen yanındaki arkadaşı Recep Özay'ın sağ el işaret parmağı bıçakla kesilerek koptu. Arkadaşından kurtulan Cinberl, tekstil fabrikasında işçi olarak çalışan Levent Kangaloğlu'nu 5 yerinden, Tarık Atasoy'u ise 4 yerinden bıçakladı. Ağır yaralanan Kangaloğlu, 112 Acil Servis'ten istenen ambülans gelene kadar yaşamını yitirdi. Ambülansla SSK Çekirge Hastanesi'ne kaldırılan Tarık Atasoy ise ameliyata alındı. Parmağı kopan Recep Özay ise Uludağ Üniversitesi Tıp Fakültesi'ne sevk edildi. 
     Cinayetten sonra evine tekrar gidip kanlı elbiselerini değiştiren Gümrük Müdürlüğü'nde görevli 2 çocuk babası Engin Cinberl, Mudanya'da bir parkta yatarken yakalandı. Bursa Emniyet Müdürlüğü'ne getirilen Cinberl'in ifadesi ayılamadığı için dün öğle saatlerine kadar alınamadı. 
     Olayla ilgili soruşturmaya Bursa Cumhuriyet Savcılığı'nca başlandı. Engin Cinberl ve arkadaşı Recep Özay, Adam Öldürmek' ve Adam Öldürmeye Tam Teşebbüs' suçlarından adliyeye çıkartılacak. 
     
</TEXT>
</DOC>
