<DOC>
<DOCNO> 162119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/eko01.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim değerinin çok altında 
</HEADLINE>
<TEXT>

Başbakan Erdoğan, Petkim’e değerinin altında teklif verildiği tespitinin doğru olduğunu, değerlendirmenin de buna göre yapılıp karar verileceğini söyledi 
     EKONOMİ SERVİSİ 

     Başbakan Tayyip Erdoğan, Petkim’e değerinin altında teklif verildiğini belirtti. "Mikrokredi Vasıtasıyla Yoksulluğun Azaltılması" konferansının ardından gazetecilerin sorularını yanıtlayan Erdoğan, "Petkim ihalesi yapıldı, değerinin altında teklif verildiği belirtiliyor. Nasıl değerlendiriyorsunuz " sorusu üzerine şöyle dedi 
     "Daha henüz bunun değerlendirmesi yapılmış değil, değerlendirmesi yapılacaktır. Bu dediğiniz tespit yerindedir, çok alttadır. Buna göre değerlendirmesi yapılıp karar verilecektir." Cuma günü yapılan ihalede Petkim’in yüzde 88.86’lık hissesi için en yüksek teklif 605 milyon dolarla Uzanlardan gelmişti. İhale öncesindeki son borsa kapanış rakamlarına göre ise Petkim’in piyasa değeri 1.1 milyar dolardı. Buna göre yüzde 40 iskontolu olan Uzanların verdiği teklifte Petkim’in tamamı için 680 milyon dolar piyasa değeri biçilmiş oldu. Uzanların teklifinin kabul edilip edilmeyeceğine ilişkin kararı Erdoğan’ın başkanlık ettiği Özelleştirme Yüksek Kurulu verecek. 
     Bu arada Erdoğan, mikrokredi kuruluşlarına ilişkin bir soru üzerine de "Bizim devlet olarak böyle bir banka kurma hazırlığımız yada hedefimiz söz konusu değil. Bu ancak sivil toplum örgütlerinin atacağı bir adımdır" dedi. 
     
Erdoğan IMF’ye karşı çıkan başka galakside yaşıyor      Başbakan Erdoğan, "IMF programı ve özelleştirmeyi istemiyoruz" diye bağıran Mehtap Yurtluk’un protestosu üzerine "Hanım kardeşimizin IMF’ye karşı çıkması, bu işi çok iyi biliyor olmasından kaynaklanmıyor.Farklı bir galakside yaşamasından kaynaklanıyor. Ne yazık ki komünist dünyanın kalıntıları Türkiye’mizde var" dedi. Erdoğan şöyle devam etti "IMF gelip bize yalvararak borç vermiyor. Affedersiniz biz gidip kuyruğa girdik, borcu aldık. IMF de kendisini sağlama alıyor. Şunu yapacaksın’ diyor. Borcunu ödersin, ödedikten sonra da dediğini yaparsın." 
     
Hisseler yüzde 20.6 geriledi      Petkim’in, değerinin altında satıldığı yönündeki görüşlerin ağırlık kazanması, hisselerin borsada şok düşüş yaşamasına neden oldu. Petkim’in cuma günü işleme kapatılan hisse sırası dün yeniden açıldı. 
     Cuma günü 7 bin 900 lira olan hisselerin değeri, ilk seansta 7 bin 50 liraya indi ve yüzde 10.76 değer kaybına uğradı. Bu arada Başbakan Erdoğan’ın, Petkim’e verilen teklifin değerinin çok altında olduğunu açıklaması, hisselerin fiyatını kapanışta 6.300 liraya düşürdü. Hisselerin bir günlük değer kaybı yüzde 20.65 olarak gerçekleşti. 
     İhale öncesi 7 bin 900 liralık kapanış fiyatı baz alındığında, Petkim’in piyasa değeri 1.1 milyar dolar düzeyindeydi. İhalede yüzde 88.86’sı için verilen 605 milyon dolarlık en iyi teklif baz alındığında, şirketin tamamının piyasa değeri yaklaşık 680 milyon dolara denk geliyor. 
     

</TEXT>
</DOC>
