<DOC>
<DOCNO> 167114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sonspo10.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Rüştü'nün transferinden gurur duydum... 
</HEADLINE>
<TEXT>

     İspanya'nın Real Sociedad takımında forma giyen milli futbolcu Nihat Kahveci, İstanbul'da mağaza açılışı yaptı. 
     Kendisinin ve A Milli Futbol Takımı'nın sponsoru olan Nike firmasının Beyoğlu İstiklal Caddesi'ndeki mağazasını açan Nihat, ardından da uzun süre futbolseverlere imza dağıttı. 
     Basın mensuplarının, İspanya'nın FC Barcelona ekibine transfer olan kaleci Rüştü Reçber ile ilgili sorularını yanıtlayan milli futbolcu, ''Rüştü ağabeyin Barcelona'ya transfer olması bir Türk olarak beni son derece mutlu etti ve gururlandırdı. Türkiye'yi en iyi şekilde temsil edecektir'' dedi. 
     Transferle ilgili sorulara yanıt vermeyen ve Rüştü ile FC Barcelona'da birlikte forma giymek gibi bir durumun söz konusu olmadığını ifade eden Nihat, ''Sadece karşılıklı oynayabiliriz. Profesyonel olarak ben gol atmak için çalışacağım, o ise gol yememek için elinden geleni yapacak. Önemli olan her ikimizin de takımlarımızda başarılı olabilmemiz'' diye konuştu. 
     Nihat, Avrupa'da uzun süre daha futbol yaşamını sürdürmek ve sonrasında da kendisini Nihat yapan Beşiktaş'ta futbolu bırakmak istediğini sözlerine ekledi. 
     
</TEXT>
</DOC>
