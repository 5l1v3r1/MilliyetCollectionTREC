<DOC>
<DOCNO> 164207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur08.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanlığı, Cem Uzan'a soruşturma yapılması için izin verdi 
</HEADLINE>
<TEXT>

     Adalet Bakanlığı, Genç Parti Genel Başkanı Cem Uzan hakkında Türk Ceza Kanunu'nun TCK 159. maddesinden soruşturma yapılması için izin verdi. 
     Bursa Cumhuriyet Başsavcılığı, Uzan hakkında bu suçtan dava açar, Uzan hapse mahkum edilirse, siyasi yaşamı da son bulacak. 
     Adalet Bakanlığı Ceza İşleri Genel Müdürlüğü, Bursa Cumhuriyet Başsavcılığı'nın, Cem Uzan hakkında, Bursa'da yaptığı konuşmada Başbakan Recep Tayyip Erdoğan'a yönelik sözleri nedeniyle TCK'nın 159. maddesinden soruşturma izni istemesine ilişkin başvurusunu inceledi. 
     Adalet Bakanlığı söz konusu maddeden Uzan hakkında soruşturma yapılabilmesi için izin verdi. 
     Bursa Cumhuriyet Başsavcılığı, bu aşamadan sonra soruşturma sonucunda Cem Uzan hakkında dava açabilecek. 
     
     SÜREÇ 

     Bursa Cumhuriyet Başsavcılığı, Uzan'ın, ÇEAŞ ve Kepez'e el konulmasından ardından 13 Haziran 2003'te Bursa'da yaptığı mitingde, Başbakan Recep Tayyip Erdoğan ve hükümetle ilgili eleştirilerde bulunması üzerine, konuşmayı incelemeye almıştı. 
     Başsavcılık, Uzan hakkında, TCK'nın 159. maddesi uyarınca soruşturma açabilmek için Adalet Bakanlığı'ndan izin istemişti. Çünkü, TCK'nın 159. maddesinden soruşturma yapılabilmesi için Adalet Bakanlığı'ndan izin alınması gerekiyor. 
     TCK'nın 159. maddesi, ''Türklüğü, Cumhuriyeti, Büyük Millet Meclisi'ni, hükümetin manevi şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevini şahsiyetini alenen tahkir ve tezyif'' suçunu düzenliyor. Bu madde, 1 yıldan 3 yıla kadar hapis cezasını öngörüyor. 
     Yapılacak soruşturma Uzan'ın siyasi yaşamı için de belirleyici olacak. Uzan, açılacak olası davada hapse mahkum edilirse, partisinden istifa etmek zorunda kalacak ve ileride yapılacak seçimlerde milletvekili seçilme şansını kaybedecek. 
     
     Kalleş demişti 

     Erdoğan, ÇEAŞ ve Kepez'e el konulmasından ardından 13 Haziran 2003'te Bursa'da yaptığı mitingde, kendisi için "kalleş", "Allahsız adam" şeklinde sözler sarfeden Uzan hakkında, önceki gün avukatları aracılığıyla suç duyurusunda bulunmuştu. Bursa Başsavcılığı da suç duyurusunun ardından başlattığı inceleme kapsamında, TCK'nın 159. maddesinden soruşturma yürütebilmek için Adalet Bakanlığı izni gerektiğinden, bakanlıktan soruşturma izni istemişti. 
     

     
</TEXT>
</DOC>
