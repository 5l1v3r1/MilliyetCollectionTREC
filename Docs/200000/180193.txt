<DOC>
<DOCNO> 180193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yasam/yas07.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zakkumcu doktora ABD sahip çıktı... 
</HEADLINE>
<TEXT>

   Bir dönem "Zakkum kansere deva" iddiasıyla adını duyuran ancak kendisine dolandırıcı bile denilen Doktor Ziya Özel'in yaptığı ilaç şimdi ABD tarafından üretilecek 
      İSTANBUL Milliyet 
   
   Zakkumla kansere deva olacağı yönündeki iddiasıyla bir dönem adını duyuran ancak kamuoyundan olumsuz tepki alan Genel Cerrah Opr. Dr. Ziya Özel'in adı dünya tıp literatüründe geçti. Tempo'nun bugünkü sayısında yer alan bir habere göre zakkumun kanser üzerindeki etkileriyle ilgili yaptığı araştırmalarla bir dönem adı "dolandırıcı"ya bile çıkan Özel, 1992'de ABD'den zakkumdan elde edilen "Oleander" maddesinin bağışıklık sistemini güçlendiren etkisi üzerine patent aldı. 1995'te bu konudaki araştırma haklarını bir ABD firmasına satan Özel'in oluşturduğu ilaç, ABD'de Teksas eyaletinin San Antonio kentinde bulunan Ozelle Pharmaceuticals Laboratuvarı'nda üretilmeye başlandı. İlaçla ilgili M.D Anderson Kanser Merkezi, Cleveland Kanser Kliniği gibi önde gelen merkezler de ciddi klinik çalışmalar yapıyor. Klinik çalışmaların faz 1 denemeleri FDA tarafından onaylanarak faz 2 çalışmalarına başlanmasına izin verildi. 
   
   İlaç eczanelerde 
   Dr. Robert Buckowski başkanlığındaki Cleveland Kanser Kliniği'nde gerçekleştirilen ve zakkumdan elde edilen hammaddenin tümörlere karşı etkili olduğunu gösteren klinik çalışma, ABD'de Amerikan Klinik Onkoloji Cemiyeti'nin 2001 yılında düzenlediği konferansta da sunuldu. İrlanda'da bazı durumlarda ilacın kullanılmasına izin verilmişken, Honduras'ta ilaç resmen eczanelerde satılmaya başlandı. 
   
   
</TEXT>
</DOC>
