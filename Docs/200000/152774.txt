<DOC>
<DOCNO> 152774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun11.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de SARS paniği... 
</HEADLINE>
<TEXT>

     Filipinler'de, akut solunum yetmezliği sendromunun SARS yayılmasını engellemek için alınan karantina önlemlerine uymayanlara hapis cezası verilebilecek. 
     Filipinler Devlet Başkanı Gloria Arroyo, ülkede SARS'ın yayılma tehlikesi bulunduğunu belirterek, bunun ticaret ve turizme darbe indireceğini söyledi. 
     Ülkede SARS'tan ölenler olması üzerine alınan karantina önlemlerine uyulmasını isteyen Arroyo, bu önlemlere uyulmamasının, yasanın ihlali anlamına geleceğini ve yasayı ihlal edenlerin hapse atılabileceğini belirtti. 
     Filipinler'de şu ana dek 4 SARS vakası görüldü, hastalığa yakalanan 2 kişi öldü. Hastalığı Kanada'da kaptığı belirlenen bir hemşirenin ölümü üzerine, ülkenin kuzeyindeki Alcala kentinde yaklaşık 200 kişi karantinaya alındı. 
     
     HONG KONG 
     Hong Kong'da, SARS'ın günde milyonlarca kişiyi taşıyan metro trenlerinin havalandırma sistemlerinden yayıldığını öne süren elektronik-posta mesajları araştırılıyor. 
     Toplu taşımacılıktan sorumlu yetkili Phil Gaffney, iddianın asılsız olduğunu belirtirken, metro trenlerinde SARS testi yapılmadığını söyledi. 
     Polis, e-postaların araştırıldığını, olayla ilgili henüz gözaltına alınan olmadığını kaydetti. 
     Hong Kong'da 14 yaşında bir erkek çocuğu, internet üzerinden 1 Nisan şakası yapmak için, bir sitede Hong Kong'u hastalıklı bölge ilan etmişti. Çocuk tutuklandıktan sonra hükümet 6 milyon cep telefonu abonesine iddiayı yalanlanlayan mesajlar çekmiş ve basına açıklamalarda bulunmuştu. 
     
     SİNGAPUR 
     Singapur'da da SARS ile mücadele için, gıda satılan marketlerin temizlenmek üzere kapatılacağı bildirildi. 
     Çevre Bakanı Lim Swee, ülkede 134 dükkanın, 5 Mayıs'a kadar dezenfekte edileceğini, 80 marketin de yarına kadar temizleneceğini söyledi. 
     Swee, kanalizasyonların da dezenfekte edileceğini belirterek, ''SARS'ın çevresel faktörle bulaştığına dair kanıt olmamasına rağmen, bu işi şansa bırakmadığımızı vurgulamak istiyorum'' dedi. 
     Dünyada SARS'tan 290'dan fazla kişi öldü, yaklaşık 5 bin vaka görüldü. 
     





</TEXT>
</DOC>
