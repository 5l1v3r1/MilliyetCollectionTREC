<DOC>
<DOCNO> 155550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun06.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta destek olan müttefiklerini "ödüllendiriyor" 
</HEADLINE>
<TEXT>

     Fransa, Almanya ve Rusya'nın karşı çıktığı Irak savaşında uluslararası desteğe umutsuzca ihtiyaç duyan ABD, savaşta kazandığı zaferin ardından, kendisine siyasi, askeri ve moral destek veren ''yeni müttefiklerine'' mavi boncuk dağıtmaya başladı. 
     ABD Başkanı George W. Bush, bu çerçevede dün, Danimarka Başbakanı Anders Fogh Rasmussen ile kahvaltı ederken, Katar Emiri ile öğle yemeği yedi. Bush, Beyaz Saray'da öğleden sonra 7 Doğu Avrupa Dışişleri Bakanı ile bir seremoniye katıldı ve Irak'a destekleri için teşekkür etti. 
     
     FİLİPİNLER VE JAPONYA LİDERLERİNE AĞIRLAMA 
     Beyaz Saray'dan yapılan açıklamaya göre, ABD'nin ''iyi ve güvenilir müttefiki'' Filipinler Devlet Başkanı Gloria Macapagal-Arroyo, 19 Mayıs tarihinde Washington'da bir ''devlet yemeğinde'' ağırlanacak. Bush'un başkanlık görevini almasından bu yana, devlet yemeği ağırlamasını üçüncü kez gerçekleştirdiği belirtiliyor. 
     Japonya Başbakanı Junichiro Koizumi de, 22 Mayıs'ta, Başkan Bush'un Teksas'taki çiftliğinde bir gece ağırlanacak. 
     İspanya Başbakanı Jose Maria Aznar, Çarşamba günü Beyaz Saray'ı ziyaret etmişti. Bush, kadim müttefiki İngiltere'nin Başbakanı Tony Blair ile zaten sürekli temasta bulunuyor. Irak'a 2000 asker gönderen Avustralya'nın Başbakanı John Howard da, geçen haftayı, Bush'un çiftliğinde geçirdi. Bush, Howard'ı, ''çelikten adam'' olarak niteledi ve ''fahri Teksaslı'' ilan etti. 
     
     RUSYA GÖZDEN DÜŞTÜ 
     ABD'nin eski, geleneksel müttefikleri Fransa ve Almanya, Irak savaşına açıkça karşı çıkmıştı. Bush'un, başkanlığının ilk döneminde çiftliğinde ağırlayarak ''yakın arkadaşlık'' gösterisinde bulunduğu, Rusya Devlet Başkanı Vladimir Putin'in bile, Irak savaşında takındığı tutum çerçevesinde gözden düştüğü belirtiliyor. 
     ABD Dışişleri Bakanlığı sözcüsü Richard Boucher, Amerikan yönetiminin tutumunu, ''geçmişte olanlara ve gelecekte nasıl işbirliği yapılacağına göre'' belirleyeceğini söyleyerek, Washington'ın henüz ''baltaları gömmediğine'' işaret etti. 
     Beyaz Saray Sözcüsü Ari Fleischer da, ABD'nin ''yeni müttefiklerine'' verilen öneme ilişkin soruları yanıtladı. Fleischer, Irak savaşındaki desteğe işaret ederek, ''burada gördüğünüz, bütün dünyanın ABD ile aynı fikirde ve sadece birkaç ülkenin ABD ile karşı görüşte olduğunun sayısal bir hatırlatması'' dedi. 
     
     TONGA, KOALİSYON ÜLKELERİ ARASINDA 
     Bush, koalisyon ülkeleri arasında, Tonga gibi çok küçük ülkeleri de sayıyor. Fleischer, eleştirilere karşılık, ''doğru ile yanlışı, bir ülkenin gayri safi milli hasılasıyla ölçemeyiz. Ölçü, bu ülkelerin özgürlüğü savunmak için verdikleri kararlardır'' diye konuştu. 
     Beyaz Saray, Fransa, Almanya ve Rusya'ya, Irak üzerindeki BM yaptırımlarının kaldırılmasında destek için baskı yapıyor. Böylece Washington ve müttefikleri, Irak'ın petrolden kazandığı parayı, Irak halkının yararına yapacağı harcamalar için kullanabilecek. Bugün bu yönde bir tasarının BM'ye sunulması bekleniyor. Ancak Fransa ve Rusya, Irak'ın elinde kitle imha silahlarının bulunmadığına kesinlikle emin oluncaya kadar Irak'a yaptırımların tamamen kaldırılmasında isteksiz olduklarını açıkça ifade etti. 
     Fleischer ise, bu ülkelerin tutumlarının abartılı olduğunu savunarak, ''şimdi farklı bir dönemdeyiz ve BM'de farklı bir ortam var. Ben bu ülkelerden bazılarının, bazı ülkelerin geçmişte yaptığı hataları tekrarlamak istediğini sanmıyorum'' dedi. 
     
</TEXT>
</DOC>
