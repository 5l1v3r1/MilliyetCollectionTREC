<DOC>
<DOCNO> 162584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/siy01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT, Kürtçe yayına karşı çıktı 
</HEADLINE>
<TEXT>

     ANKARA Milliyet 

     TRT Kürtçe yayın yapabilmesine olanak sağlayan Radyo ve Televizyon Yayınlarının Dili Hakkında Yönetmelik'in iptali istemiyle Danıştay'a başvurdu. Danıştay'ın yönetmeliğin yürürlüğünün durdurulması ya da iptaline karar vermesi halinde, TRT'nin Kürtçe yayın yapmasının yolu kapanacak. 
     Geçen yıl yasalaşan ilk uyum paketinde RTÜK Kanunu'nda değişiklik yapılarak televizyonların değişik dil ve lehçelerde yayın yapabilmesine olanak tanındı. RTÜK'ün bu yasaya dayanarak hazırladığı yönetmelik de 18 Aralık 2002'de yürürlüğe girdi. Yönetmelikte TRT'nin RTÜK'ün seçeceği kişilerce hazırlanacak Kürtçe programları yayımlayabileceği düzenlendi. Ancak TRT, Kuruluşu Hakkındaki Kanun'da değişiklik yapılmadığı ve hakkındaki kanuna aykırı yayın yapamayacağı gerekçesiyle yönetmeliğin iptali için Danıştay'a başvurdu. Danıştay'ın TRT'nin isteği doğrultusunda karar vermesi halinde sadece özel televizyonların Kürtçe yayın hakkı olacak. 
     

</TEXT>
</DOC>
