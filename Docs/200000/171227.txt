<DOC>
<DOCNO> 171227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur14.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sperm Bankası yasağı" tartışılıyor... 
</HEADLINE>
<TEXT>

     Türkiye'deki sperm ya da yumurtanın dondurulmasına ilişkin yasal engelin tartışılmasını isteyen uzmanlar, çocuk sahibi olamayan çiftler için sağlıklı donörlerden yapılan sperm ya da yumurta transferinin dünyanın birçok ülkesinde uygulandığını bildirdiler. 
     Dokuz Eylül Üniversitesi DEÜ Kadın Hastalıkları ve Doğum Anabilim Dalı Üreme Endokrinoloji ve İnfertilite Bilim Dalı öğretim üyesi Prof. Dr. Bülent Gülekli, tıbben gerekli olan kişilerde yumurta bağışına ya da sperm dondurulmasına izin verilmesi gerektiğini belirtti. 
     Prof. Dr. Gülekli, anne olma şansı bulunmayan kadınların yumurta bağışından yararlanması gerektiğini savunan Prof. Dr. Gülekli, şunları söyledi 
     ''Çocukluk çağında kanser tedavisi görenlerin kemoterapi sonrası yumurtalıkları erken iflas ediyor. Yine bazı hanımlar, erken yaşlarda menopoza giriyorlar. Doğuştan yumurtalıkları olmayanlar var. Nesilden nesile aktarılan genetik hastalığı olanlar var. Bunlar evlendiklerinde çocuk sahibi olmasınlar mı Bu tür hastalar dünyanın her yerinde anne olabiliyorlar. Ama bizde yasal engel var. Böbrek, kan veya kornea bağışı yapılabiliyor da neden yumurta bağışı engelleniyor '' Yasal nedenler yüzünden sperm dondurulmasına izin verilmediği için bazı erkek hastaların, sperm elde etmek amacıyla defalarca ameliyat olmak zorunda kaldıklarını dile getiren Prof. Dr. Gülekli, ''Yasal izin halinde kemoterapiye girecek kanser hastaları veya hiç spermi bulunmayan kişiler de baba olabilir'' dedi. 
     Tıbbi gereklilik bulunan kişiler için sperm dondurulması ya da yumurta bağışına izin verilmesi gerektiğini vurgulayan Prof. Dr. Bülent Gülekli, Türkiye'deki tıp teknolojisinin bunu gerçekleştirmek için yeterli altyapı ve bilgiye sahip olduğunu bildirdi. 
     
     ''YUNANİSTAN'A GİDENİN HADDİ HESABI YOK'' 
     Ege Tüp Bebek Merkezi Sorumlu Hekimi Op. Dr. Kaan Bozkurt da, yasal engel nedeniyle çocuk sahibi olamayan çiftlerin, Avrupa'da 8-10 bin dolar harcayarak sperm bankalarına başvurduklarını söyledi. Dr. Bozkurt, bunun ülke için önemli bir döviz kaybı olduğunu belirterek, şunları kaydetti 
     ''Bizdeki yasak nedeniyle yılda ortalama bin çift, yumurta ve sperm bağışından yararlanmak için yurtdışına çıkıyor. Parası olanlardan İngiltere, Belçika, Hollanda'yı tercih edenler var. Hele Yunanistan'a gidenlerin haddi hesabı yok. Sperm bankaları kurulamayacaksa sakıncası nedir, niye yasak Eğer öyleyse yurtdışına gidip bunu yaptırmak da yasaklansın'' dedi. 
     
</TEXT>
</DOC>
