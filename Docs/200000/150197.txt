<DOC>
<DOCNO> 150197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko09.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv üretiminde rekor... Altın yıla doğru... 
</HEADLINE>
<TEXT>

     Otomotiv sektörü, hızla artan ihracat nedeniyle yılın üç aylık bölümünde otomobil ve ticari araç üretiminde rekor kırdı. 
     Otomotiv Sanayii Derneği OSD verilerine göre, iç pazarda durgunluk yaşayan sektör, ihracattaki büyük artış nedeniyle yılın ilk çeyreğinde, sektörün ''altın yılı'' olarak anılan 1993 rakamlarını aştı. 
     İlk üç ay itibariyle otomobil ve ticari araç üretiminde 98 bin 257 adet ile en yüksek seviyeye ulaşıldı. 
     Bu üretim seviyesiyle ilk üç aylık dönemler itibariyle 1993'ün 95 bin 663 adetlik üretim değeri geçilirken, 2002'nin aynı dönemine oranla yüzde 47.9'luk, 1993'e oranla yüzde 2.7'lik artış belirlendi. 
     Yılın ilk çeyreğinde otomobil ve hafif ticari araç ihracatı yüzde 40.3 artışla 70 bin 95 adede yükselirken, iç pazardaki durgunluk nedeniyle ihracatın toplam üretim içindeki payı yüzde 73'e ulaştı. 
     Bu dönemde iç pazarda ithal araçların satışında görülen artış dikkat çekerken, ithalatın pazar payı da yüzde 51'e yükseldi. İlk üç ayda 41 bin 733 adetlik otomobil ve ticari araç satışının 21 bin 283'ünü ithal araçlar oluşturdu. 
     
     KAPASİTE KULLANIMINDA ARTIŞ 

     Yılın ilk üç ayında sektördeki kapasite kullanım oranlarında da artış belirlendi. 
     Otomobil üretiminde geçen yılın ilk çeyreğinde yüzde 27 olan kapasite kullanım oranı, yüzde 30'a çıktı. 
     Kamyonet üretiminde kapasitenin tamamına yakınını kullanan ve yüzde 99'luk orana ulaşan sektörde, kamyonda yüzde 17'lik, otobüste yüzde 47'lik, minibüste yüzde 11'lik, midibüste yüzde 33'lük ve traktörde yüzde 34'lük kapasite kullanım oranı gerçekleşti. 
     
     KAPASİTE KULLANIMINDA OYAK RENAULT BİRİNCİ 

     Sektördeki üreticiler arasında Ocak-Mart döneminde yüzde 60.3'lük kapasite kullanım oranıyla Oyak Renault ilk sırayı aldı. 
     İhracatlarını hızla artıran firmalardan Toyota yüzde 54.1 ile ikinci, Ford Otosan yüzde 51.4 ile üçüncü oldu. 
     2002'nin aynı döneminde yüzde 38.4'lük oran ile ikinci sırayı alan Tofaş, bu yıl yüzde 45'lik oranı yakalamasına rağmen 4. sıraya geriledi. 
     Bu dönemde kapasite kullanım oranları Mercedes Benz Türk'te yüzde 38.5, Türk Traktör'de yüzde 35.9, Otoyol'da yüzde 30.9, Uzel'de yüzde 28.9, BMC'de yüzde 28.7, Anadolu Isuzu'da yüzde 23.9, Otokar'da yüzde 23.5, MAN'da yüzde 21.2, Hyundai Assan'da yüzde 13.7, Honda Türkiye'de yüzde 11.3, Karsan'da yüzde 8.3, Temsa'da yüzde 5.8 ve Askam'da yüzde 0.7 olarak belirlendi. 
     





</TEXT>
</DOC>
