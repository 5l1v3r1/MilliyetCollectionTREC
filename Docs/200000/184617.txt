<DOC>
<DOCNO> 184617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur01.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Zago'nun eşi kaza yaptı... 
</HEADLINE>
<TEXT>

     Beşiktaş'ın Brezilyalı futbolcusu Antonio Carlos Zago'nun eşi Sonia'nın kullandığı jeep, Ortaköy'de önce duvara, daha sonra da eğlence merkezi Laila'nın kapısına çarptı. 
     Kazada, Sonia Zago ile eğlence merkezinin önünde bulunan 2 güvenlik görevlisi yaralandı. 
     Beşiktaş'tan Sarıyer istikametine giden Sonia Zago'nun kullandığı 34 MB 740 plakalı Cherokee jeep, saat 03.30 sıralarında Ortaköy'deki Kafein Bar'ın duvarına çarptı. 
     Çarpmanın etkisiyle Zago'nun kontrolünü kaybettiği araç, yön değiştirerek yolun sağ tarafında bulunan ünlü eğlence merkezi Laila'nın giriş kapısına çarptı. 
     Kazada, Sonia Zago ile Laila'nın kapısında bekleyen güvenlik görevlileri Servet Kıvrak 22 ve Murat Akıcı 24 hafif şekilde yaralandılar. 
     Yaralılar buradaki görevliler tarafından Şişli Etfal Eğitim ve Araştırma Hastanesi'ne kaldırılırken, olayı duyan futbolcu Zago, bir bayan akrabasıyla birlikte taksiyle olay yerine geldi. 
     Eşinin hastaneye kaldırıldığını öğrenen Zago, tekrar taksiye binerek eşinin bulunduğu hastaneye gitti. 
     Çarpma sırasında aracının hava yastıkları açıldığı için kazayı ucuz atlatan Sonia Zago'nun sağ kolu alçıya alındı. Diğer yaralılar Kıvrak ve Akıcı da ayakta tedavi gördüler. 
     Zago çifti, acil servisin önünde bekleyen gazetecilere görünmeden hastaneden ayrıldı. 
     
</TEXT>
</DOC>
