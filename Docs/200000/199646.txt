<DOC>
<DOCNO> 199646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun06.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kampusta saf tuttular 
</HEADLINE>
<TEXT>

   Çukurova Üniversitesi'nin kuruluş yıldönümünde laikliğin öneminin vurgulandığı konuşmalar yapılırken bazı öğrenciler bahçeye muşamba serip namaz kıldı 
      TUNCAY DAĞLI Adana DHA 
   
   Çukurova Üniversitesi'nin 30. kuruluş yıldönümü etkinliklerinde laikliğin öneminin vurgulandığı konuşmaların yapıldığı Mithat Özsan Amfisi'nin önündeki bahçeye muşamba seren 12 öğrenci, camiye 200 metre uzaklıkta namaz kıldı. Öğrencilerden biri önde durup imamlık yaparken, diğerleri arkada saf tuttu. Öğrenciler aynı hareketi dün de tekrarladı. 
   
   Karşı bir gösteri 
   Namaz için cami dışında daha uygun ve sakin yerler bulunduğu halde aynı sırada yüzlerce öğretim elemanı, öğrenci ve konuğun bulunduğu amfi önünde kılınan namaz, laiklik konusunda uyarıda bulunan devlet adamı ve akademisyenlere karşı bir gösteri olarak yorumlandı. 
   Önceki gün saf tutup namaza duran öğrenciler, aynı davranışı dün de tekrarladı. 
   Mithat Özsan Amfisi'nin önündeki çimler üzerine muşamba serip namaz kılan erkek öğrencilerin hemen arkasında başı açık bir grup kız öğrenci yere oturarak onları izledi. 
   
   'Hep hüsrana uğradılar' 
   Amfideki etkinliklerinin pazartesi günü gerçekleştirilen ilk günkü bölümüne katılan YÖK Başkanı Prof. Dr. Kemal Gürüz, Başbakan Recep Tayyip Erdoğan'ın laiklik konusundaki tavrını eleştirmişti. 
   Önceki gün aynı amfide konferans veren Erdal İnönü de "Laiklik karşıtları hiçbir zaman amacına ulaşamayacak. Şimdiye kadar da ulaşamadılar. Hep hüsrana uğradılar" dedi. 
   Rektör Prof. Dr. Yalçın Kekeç de, kutlama töreninin açılışında Cumhuriyet gençlerinin her zaman ülkelerine sahip çıkacağını vurgulayarak, "Atatürk'ün Cumhuriyet üniversiteleri her zaman ayakta duracak, çağın gereklerine uygun Atatürk milliyetçisi gençler yetiştirecektir. Bu gençler her zaman üniversitesine ve ülkelerine sahip çıkacaktır" diye konuştu. 
   
   
   
</TEXT>
</DOC>
