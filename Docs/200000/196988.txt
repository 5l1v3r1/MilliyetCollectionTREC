<DOC>
<DOCNO> 196988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/gunes.html </URL>
<DATE> 2003/11/21/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Sakin olalım 
</HEADLINE>
<TEXT>

   
   Dün yeniden bir vahşetle karşılaştık. Geçen hafta iki sinagoga konan bombadan sonra şimdi de İngiliz Konsolosluğu ve HSBC bankasına patlayıcı kondu. Sıra kimde ve nerede bilmiyoruz. Bombaların neyle alakası var Neyi ikaz ediyor Sonu nereye varacak Bunları da bilmiyoruz. Önce Museviler, sonra İngilizler. Ya daha sonra Acaba Irak'ta izlenen ABD politikasına destek olanlar mı cezalandırılıyor Yoksa bu sadece bir ikaz mı Veya bir gözdağı mı Kafalarda sorular uçuşup, duruyor. Hiçbirini bilmek kolay değil. Ancak terörün siyasal nedeni saptanmayınca önlemler de sınırlı kalıyor. 
   Artık Türkiye Ortadoğu'nun terör vahşetiyle karşı karşıya. Türkiye nasıl oldu da bu terörün içine düştü Hangi politikalar, hangi etmenler Türkiye'yi bu terörün içinde itti Evet, belki ABD ile beraber Irak'ta savaşa girmemizi savunanlar oldu. Hatta konu Meclis'te reddedildiğinde çok kızanlar oldu. Ama nihayet Türk ordusu Irak'a gitmedi. Cinnet değil, aklıselim egemen oldu. O zaman bu bombalar neden patlıyor 
   Umarız bu terörist saldırıların ardı arkası gelmez. Ancak geldiği taktirde ülkeye vereceği zarar elbette büyüyecektir. Hem ekonomik, hem de siyasal olarak. Terörün yayılması toplumun huzurunu bozarken, diğer yandan da siyasal istikrarsızlık yaratabilecektir. Bu da ekonomik dengelere yansıyacaktır. En başta turizme. 2003 yılında 8.5 milyar dolar civarında beklenen turizm gelirinin, bu yıl 10 milyar doları aşması bekleniyordu. Terörle beraber artık bu artış çok zor. Yabancı sermaye gelişleri de azalabilir. Bu durumda, kur dengeleri olumsuz etkilenir. Ve kur hızlı çıkarsa, yurtiçinde reel faizler yükselir, kamu finansmanı olumsuz etkilenir. 
   Dün bombanın gürültüsü kopunca, borsa tepe taklak gidiverdi. Bunun üzerine IMKB yönetimi seansları durdurdu. Çok da yararlı oldu. Çünkü böyle ortamlarda aşırı spekülatif hareketler oluşuyor. Öte yandan, döviz kuru önce biraz fırladı, sonra duruldu. Merkez Bankası'nın kurla ilgili her türlü müdahaleyi yapacağını açıklaması piyasaları sakinleştirdi. Ama yabancılar hem yıl sonu olması, hem de ağız tatlarının kaçması nedeniyle pozisyon kapatmayı sürdüreceklerdir. Bu da kuru yukarı doğru taşıyabilir. 
   Türk euro - tahvilleri zaten bir önceki akşam satış yemeye başlamıştı. Söylentilere göre ucuz kalan Brezilya euro - tahvilleriyle pahalı hale gelen Türk euro - tahvilleri ikame ediliyormuş. Olabilir. Sabah piyasalar açıldığında Türk euro - tahvilleri 126 düzeyine kadar gerilemiş, yani 2 puan birden düşmüştü. Patlamalar gerçekleşince fiyatlar 124'ün altına indi ama o düzeylerden çabuk toparlandı. Daha doğrusu o dip noktalardan çok az işlem gerçekleşti. 
   Yatırımcıların bu tür bir konjonktürde dikkat etmesi gereken noktalar var. Birincisi, gelişmeleri görmeden pozisyon değiştirmek yanlış olur. Eğer işlemci trader değillerse. ikincisi, bombaların ardı bekleniyorsa, piyasalar biraz sakinleşince elbette pozisyonlarını daha likit bir yapıya yöneltmeliler. Ancak biz yine de mevcut dengelerin çok fazla değişeceği kanısında değiliz. Çünkü enflasyon her halükarda düşmeyi sürdürecek. Döviz dengelerinde de ciddi bir sıkıntı yok. Ekonomi de büyüyeceğine göre tansiyonlar yükselmemeli. Kısacası, sakin olmakta yarar var. 
   
      
   
</TEXT>
</DOC>
