<DOC>
<DOCNO> 169481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yasam/yas13.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koyunlar 'me'lfabeyle anlaşıyor 
</HEADLINE>
<TEXT>

     DIŞ HABERLER SERVİSİ 

     Fransız bilim adamları, koyunların görme ve koku alma duyularından çok, işitsel kodlarla iletişim kurduklarını belirledi. Montpellier'deki Davranışsal Ekoloji Grup adlı kuruluşun çalışmalarına göre, özellikle anne koyun ve kuzusu arasındaki ses iletişimi çok gelişmiş... Her koyun ile kuzunun melemesi kendine özgü ve belirli bir frekansta. Bu yüzden anne ve büyük bir sürü içindeki kuzu karşılıklı meleyerek birbirlerini yanılgısız bir şekilde bulabiliyor. Bulgulara göre, koyunun kuzusunu görsel olarak tanıması haftalar alıyor. Ancak frekans koduyla algılama hemen başlıyor. 
     Bilim adamları yaptıkları deneylerde koyun ve kuzusunun seslerini teybe alıp anne ve yavruya dinletti. Kayıt cihazından yükselen sesi annesi sanan kuzu sesin geldiği yere yöneldi. Aynı şeyi anne de yaptı. 
     

</TEXT>
</DOC>
