<DOC>
<DOCNO> 184753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun05.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, Irak'a 5 bin ''insani-askeri'' destek kuvveti göndersin" 
</HEADLINE>
<TEXT>

     Amerikan Ulusal Savunma Üniversitesi NDU Ulusal Stratejik Etütler Enstitüsü Direktörü Anne Moisan, Türkiye'nin Irak'a önce bir pilot program olarak 5 bin kadar ''insani-askeri'' destek kuvveti göndermesini ve daha sonra muharip güçlerini devreye sokmasını önerdi. 
     Moisan, Arı Vakfı tarafından Washington'da düzenlenen ''Türkiye'nin yeni rolü mevcut zorluklar, Irak'ta ve bölgede gelecek fırsatlar'' başlıklı toplantıda bu öneriyi getirirken, görüşlerinin Amerikan yönetimi veya ordusunu bağlamadığını ve kişisel olduğunu özellikle vurguladı. 
     Anne Moisan'ın bağlı bulunduğu Washington'daki Ulusal Savunma Üniversitesi National Defense University , ABD Genelkurmay Başkanlığı'na bağlı olarak profesyonel askeri eğitim vermekle sorumlu bir kuruluş olarak biliniyor. 
     Moisan, Türkiye'nin Irak'a asker gönderme konusundaki tutumunun Ekim ayı içinde belli olacağını ve şu ana kadar ABD'ye Türkiye'den, asker gönderme konusundaki istek yönünde güvence verildiğini söyledi. Ancak Moisan, ''Bana göre, geçmişe bakarak ABD'nin bir olasılık planı olmalı'' dedi. 
     Anne Moisan, Türkiye'deki ve Irak'taki duyarlılıkları dikkate alarak, önden 5 bin kadar muharip olmayan Türk askerinin, insani yardım amacıyla bölgeye gönderilmesinin iyi olacağını söyledi. Moisan, bu askeri ekipte tıbbi uzmanlar, elektrikçiler, su işlerini halledecek elemanların bulunması ve Irak'ta olumlu bir hava yaratılmasının önemine işaret etti. 
     Bir Türk generalinin bu 5 bin askerden sorumlu tutularak, doğrudan ABD'nin Irak'taki sivil yöneticisi Paul Bremer'a rapor verebileceğini belirten Moisan, Türk generalinin yardımcılığına da örneğin Kuzey Avrupa ülkelerinden bir insani yardım uzmanının getirilebileceğini söyledi. 
     ''Türkiye, Irak'a sadece 50 askerin gönderilmesinin yeteceği bir ülke değil. Çünkü kaynaklarınız var. Geçmişte yaşamamalı. Bundan 20, 50 yıl sonrasına doğru bakmalıyız'' diyen Moisan, insani yardım sağlayacak askeri ekibin ardından askeri amaçlı olarak, örneğin 10 bin Türk askerinin Irak'a gönderilebileceğini kaydetti. 
     
     ''TÜRKİYE'NİN TEMEL AMACI IRAK HALKINA YARDIM'' 
     Türkiye'nin Washington Büyükelçiliği Birinci Sekreteri Timur Söylemez de toplantıda yaptığı konuşmada, Türkiye'nin temel amacının Irak halkına yardım etmek olduğunu, bunun daha önce Bosna'da, Kosova'da gerçekleştirildiğini vurguladı. 
     Söylemez, asker göndermek için Türk yetkililerinin birçok kriteri göz önünde bulundurduğunu belirterek, bunlardan en önemlilerinden birinin, Irak halkının ne istediğinin tespit edilmesi olduğunu söyledi. Timur Söylemez, Türkiye için, ABD'ye yardım etmenin de önem taşıdığını kaydetti. Türk kamuoyunun fikrinin de asker kararında önemli rol oynayacağına dikkati çeken Söylemez, ''Türk kamuoyunun tutumu, gün geçtikçe daha çok Avrupa düşüncesine yaklaşıyor. Bu da iyi işleyen bir demokrasinin ürünü ve hükümetin düşüncelerini etkiliyor'' dedi. 
     Söylemez, hükümet ne karara varırsa varsın, anayasal sorumluluk çerçevesinde bunu TBMM'ye götüreceğini ve parlamentonun genel hassasiyetinin önem taşıdığını da kaydetti. Terör örgütü PKK'nın Irak'taki varlığına işaret eden Söylemez, ''PKK, ABD'nin terör örgütleri listesinde yer alıyor ve ABD de, bölgenin güvenliğinin sorumluluğunu üstlendiği için, bu konuda ABD ile tam bir işbirliği bekliyoruz'' dedi. 
     Irak'a asker konusunda BM kararı olup olmayacağının da önemli olduğunu belirten Söylemez, Dışişleri Bakanı ve Başbakan Yardımcısı Abdullah Gül'ün de söylediği gibi, BM kararının yardım edeceğini, ancak ön şart olmadığını hatırlattı. Asker göndermek için Irak'taki siyasi gelişmelerin de önem taşıdığını belirten Söylemez, Türkiye'nin hiçbir gizli gündemi olmadığını, Irak'taki bütün tarafların kurulacak hükümette temsil edilmesinin ve belli bir tarafın kayrılmamasının istendiğini kaydetti. Söylemez, Irak'ın zenginliklerinin bütün Iraklılar tarafında paylaşılmasının da Türkiye için önem taşıdığını söyledi. 
     Türkiye'nin Irak'ta elektrik hizmeti, Musul ve Kerkük'te hastane inşaatı gibi projelerle zaten katkı sağladığına dikkati çeken Söylemez, Irak'ın yapılandırılmasına katkıya hazır olunduğunu söyledi. Söylemez, ABD'ye seslenerek, ''Irak'ta size yardım etmemiz için bize yardımcı olun'' diye konuştu. 
     ABD Temsilciler Meclisi çalışma ofislerinden Rayburn binasındaki oturumu düzenleyen Arı Vakfı, ''hükümet dışı Türk ve Amerikan kuruluşlarla işbirliği yaparak, Türkiye'nin siyasi, ekonomik, sosyal ve kültürel meseleleri konusunda eleştirel düşünce ve sağlam politikaların üretilmesine katkıyı amaçlayan, kar amacı gütmeyen bir kuruluş'' olarak tanımlanıyor. 
     
</TEXT>
</DOC>
