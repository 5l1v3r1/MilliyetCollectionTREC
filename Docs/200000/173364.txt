<DOC>
<DOCNO> 173364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur13.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı Gürtuna, Haliç'te yüzdü... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''Haliç'e dönüş etkinlikleri'' kapsamında Haliç'te yüzdü. 
     Fener İskelesi'nde düzenlenen törende konuşan Gürtuna, 1940'lı yıllardan itibaren, yanlış planlamalarla Haliç'in sanayi bölgesi yapıldığını ve yönetim anlayışındaki eksiklikler nedeniyle tahribat yaşandığını ifade etti. 
     Haliç'in temizlenmesi söz konusu olduğunda, herkesin ''Haliç temizlenemez, Unkapanı Köprüsü'ne kadar doldurun'' dediğini bildiren Gürtuna, imkansız imkanlı hale getirilerek, Haliç'in temizlendiğini anlattı. 
     1985'ten sonra Haliç'in temizlenmesi yönünde çalışmaların başladığını kaydeden Gürtuna, Başbakan Recep Tayyip Erdoğan'ın belediye başkanlığı döneminde de ciddi adımlar atılarak Haliç Projesi'ne başlandığını vurguladı. 
     Gürtuna, 2000 yılının Mayıs ayındaki bir toplantıda, ''Haliç artık kirlenmiyor. 2003 yılında Haliç'te yüzeceğiz'' dediğini de anımsatarak, o toplantıda bulunan işadamı Sakıp Sabancı ile Rahmi Koç'un ''Ben de yüzeceğim'' Vitali Hakko'nun ise ''Mayolar da benden'' dediğini anlattı. 
     Sabancı'nın rahatsızlığı, Koç'un da şehir dışında olması nedeniyle bugün burada bulunamadığını ifade eden Gürtuna, Hakko'nun ise mayoları gönderdiğini ve bugün o mayolarla yüzeceğini söyledi. 
     Haliç'i bir kültür-sanat vadisi, doğa harikası haline getireceklerini de dile getiren Gürtuna, Haliç'in, su sporlarının yapıldığı pırıl pırıl bir deniz haline geldiğini belirtti. 
     Törene katılan İstanbul Gençlik ve Spor İl Müdürü Tamer Taşpınar da, İstanbul'da tarihi bir anın yaşandığına dikkati çekerek, Haliç'in temizlenmesinin 10-15 yıl önce hayal olduğunu söyledi. 
     
     SANATÇILAR DA KATILDI 

     Sanatçı İbrahim Tatlıses de, temiz bir kentte olmanın mutluluğunu yaşadığını belirterek, İstanbul'un Türkiye'nin aynası olduğunu, bu nedenle temiz tutulması gerektiğini söyledi. 
     Tiyatro ve sinema sanatçısı Erdal Özyağcılar da, Haliç'te denize girmeye geldiğini, bunun da kendisine yaşama sevinci verdiğini söyledi. 
     
     GÜRTUNA, PALETLE YÜZDÜ 

     Tören alanına beyaz şort ve lacivert tişörtle gelen Gürtuna, daha sonra iskelede üzerindekileri çıkararak, şort mayoyla denize atladı. Kısa bir süre yüzen Gürtuna, kıyıya çıkarak, palet ve gözlük takarak, tekrar suya döndü. 
     Yaklaşık 20 dakika kadar denizde sırtüstü ve serbest yüzen Gürtuna, bu sırada çeşitli spor kulüplerinin yüzme takımlarında bulunan gençlerle suda şakalaştı ve su topu oynadı. 
     Gürtuna, Erdal Özyağcılar ve gençler yüzerken, İbrahim Tatlıses ise kıyıdan onları izledi. 
     Gürtuna, sudan çıktığı sırada gazetecilerin soruları üzerine, şunları söyledi 
     ''Çok heyecanlıyım, çok duyguluyum, çok mutluyum. Yıllar öncesinden bugünü işaret ettik, 'Bir gün gelip Haliç'te yüzeceğiz' dedik. 'İstanbul'un denizlerine girilecek' dedik. Çok büyük bir hedefti bu. Çok çalışmak lazımdı. Ama bugüne ulaştık. Emeği geçenlere teşekkür ediyorum.'' Bundan sonra da Haliç'te yüzeceğini ifade eden Gürtuna, ''Su güzel, çok rahat. Tam yüzme kıvamında'' dedi. 
     Yorulduğunu da dile getiren Gürtuna, ''Antrenman yapabilseydim, karşıya kadar yüzebilirdim. Çok yoruldum'' diye konuştu. 
     Gürtuna, Haliç'e geçtiğimiz yıl dalmayı düşündüklerini ancak yağmurlar başladığı için bunu gerçekleştiremediklerini de hatırlatarak, ''Bu yıl dalmayı da düşünüyoruz'' dedi. 
     Ali Müfit Gürtuna'nın dinlendiği sırada, bir grup vatandaş, ellerinde ''Suyun fatihi Prof. Dr. Eroğlu nerede '' pankartını açarak, DSİ Genel Müdürü ve İSKİ eski Genel Müdürü Prof. Dr. Veysel Eroğlu'nun burada emeğinin çok olduğunu söylediler. 

     
</TEXT>
</DOC>
