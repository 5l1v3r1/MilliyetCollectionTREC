<DOC>
<DOCNO> 182955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo15.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Stam'ı göklere çıkardı... 
</HEADLINE>
<TEXT>

     Avrupa Şampiyonlar Ligi'nde Beşiktaş karşısında 2-0 galip gelen SS Lazio, İtalyan basınınca övülürken, en büyük övgüyü Hollandalı futbolcu Stam aldı. 
     SS Lazio'nun gollerini atan Stam ve Fiore'yi ön plana çıkaran İtalyan spor gazeteleri, ''Stam ve Fiore Beşiktaş'ı evinde siliyorlar. Mancini'nin takımı sadece kazanmayı biliyor'', ''Lazio'dan İstanbul'da büyük vuruş'', ''Lazio, sınırları olmadan oynamayı artık biliyor, Stam ve Fiore Beşiktaş'ı cezalandırıyorlar'', ''Mancini, Stam ve Fiore ile bayram yapıyor'', ''Fiore, Stam'ın gol pasını verip daha sonra kendisi skoru ikiliyor. Mavi beyazlı tank Lucescu'nun yolunu darma dağın ediyor'' ifadelerini başlıklarına taşıdı. 
     La Gazzetta dello Sport gazetesi, ''Her zamanki Lazio. Başlar başlamaz çok büyük bir maç çıkarmayacağını ve böyle devam ederse Beşiktaş'ın kötü bir şeyler yapma riskine gireceğini belli ediyor. Orta sahadaki lideri Albertini biraz yorgun olarak bazı pozisyonlarda pes ediyor. Zaferi, en formda oyuncuları Hollandalı Stam ve ateşleyici Fiore getiriyor. Lazio, mükemmel çalışan bir makine, her şeyi doğru zamanda yapıyor'' yorumunu yaptı. 
     
</TEXT>
</DOC>
