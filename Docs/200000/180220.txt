<DOC>
<DOCNO> 180220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun01.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Türkiye'de siyasi süreç devam ediyor 
</HEADLINE>
<TEXT>

     ABD Dışişleri Bakanı Colin Powell, çeşitli ülkelerin Irak'a barış gücü amaçlı birlik göndermeleri konusunun zaman alan bir mesele olduğunu belirterek, örnek olarak, Türkiye'de bu duruma ilişkin siyasi sürecin devam ettiğini söyledi. 
     Powell, gazetecilere açıklamasında, ''Kuvvet hazırlama zaman alan bir iş. Örneğin, içinde başka ülkelerden de unsurlar bulunan Polonya tümeninin hazırlanması zaman aldı. Tabii bu işlerin hemen çözümlenmesini arzu edersiniz. Ancak bu, mümkün değil. Türkiye örneğini göz önüne alırsak, Türkler, asker gönderme konusunu görüşüyorlar. Ancak siyasi bir süreçleri var. Bu yönde karar verirlerse parlamentoda bir oylamaya gitmeleri gerekebilecek'' dedi. 
     ABD Dışişleri Bakanı Powell, Hindistan ve Bangladeş gibi ülkelerin de katkıda bulunabileceğini, ancak bu ülkelerin de kendi siyasi dinamikleri olduğunu kaydetti. 
     
</TEXT>
</DOC>
