<DOC>
<DOCNO> 183794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur22.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 Aralık'ın telefon faturası Eylül'e yansıtılınca... 
</HEADLINE>
<TEXT>

     Zonguldak'ın Devrek İlçesi'nde kuyumculuk yapan Abdulkadir Kabakcı, geçen yılın Aralık ayında ödediği telefon faturasının, bu yılın Eylül ayında ödenmesi gereken faturaya ayrıntılarıyla yansıtılarak yeniden tahsil edilmek istenmesine tepki gösterdi. 
     Kabakcı, işyerinin telefon faturalarını her ay düzenli olarak ödediğini, bugüne kadar da cezalı duruma düşmediğini söyledi. 
     Kendisinin talebi doğrultusunda işyerindeki telefonun faturasının ayrıntılı geldiğini, görüşme yaptığı belirtilen numaraları da titizlikle incelediğini anlatan Kabakcı, şöyle konuştu 
     ''Bu ay ödemem gereken faturada 108 milyon 300 bin liralık tutarı görünce şüphelendim. Çünkü, fazla bir konuşma yapmamıştım. Faturanın ayrıntılarını incelediğimde, geçen yılın Aralık ayında ödemiş olduğum 22 milyon 300 bin lira konuşma ücretinin, bu ayki faturaya yansıtılarak yeniden tahsil edilmek istendiğini tespit ettim. Hayatımda ilk kez böyle bir şeyle karşılaşıyorum. Hatanın düzeltilmesi için Türk Telekom Müdürlüğü'ne müracaat edeceğim. Faturadaki rakamı ödemeyeceğim. Burada bir haksızlık söz konusu. Birçok kişinin faturalarında da böyle bir yanlışlık olabilir. Mağdur duruma düşmemeleri için herkesin, faturalarının ayrıntılarını incelemelerini tavsiye ediyorum.'' 
     
</TEXT>
</DOC>
