<DOC>
<DOCNO> 164236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/dunya/dun01.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
En güvenli zirve 
</HEADLINE>
<TEXT>

     YORGO KIRBAKİ Halkidiki 

     Avrupa Birliği Zirvesi, Kuzey Yunanistan'da Halkidiki Yarımadası'nda, cennet parçasını andıran Porto Karras tesislerinde, 42 gün içinde inşa edilen toplantı salonunda dün akşam başladı. 
     Selanik Makedonya Havaalanı'na gelen AB liderleri, buradan askeri helikopterlerle 110 km. mesafedeki Porto Karras tesislerine geçtiler. 'Kırmızı bölge' ilan edilen, askeri helikopterler, radarlar, patriot füzeleri, savaş gemileri, binlerce polis, komando ve balıkadam tarafından korunan Porto Karras tatil köyündeki Meliton Oteli'nde liderler, yeniden dekore edilen ve yoğun boya kokan suit odalarına yerleştikten sonra ilk toplantılarını yaptılar. 
     3 bin gazetecinin izlediği zirveyi protesto için on binlerce küreselleşme karşıtı Selanik'te buluştu. 
     Zirvenin bugünkü ana bölümünde Avrupa Anayasası, AB - ABD ilişkileri, Avrupa Güvenlik ve Savunma Politikası ve AB - Balkanlar ilişkileri ele alınacak. 
     Zirvede Türkiye'yi temsil edecek olan Başbakan Recep Tayyip Erdoğan ve Dışişleri Bakanı Abdullah Gül bugün Halkidiki'ye geliyor. Erdoğan'ın, AB Dönem Başkanı Yunanistan'ın Başbakanı Kostas Simitis ile buluşması bekleniyor. Erdoğan, yarın AB - Batı Balkanlar Zirvesi'nde bir de konuşma yaptıktan sonra Halkidiki'den ayrılacak. 
     Bugün açıklanacak zirvenin karar taslağında, üyelik müzakelerinin başlaması için tarih verilmemiş olmasına rağmen Türkiye'nin, üyelik müzakeleri başlayan Bulgaristan ve Romanya ile birlikte hükümetlerarası konferansta "gözlemci" statüsünde temsil edileceği ifadesinin yer alacağı ögrenildi. Kıbrıs konusunda ise, Annan Planı'na dolaylı destek tazeleniyor. 
     

</TEXT>
</DOC>
