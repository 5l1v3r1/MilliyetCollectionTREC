<DOC>
<DOCNO> 192599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/siyaset/siy04.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Komisyonu cemaat toplantısına döndürdüler 
</HEADLINE>
<TEXT>

   Cumhurbaşkanlığı bütçesinin görüşmelerine resepsiyon krizi damgasını vurdu. AKP'liler, Sezer'e ateş püskürdü. CHP'li Ergin ise, AKP'lileri 'çalışmaları dini toplantıya dönüştürmekle' suçladı 
   ANKARA Milliyet 

   
   TBMM Plan ve Bütçe Komisyonu, Cumhurbaşkanlığı bütçesinin görüşmeleri sırasında üç gün önceki resepsiyonla ilgili tartışmalara sahne oldu. AKP'lilerin Cumhurbaşkanı Ahmet Necdet Sezer'e ilişkin eleştirileri üzerine CHP'li Gürol Ergin, "Komisyon çalışmaları dini cemaat toplantısı haline geldi" dedi. AKP'li Ömer Abuşoğlu da, davetiyelerin altına "Başı açık" ibaresinin yazılmasının tartışmaları engelleyeceğini söyledi. 
   TBMM Başkanlığı, Cumhurbaşkanlığı, Sayıştay Başkanlığı ve RTÜK bütçe tasarılarının sunulmasının ardından söz alan Abuşoğlu, Sezer'in "haksız, kendi içinde tutarsız ve rencide edici" davrandığını belirterek, şunları söyledi 
   "Başörtüsü bir simge olarak suçsa Sezer görevini eksik yapmıştır. Milletvekilleri hakkında suç duyurusunda bulunmalı, savcılıklar da soruşturma açmalıydı." 
   
   'Kriz üretme merkezi' 
   AKP'li Musa Uzunkaya, "Resepsiyon gecesi acaba Atatürk'ün annesi ve zevcesi o gece Çankaya Köşkü'ne girebilir miydi " diye sorarken, Emin Bilgiç, "Sezer bundan sonra eğer birlik ve bütünlüğü zedeleyecek tavır içinde olacaksa bütçesinin de düşürülmesi gerek" yorumunu yaptı. AKP'li Mustafa Ünaldı da, "Sorumsuzluk Cumhurbaşkanlığı'nı kriz üretme merkezi haline getirme yetkisi vermez" diye konuştu. Ergin de bu sözler üzerine şu yanıtı verdi "Cumhurbaşkanı taraf olduğunu söyledi. Onun düşündüğü anlamda tüm milletvekilleri taraf olmalı. 20 yıl önce adı türban olan bu acayip baş bağlama var mıydı Dinsel simge olarak ortaya çıktı. Meclis çatısı altına sokarak resmiyet kazandırmaya çalışıyorsunuz. Hiçbir şekilde başaramazsınız." 
   Eşi başörtülü olduğu için resepsiyona katılmayan Sayıştay Başkanı Mehmet Damar ise, "Cumhuriyet Bayramı hepimizin bayramıdır. Burada kamusal alan falan tanımıyorum. Hepimiz katılmalıyız" şeklinde konuştu. 
   Bu sözlerine CHP'nin tepki göstermesi üzerine Damar, özür diledi. 
   
   
</TEXT>
</DOC>
