<DOC>
<DOCNO> 163696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko17.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası modacılarımız Japon pazarına açılacak... 
</HEADLINE>
<TEXT>

     Dış Ticaret Müsteşar Yardımcısı Ömer Faruk Doğan, Türkiye'nin tekstil alanında Japonya'ya yönelik ticaretini, Türk markalarını tanıtarak geliştirmek amacında olduklarını belirtti. 
     Doğan, ''Dice Kayek, Atıl Kutoğlu ve Hüseyin Çağlayan gibi uluslararası alanda ün yapmış modacılarımızla Japonya'da söz sahibi olmak istiyoruz'' dedi. 
     ''2003 Türkiye Yılı'' çerçevesinde, Türkiye'nin Japonya'ya yönelik tekstil ve hazır giyim alanındaki ticaretinin artırılması amacıyla Dış Ticaret Müsteşarlığı DTM ve İstanbul Tekstil ve Konfeksiyon İhracatçıları Birliği İTKİB yetkililerinden oluşan ticaret heyeti, Tokyo'da çeşitli temaslarda bulundu. 
     Türkiye'de tekstil ve hazır giyim alanında faaliyet gösteren 28 firma temsilcisinin yer aldığı, Dış Ticaret Müsteşar Yardımcısı Ömer Faruk Doğan başkanlığındaki ticaret heyeti, Japon firmaların yetkilileriyle biraraya gelerek, Türkiye'nin tekstil alanında sahip olduğu imkanlar konusunda bilgiler verdiler. Doğan, Japon işadamları için düzenlenen seminerlerde de, Japonya ile Türkiye arasında tekstil ve konfeksiyon alanındaki ticari ilişkilerin bugün geldiği noktayı anlattı. Müsteşar Yardımcısı Doğan, Japon dış ticaret kuruluşu JETRO yetkilileri ve Japonya Ticaret ve Sanayi Bakanlığı Orta Asya ve Orta Doğu Ülkeleri ile İkili Ticaret Genel Müdürü Kusako ile de görüşmeler yaptı. Doğan, JETRO yetkililerinden, İstanbul bürosunu güçlendirme sözü aldığını belirtti. 
     Heyetin Japonya ziyareti çerçevesinde ayrıca, Tokyo'daki Imperial Otel'de Japon yetkili ve işadamlarının katıldığı bir resepsiyon verildi. 
     Öte yandan, Türkiye'nin önde gelen tekstil, deri ve cam eşya üreticilerinin katıldığı Tokyo Big Sight'da düzenlenen fuarda, Türkiye standı büyük ilgi gördü. 
     
     ''SARS HASTALIĞI TÜRKİYE'YE TALEBİ ARTIRDI'' 
     Doğan, özellikle Uzakdoğu ülkelerinde tehlikeli boyutlara varan SARS hastalığı nedeniyle, tekstil alanında Türkiye'ye talebin büyük oranda arttığını bildirdi. Bu yılın ilk 4 ayında Japonya'ya yönelik ticarette yüzde 20'lik bir artış yaşandığını belirten Doğan, ''bizim arzumuz, bu talebin gelip geçici bir seyir izlemesi değil, kalıcı hale gelmesidir. Ticaret heyetinin zamanlaması bu çerçevede son derece yerindedir'' diye konuştu. 
     Japon yetkililerle yaptığı görüşmelerde, Türk ürünlerinin son derece kaliteli bulunduğunun ve Türkiye'nin büyük bir potansiyel vaad ettiğinin kendisine ifade edildiğini anlatan Doğan, ''ancak, Japon muhataplarım, Türkiye'nin bu ülkede kendi markasıyla gündeme gelmesi, Japon halkı tarafından tanınması ve kalite yönünden kendini kanıtlaması gerektiği görüşünü dile getirdiler'' diye konuştu. 
     Kendisinin de Japon yetkililere, ''Japon halkının zaten İtalyan markası adı altında Türk ürünlerini yakından tanıdığını ve Türk kalitesine alışık olduğunu, ancak bunun farkında bulunmadığını'' anlattığını kaydeden Doğan, sözlerini şöyle sürdürdü 
     ''Dice Kayek, Atıl Kutoğlu ve Hüseyin Çağlayan gibi uluslararası alanda ün yapmış modacılarımızla Japonya'da söz sahibi olmak istiyoruz. Bir süre önce Tokyo'da Dice Kayek defilesi düzenlendi ve büyük ilgi gördü. Eylül ya da Ekim ayında yine bir başka modacımızın defilesini düzenlemek amacındayız. Biz Japonya ile Türkiye arasında düzenli ve istikrarlı bir ilişki süreci geliştirme niyetindeyiz. Bunu Japon yetkililere ısrarla ifade ettim. Biz Çin'in rakibi değiliz. Japonya'ya marka ve dizayn üreten bir ülke olarak girmek istiyoruz.'' 
     
</TEXT>
</DOC>
