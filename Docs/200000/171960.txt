<DOC>
<DOCNO> 171960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko12.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
9 şiddetinde depreme dayanıklı seramik ev... 
</HEADLINE>
<TEXT>

     Kale Grubu kurucusu işadamı İbrahim Bodur, Türk sanayicisinin öncelikli beklentisinin güven ve istikrar olduğunu söyledi. 
     Kale Grubu Şirketleri'nin kuruluşunun 46. yıldönümü nedeniyle, fabrikaların bulunduğu Çanakkale'nin Çan İlçesi'nde düzenlenen törenlerin açılış konuşmasını yapan Bodur, Türk sanayicisinin öncelikli beklentisinin güven ve istikrar ortamı olduğunu, istikrar sağlanması halinde Türkiye'nin borçlarını ödeyebilecek kaynak ve potansiyele sahip olduğunu belirterek, şunları söyledi 
     ''Türk sanayicisinin ve işadamının öncelikli beklentisi, güven ve istikrardır. Türkiye Cumhuriyeti'nin kurucusu Atatürk döneminde, birçok olumsuzluk ve imkansızlıklara rağmen ortalama GSMH yüzde 7.4, büyüme hızı yüzde 9, enflasyonun ise 0 olduğunu görmekteyiz. Daha sonra kurulan koalisyon dönemlerinde ise istikrarsızlık nedeniyle vakit kaybedilmiştir. Ortalama büyüme yüzde 2'ler de kalmıştır. Son genel seçimle Türkiye, tekrar tek partili bir iktidar dönemine geçmiş, özlenen güven ve istikrar ortamına imkan tanınmıştır. Ülke yönetimine talip olup, işbaşına gelen hükümetimiz, bu imkanı çok iyi değerlendirmek, yılların getirdiği sorunların üzerine kararlılıkla koşarak gitmek zorundadır. Hükümetin 7 aylık icraatında bazı yanlışlıklar olmasına rağmen, bunların her yeni hükümette olabileceğini düşünüyor, niyet, gayret ve sorunları ele almada samimi olduklarını inanıyorum.'' 
     
     BORCU BORÇLA ÖDEMEK PROBLEMİ ÇÖZMEZ 
     Türkiye'nin ve hükümetlerin en önemli sorununun yıllardır birikip gelen iç ve dış borç yükü ile yüksek faiz ve enflasyon olduğunu belirten Bodur, şöyle devam etti 
     ''Türkiye, uzun süredir kalkınma ve sanayileşme hedefini bir kenara koymuş, var gücüyle borç ödemek için iç ve dış kaynak bulma mücadelesine kilitlenmiştir. Borcu borç alarak ödemek ve bu şekilde devam etmek problemi çözmek değildir. Türkiye konumu ve durumu itibariyle güçlü bir devlettir. Bu borçları ödeyebilecek kaynak, imkan ve potansiyele sahiptir. Araştırmalara göre, iyi yönetilmesi halinde, her yıl yüzde 6-7 oranında kalkınma sağlamak mümkün görünmektedir. Hükümetin bu konudaki iyi niyetli çabalarını olumlu olarak görüyor ve destekliyoruz.'' Bodur, ilk altı kurucusundan biri olduğunu belirttiği TÜSİAD ve diğer kamu görevi yapan sivil toplum kuruluşlarının menfaatleri doğrultusunda aynı telden çalıp, aynı dilden söyleme gayreti, güçbirliği ve anlayışı içinde olmaları gerektiğini savundu. 
     
     DEPREME DAYANIKLI, SERAMİK EV PROJESİ 
     Çanakkale Seramik Fabrikaları'nın yeniliklere açık olduğunu ve sürekli yararlı projeler ürettiğini anlatan Bodur, dünyada ilk kez ''Depreme Dayanıklı Seramik Ev'' projesini gerçekleştirdiklerini bildirdi. 
     Bodur, '' Kalefrex Seramik adını verdiğimiz, bir metre eninde, 3 metre boyunda, 3 milimetre kalınlığındaki ''Sinterflex Seramik'' mamullerini Kaleseramik-Kalebodur işbirliği ile dünyada ilk kez biz ürettik. Bu proje konut yapımında önemli bir yeniliktir. Bu seramikten yapılacak evler, 9 şiddetindeki depreme dayanıklı olacaktır'' dedi. 
     Bodur, depreme dayanıklı seramikten yapılmış yeni ürünü konukların önünde deneyerek dayanıklılığını gösterdi. 
     Çanakkale Valisi Süleyman Kamçı da yaptığı konuşmada, Çanakkale Seramik Fabrikaları'nın Anadolu'dan başlatılan sanayileşme hareketinin öncüsü olduğunu belirterek, ''Bugün, Kale Grubu, tüm üretim üniteleri ile dünyanın 5 kıtasında 50 ülkeye ihracat yapmakta, taktire değer bir mücadele ile sanayi hamlelerini gerçekleştirmeye devam etmektedir. Bu tesisler, Çanakkale'nin gurur kaynağıdır. Ülke ve bölge ekonomisine ve sosyal yaşama önemli katkılar sağlamaktadır'' dedi. 
     Fabrikalar Genel Müdürü Hasan Sazcı ise, 46 yıldır sanayiciler olarak ülkeye yapılan katkılardan gururlu olduklarını kaydetti. 
     Çan Belediye Başkanı Ali Sarıbaş, Çanakkale'nin en çok sigortalı işçi ve emekli sayısının Çan İlçesi'nde bulunduğunu belirterek, Çan İlçesi'nde SSK Hastanesi kurulması için ısrarlı olduklarını ve belediye olarak her türlü katkıyı sağlayacaklarını bildirdi. 
     Törenlerde, fabrikalarda 5, 10, 15, 20, 25, 30, 35, 40, 45 yılını doldurmuş personele taktir belgeleri ve çeşitli hediyeler verildi. 
     
</TEXT>
</DOC>
