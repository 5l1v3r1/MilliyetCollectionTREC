<DOC>
<DOCNO> 155054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun24.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye ziyaretimde görüşlerim olumlu yönde değişti'' 
</HEADLINE>
<TEXT>

     AB'nin genişlemesinden sorumlu komisyon üyesi Günter Verheugen, ''Türkiye ziyaretim sırasında, bu ülkeyle ilgili görüşlerim daha da olumlu yönde değişti'' dedi. 
     Verheugen, başkent Berlin'deki Belediye Sarayı'nda düzenlenen ''AB Genişlemesinin Kültürel Boyutu'' konulu panelde yaptığı konuşmada, ''Türkiye'de, İstanbul'da yaşayan çok değerli bir tarihçi arkadaşım var. Kendisiyle konuştum. Birçok kişi, Hıristiyanlık aleminin en eski eserlerinin Avrupa'da olduğunu sanıyor. Halbuki Hıristiyanlığın en eski izleri Kapadokya'da'' ifadesini kullandı. 
     Türkiye'nin Avrupa'daki imajının, gerçekte olduğundan farklı olduğunu belirten Verheugen, ''Avrupa'da yaşayan Türkler arasında, Türkiye'de faaliyet göstermeleri yasaklanan kişiler de bulunuyor. Bu kişiler, Türkiye'nin gerçek görüntüsünü farklı yansıtıyorlar. Bu dikkate alınmalı'' diye konuştu. 
     AB'nin belirli bir süre sonra 27 üyeden oluşacağını kaydeden Verheugen, ''Türkiye konusu henüz açık. Kriterleri yerine getirmesi lazım. Bu gerçekleşirse AB'ye alınacaktır. Ama ondan sonra kesinlikle başka ülke alınmayacak. Bunu kesin olarak söyleyebilirim. AB'ye girmek isteyen Ukrayna ve Fas gibi diğer bazı ülkelerle ayrı komşuluk projeleri geliştirilebilir'' dedi. 
     Avrupa'nın kapısının her kültüre açık olması gerektiğini de ifade eden Verheugen, ''İslamiyet de, Hıristiyanlık ya da Yahudilik gibi Avrupa'nın bir parçasıdır. Türkiye gibi laik ve Müslüman bir ülkenin de AB'ye alınmasını, kriz bölgelerindeki gelişmelerden dolayı faydalı görüyorum'' ifadesini kullandı. 
     
     ''İSLAMİYET AVRUPA'DA ÖNEMLİ ROL OYNAMIŞTIR'' 

     Berlin'deki panele katılan eski Almanya Cumhurbaşkanı Richard von Weizsaecker de İslamiyet'in Avrupa'da önemli rol oynadığını belirterek, ''Farklı kültürlerden insanlarla bir arada yaşamak zordur. Ama kültürün görevi de bunu sağlamaktır. Birlikte yaşamayı öğrenmeliyiz'' dedi. 
     Weizsaecker, bu konuda Türkiye'de yaşadığı bir olayı da şöyle anlattı 
     ''O zamanlar Berlin eyaletinin başbakanıydım. Daha önce Yunanistan'da görev yapan bir Alman diplomat, beni Ankara'da karşıladı. Bana, 'Siz ne yapıyorsunuz Almanya'da yaşayan Türklere nasıl bu kadar hoşgörülü davranabiliyorsunuz Bu kadar anlayış gösterirseniz, Viyana zaferimiz boşa olacak' dedi. Bu da farklı kültürlerden insanların bir arada yaşamasının ne kadar zor olduğunu gösteren küçük bir örnek.'' Weizsaecker, Almanya'nın ABD'ye tutumunu sert dille eleştirerek, ''5 duyu organı sağlam olan bir insanın, ABD ile ilişkilerin yerine Berlin, Paris ve Moskova arasında kurulacak bir eksenin uzun vadede başarılı olamayacağını bilmesi gerekir'' şeklinde konuştu. 
     Eski Polonya Başbakanı Tadeusz Mazowiecki de ABD'yi destekleyerek, ''Polonya halkı, ABD'nin tutumunu Alman halkından biraz daha fazla anladı. Biz ABD ile Polonya arasında gerçek bir ortaklık kurulmasını istiyoruz. Ama Amerika'nın kuklası olmak da istemiyoruz'' dedi. 
     İslamiyet'in Avrupa kültürüne ait olmadığını da savunan Mazowiecki, ''Hıristiyanlık, Avrupa geleneğine aittir. Bu nedenle Türkiye konusu da birçok soru işareti doğurmaktadır'' ifadesini kullandı. 
     Panele katılan Alman tarihçi Gesine Schwan da, Avrupa'da çok çeşitli kültürlerin bulunduğuna dikkati çekerek, ''Bu nedenle Türkiye, Rusya ya da İslamiyet de farklı bir şey olarak görülmemeli. Yabancı kültürleri tehdit değil, zenginlik olarak görmeyi öğrenmeliyiz. Demokratik bir Türkiye'nin faydalı olacağına ben de inanıyorum. Diğer İslam ülkelerini anlamamıza yardımcı olacaktır'' diye konuştu. 
     Panelin açılışında konuşan Berlin Eyaleti Başbakanı Klaus Wowereit da, kültür sorunlarının bugüne kadar AB içinde fazla tartışılmadığına dikkati çekerek, ''Daha önce ekonomik sorunlar ağırlıktaydı. AB'nin büyümesiyle kültürel konular daha fazla ön plana çıkmaya başladı. Ortadoğu'daki gelişmelerden dolayı, Avrupa'nın kendi kimliğini yaratmasının önemi daha da belirgin şekilde ortaya çıkmıştır'' dedi. 
     
     "İSLAMİYET AVRUPA'YA AİTTİR" 

     Verheugen, İslamiyet'in, Avrupa'da kendine bir yer bulmak zorunda olmadığını, yüzyıllardan bu yana Avrupa'ya ait olduğunu söyledi. 
     Verheugen, Berlin'de düzenlenen ''AB Genişlemesinin Kültürel Boyutu'' konulu panelden sonra Türk gazetecilere yaptığı açıklamada, ''Bence Avrupa'daki tüm dinler eşit haklarla bir arada olmalı. İslamiyet de Avrupa tarihi, geleneği ve kültürüne aittir'' dedi. 
     Türkiye'deki yeni hükümetin, ''ülkenin İslamlaştırılması gibi bir tehlike yaratıp yaratmadığı'' şeklindeki bir soruya karşılık da Verheugen, ''Hayır, kesinlikle... Benim edindiğim izlenim, yeni hükümetle güven temeline dayalı bir işbirliği yapılabileceği yönünde. AK Parti hükümeti, modernleşme ve diğer bazı değerler üzerine kurulmuş bir hükümet'' diye konuştu. 
     Bu değerlerin doğal olarak İslamiyet'in hakim olduğu bir ülkenin değerleri olduğunu ifade eden Verheugen, ''Türkiye, Müslüman bir ülke. Ben böyle bir hükümetin dünyaya, Müslüman bir ülkenin, demokrasi ve hukuk devletine sahip olacağını gösterme çabasının desteklenmesi gerektiğini düşünüyorum'' ifadesini kullandı. 
     ''CUMHURİYET TARİHİNDE GÖRÜLMEMİŞ İLERLEME'' 
     Türkiye'nin, AB üyeliğiyle ilgili olarak 2004 yılına kadar zamanı olduğuna işaret eden Verheugen şunları söyledi 
     ''Sık sık ara bilanço çıkartılmasını da akıllıca bulmuyorum. Türkiye ile birlikte el ele verip siyasi reform girişiminde bulunulması, daha önce alınan kararların hayata geçirilmesi ve hedefine ulaşabilmesi için enerjik bir şekilde çalışmalıyız. Türkiye'nin üyelik kriterlerini yerine getirmesi, hem kendi, hem de AB'nin çıkarları için önemli. Demokratikleşme yolunda atılan adımlar 80 yıllık Cumhuriyet tarihinde görülmemiş bir ilerleme...'' Verheugen, Kıbrıs sorunuyla ilgili olarak da, ''Bu önemli konuda dikkatli davranmak gerekiyor. BM'nin işbirliği ve Türkiye ile Yunanistan'ın desteğiyle, Kıbrıs'ın üyeliğinden önce adada çözüm bulunmasını ümit ediyorum. BM Genel Sekreteri'nin barış planını hala geçerli kılması ve yeniden görüşmelere hazır olduğunu beyan etmesi beni sevindirdi'' dedi. 
     Müzakerelere yeniden ne zaman başlanacağı konusundaki kararın BM'ye bırakılması gerektiğini kaydeden Verheugen, ''Biz AB'ye birleşmiş bir Kıbrıs'ın üye olmasını istiyoruz. Bu 2004 yılının Mayıs ayında gerçekleşmezse diğer bazı olanaklar var. Güney Kıbrıs'ın üyeliğini, her an tüm adanın üyeliği mümkün olabilecek şekilde organize ettik'' diye konuştu. 
     
</TEXT>
</DOC>
