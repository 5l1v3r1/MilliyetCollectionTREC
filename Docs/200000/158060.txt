<DOC>
<DOCNO> 158060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo17.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor tesis sorununa çözüm arıyor... 
</HEADLINE>
<TEXT>

     Kalıcı başarılara imza atmak için tesisleşme ve altyapıya yönelen Denizlispor, inşaatı süren Haluk Ulusoy Spor Tesisleri'ni yıl sonuna kadar bitirmenin hesaplarını yapıyor. 
     Denizlispor Kulübü Başkanı Mustafa Baysal, Futbol Federasyonu Başkanı Haluk Ulusoy ile tesisler ve Atatürk Stadı zemininin suni çimle kaplanması işinin ihalesi konusunda görüşme yapmak üzere İstanbul'a gitti. 
     Baysal, Haluk Ulusoy Spor Tesisleri'nin bulunduğu bölgede, Gençlik ve Spor İl Müdürlüğü'nün spor salonu, tenis kortu, açık ve kapalı yüzme havuzlarının yer aldığını, yatırımın tamamlanmasıyla buranın Türk sporuna bir kompleks olarak hizmet vereceğini belirtti. 
     Tesisleri yıl sonuna kadar bitirmeyi istediklerini kaydeden Baysal, ''Ancak 2 trilyon lira dolayında bir harcamayı gerektiren yatırımı bitirmek için maddi desteğe ihtiyaç var'' dedi. 
     Baysal, UEFA desteğiyle Atatürk Stadı zemininin suni çimle kaplanması işinin de ihale aşamasına geldiğini kaydederek, ''Ligin bitmesine 2 hafta kaldı. Bu konudaki işlemlerin hızlandırılmasını istiyoruz'' dedi. 
     
</TEXT>
</DOC>
