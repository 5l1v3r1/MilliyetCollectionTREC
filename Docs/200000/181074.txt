<DOC>
<DOCNO> 181074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo17.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper Emre artık takımı yönetecek... Hamit Altıntop hedefte... 
</HEADLINE>
<TEXT>

     FC İnter takımının teknik direktörü Hector Cuper, ''İnter'de oyunun merkezi Emre olacak'' dedi. 
     La Gazzetta dello Sport gazetesinde bugün yayımlanan demecinde Cuper, maksimum verim alabilmek için çok fazla opsiyonu olan ve zengin bir kadroya sahip olduğunu söyledi. 
     Oyun sistemi içinde Emre'nin önemli bir faktör olduğuna dikkati çeken Cuper, ''Emre'yi oyunun gidişatına yön vermesi için seçtim. Bana öyle geliyor ki, artık İnter'i yönetebilecek düzeyde'' dedi. 
     Arjantinli teknik adam, gerektiği taktirde Emre'nin yerine oyuna alabileceği Lamouchi, Zanetti, Okan, Almeyda gibi isimler olduğunu ve bu futbolcular arasından en formda olanını seçme imkanına sahip olacağını da ifade etti. 
     Öte yandan, aynı gazetede yer alan bir haberde İnter'in, FC Schalke 04 ve Ümit Milli Takım'ın orta saha oyuncusu Hamit Altıntop'u yakın takibe aldığı iddia edildi. 
     Portekiz ile Türkiye arasında oynanan maçta, İnter'in gözlemcisi Luisito Suarez'in kulübe verdiği raporda, genç futbolcu hakkında iyi izlenimlerin olduğu kaydedilen haberde, Hamit'in artık Avrupa'nın büyük takımlarının ''merceği altında olduğu'' kaydedildi. 

     
</TEXT>
</DOC>
