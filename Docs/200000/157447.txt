<DOC>
<DOCNO> 157447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/uras.html </URL>
<DATE> 2003/05/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Erguvanlar ve mor salkımlar açtı 
</HEADLINE>
<TEXT>

     Hayat sadece faiz, döviz ve borsadan ibaret değil... Tabii ki ekonomik sorunlar önemli. Fakirlik başa bela... Herkesin kendine göre derdi var... Ama bütün bunlar çevredeki güzelliklere göz kapamayı gerektirmez ki... Tam tersine. Tabiatın sergilediği bu güzellikler, ekonomik sorunların da, ailevi sorunların da, kişisel sorunların da bir süre unutulmasına imkan verir. 
     İstanbul Büyükşehir Belediyesi'nde Tuğrul Erkin'in genel sekreter olduğu dönemde başlatılan ağaçlandırma ve çiçeklendirme faaliyeti devam ediyor. İnsanlar şimdilerde ağaca, çiçeğe daha fazla ilgi gösteriyor... Yolların iki yanı, parklar ve bahçeler giderek yeşilleniyor. Boğaz'daki çirkin yapılaşmanın bir bölümü yeşilin arkasında görünmez oluyor... Bunlar olumlu gelişmeler... İstanbul'un eski fotoğraflarına bakınız... Boğaz'ın iki yanındaki tepelerin çıplak olduğunu görürsünüz... İstanbul şimdilerde eskiye göre çok daha yeşil... 
     
     Ben de birkaç erguvan diktim 
     Büyükşehir belediyesinin bir afişi dikkatimi çekmişti. "Doğan her çocuk için bir çınar, ölen her yakınınız için bir selvi dikiniz" deniliyordu. Yakınlarda da "İstanbul'un ağacı erguvandır. Bir erguvan da siz dikiniz" şeklinde bir afiş sokakları süslemişti... 
     Ben de birkaç erguvan ve birkaç mor salkım diktim... Her mevsim büyüdüklerini, çiçek açtıklarını gördükçe mutlu oluyorum. 
     Daha önceki yazılarımda da sayın okuyucularıma hatırlatmıştım. Erguvan - mor "İstanbul'un rengidir". Bizans İmparatorları Sultanahmet'teki Büyük Saray'ın "mor odası"nda doğar, "erguvan kaftan" giyerdi. Semih Rıfat'a göre, Osmanlı nasıl "İznik Mavisi" ile simgelenir ise, Bizans'ın simgesi de "erguvan veya mor"dur. 
     Erguvanların rengi güzel de, uzun süre kalmıyor... Ama mor salkımların ömrü daha uzun oluyor. Mor salkım en küçük toprak parçasına dikilebiliyor. Hızlı büyüyor. Uzuyor, her yeri sarıyor. 
     Önce etraftaki erguvanları ve mor salkımları seyrediniz. Hoşunuza gidiyor ise, siz de bahçenize, apartmanınızın önüne, arkasına veya yolun kenarına birer erguvan veya mor salkım dikiniz. 
     
     

</TEXT>
</DOC>
