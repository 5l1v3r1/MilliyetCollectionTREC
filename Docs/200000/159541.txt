<DOC>
<DOCNO> 159541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo40.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un yeni yabancısı Yattara İstanbul'da... 
</HEADLINE>
<TEXT>

     Yeni sezona güçlü bir kadroyla mücadele etmeyi planlayan ve bu yönde transfer çalışmalarını sürdüren Trabzonspor, sözleşme imzalamayı düşündüğü Gineli futbolcu İbrahim Yattara'yı Türkiye'ye getirtti. 
     Danışmanıyla birlikte İstanbul'a gelen Belçika'nın Royal Anvers takımı futbolcusu Yattara'yı, Trabzonspor Kulübü Yönetim Kurulu Üyesi Ekrem İmamoğlu karşıladı. Bu akşam Trabzon'a gidecek olan Yattara'nın, bordo-mavili kulüple sözleşme imzalaması bekleniyor. 
     Atatürk Havalimanı'nda basın mensuplarının sorularını yanıtlayan İbrahim Yattara, Türk futbolu ve Trabzonspor hakkında bilgi sahibi olduğunu belirterek, ''Buraya gelmemdeki amaç, oyun olarak Trabzonspor'a katkıda bulunmak ve takımın hedefe ulaşmasını sağlamaktır. Gelmeden önce Gençlerbirliği'nin futbolcusu Youla'dan bilgi aldım. Ayrıca Galatasaray, Beşiktaş ve Trabzonspor'u tanıyorum'' diye konuştu. 
     Bu arada Trabzonspor Kulübü Yönetim Kurulu Üyesi Ekrem İmamoğlu da uzun süren çalışmalarının sonunda Yattara'yı Türkiye'ye getirttiklerini vurgulayarak, ''Bunun devamı gelecek. Gelecek sezonki hedefler için çalışmalar yaptık. Çok kaliteli futbolcularla sezona başlayacağız'' dedi. 
     
</TEXT>
</DOC>
