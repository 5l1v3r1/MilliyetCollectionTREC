<DOC>
<DOCNO> 158867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko17.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Gümrük kapılarında araçların boş durması ekonomiye zarar 
</HEADLINE>
<TEXT>

     Devlet Bakanı Kürşad Tüzmen, gümrük kapılarındaki araçların boş durmasının ekonomiye zarar verdiğini belirterek, bunların satışının hızlandırılacağını bildirdi. 
     Türkiye Tekstil Sanayii İşverenleri Sendikası'nca Antalya'nın Tekirova Beldesi'nde düzenlenen ''Türkiye'de İstihdam, Yatırım ve Haksız Rekabet'' konulu seminere katılan Bakan Tüzmen, gazetecilerle sohbet toplantısı yaptı. 
     Toplantıda, gündeme ilişkin konulara değinen ve gazetecilerin sorunların yanıtlayan Tüzmen, gümrük kapılarının önemli bir rolü olduğunu, buraların ülke ekonomisinin nefes aldığı yerler kabul edilmesi gerektiğini belirtti. 
     Irak'a ikinci gümrük kapısının kurulması için çalışma başlatıldığını belirten Tüzmen, gümrük kapılarında ''Yap-İşlet-Devret'' modelinin uygulanmaya başlandığını ifade ederek, ilk örneğin Gürbulak Sınır Kapısı olduğunu bildirdi. 
     
     GÜMRÜKLERDE ÖNEMLİ SORUNLAR YAŞANIYOR 
     Türkiye gümrüklerinde önemli sorunlar yaşandığını da anlatan Bakan Tüzmen, ''Gümrükleri Türkiye'ye yakışır hale getireceğiz'' dedi. Tüzmen, gümrük kapılarının yeterli gelir seviyesine sahip, Avrupa Birliği ölçülerine uygun ve yakışır hale gelmesi gerektiğini ifade ederek, iyi eğitim görmüş elemanları iş başına getirmenin, bunun ilk yol olduğunu söyledi. 
     Tüzmen, şöyle devam etti 
     ''Gümrük personelinin eğitim seviyesi maalesef istenilen düzeyde değil. Ama bunlar sonuçta benim personelim. Onları Türkiye şartlarında en iyi, en başarılı personel konumuna getirmek zorundayım. İleriki dönemlerde gümrükler istatistik merkezleri haline gelecektir. Bu nedenle personelim kendini yenileyip, bu standartlara ayak uydurmak zorunda kalacaktır.'' Gümrüklerde yaşanan sorunların Türkiye'deki diğer sektörlerden farklı olmadığını belirten Tüzmen, gümrükler konusunun tüm dünyada diğer sektörlere göre daha zor olduğunu bildirdi. Gümrüklerde gereksiz bürokrasiye de değinen Tüzmen, ''Gümrük kapılarındaki araçların boş durması ekonomiye zarar, bunların satışını hızlandıracağız'' diye konuştu. 
     
     CEZA DEĞİL, ÖDÜL VEREN ANLAYIŞ 
     Bir gazetecinin, hazırlanmakta olan ''Kaçakçılık Men ve Takibi Yasası''nda, kaçakçılık suçlarının hapis cezası kapsamı dışında bırakılmasının öngörüldüğüne ilişkin sorusu üzerine Tüzmen, şunları söyledi 
     ''Kaçakçılık Men ve Takibi Yasası, araca da insana da kelepçe takıyor. 350 milyon dolar ihracat yapan birinden 75 doların hesabı soruluyor. Bulunamayan bu 75 dolardan dolayı, 6-7 yıl süren davalar oluyor. Bunları düzeltmemiz lazım. Mümkün olduğunca ceza veren değil, ödül veren bir anlayış olsun istiyoruz. Ülke menfaatlerine, ülke birlik ve bütünlüğüne yönelik bir suç olmasın yeter ki. Ekonomik suç varsa, ekonomik ceza verilmeli. 21. yüzyılda uygulanabilir, Türkiye'ye yakışır bir Kaçakçılığın Men ve Takibi Yasası olacak. Bu yasayı hazırlarken, eskiden yapılan hataların örtülmesi gibi bir amacımız yok.'' 
     
     DÜRÜSTLÜK MODA 
     Orman vasfını kaybetmiş arazilerin satışından 25 milyar dolar gelir beklendiğini de dile getiren Tüzmen, bu konuda da eleştirildiklerini kaydederek, ''Burada peşkeş falan yok, tam tersi zaptedilmiş arazileri satmak ve devlete gelir elde etmek var'' diye konuştu. 
     Türkiye'de en önemli atılımın dürüstlük ve etik anlayış, iyi eğitim olduğuna değinen Tüzmen, ''Bizim girdiğimiz dönemde parlamento kendini temizledi, yeniledi. Herkes bunu yapacak, asgari bir insan modeli oluşturmalıyız. Türkiye buraya doğru gidiyor. Türkiye'de dürüstlük moda olacak'' dedi. 
     ''Uzakdoğu'dan yapılan ithalatta, gümrükte SARS tehlikesi var mı '' sorusuna da Tüzmen, ''Ev ve akvaryum hayvanlarında böyle bir risk olabileceğini düşünüp, Tarım Bakanı ile temasa geçerek, gerekli önlemler alındı'' karşılığını verdi. 
     
</TEXT>
</DOC>
