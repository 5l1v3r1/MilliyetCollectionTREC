<DOC>
<DOCNO> 174823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun09.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra yine karıştı... Yüzlerce kişi olaylar çıkardı... 
</HEADLINE>
<TEXT>

     Petrol zengini Irak'ın güneyindeki Basra kentinde, elektrik ve benzin sıkıntısı nedeniyle yine olaylar çıktı. 
     Kentte yüzlerce kişi, protesto gösterisi sırasında araçlara zarar verdi, lastiklerini yaktı. Müdahalede bulunan İngiliz askerleri, havaya uyarı ateşi açtı. Yaşanan arbedede ilk belirlemelere göre 1 Iraklı yaralandı. 
     Basra'da dün çıkan olaylarda da kızgın kalabalığı dağıtmaya çalışan İngiliz askerleri havaya ateş açmıştı. 
     
     TİKRİT'TE PATLAMA 2 AMERİKAN ASKERİ YARALANDI 

     Irak'ın Tikrit kenti yakınlarında bir otoyola bırakılan el bombası, 2 Amerikan askerinin yaralanmasına neden oldu. 
     4. Piyade Tümeni'ne bağlı 1. Alay'dan yapılan açıklamada, bu sabah meydana gelen olayda, askeri aracın otoyola bırakılan el bombasına çarpması sonucu 2 askerin yaralandığı belirtildi. 
     El bombaları, devrik lider Saddam Hüseyin'e bağlı milis güçleri ile diğer örgütler tarafından koalisyon askerlerine karşı sık sık kullanılıyor. 
     Bu arada, Bağdat'ın kuzeyindeki Bayci'de bir Amerikan üssüne yapılan saldırının ardından düzenlenen operasyonda, 3 Iraklı şüphelinin hafif çaptaki silahlarıyla birlikte gözaltına alındıkları açıklandı. 
     
</TEXT>
</DOC>
