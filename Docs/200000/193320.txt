<DOC>
<DOCNO> 193320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo26.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Spurs'ın deplasmanda galip geldiği maçta Hido 3 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Ortabatı Grubu'nda San Antonio Spurs'ın, deplasmanda Memphis Grizzlies'e 88-80 yenildiği maçta Hidayet Türkoğlu, 3 sayı attı. 
     Memphis'deki maçta oyuna sonradan giren ve toplam 17 dakika oynayan Hidayet Türkoğlu, 3 sayılık atış denemesinde bulunmazken, 2 kez kullandığı 2 sayılık şutlarda isabet sağlayamadı. 4 faul atışından 3'ünde topu çemberden geçiren Hidayet, 3 sayıyla maçı tamamladı. Türk basketbolcu, karşılaşmada ayrıca 1 tane savunma ribaundu aldı. 
     Ayak bileğindeki sakatlık nedeniyle Tony Parker'dan yoksun oynayan Spurs'da Rasho Nesteroviç ve Manu Ginobili, 13'er sayıyla en skorer oyuncular oldu. Nesteroviç ayrıca 14 ribaund aldı. Takımın diğer yıldız oyuncusu Tim Duncan ise birinci çeyrekte sol ayak bileğini burkunca oyundan çıkmak zorunda kaldı. Toplam 7 dakika oynayabilen Duncan, kısa sürede de olsa 6 şuttan 5'ini değerlendirerek, 10 sayı atmayı başardı. Bu arada kulüp tarafından Tim Duncan'ın bugün MR'nın çekileceği bildirildi. 
     3 yıldır evinde ilk kez Suprs'ı yenen Grizzlies'de ise Stromile Swift 14 sayı, 8 ribaund, Jason Williams 13 sayı, 7 asistle en başarılı isimler oldu. 
     
</TEXT>
</DOC>
