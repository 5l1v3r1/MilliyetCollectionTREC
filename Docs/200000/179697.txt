<DOC>
<DOCNO> 179697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yasam/yas01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Aslan'ın favorisi yok 
</HEADLINE>
<TEXT>

   Venedik Film Festivali son günlerine girerken heyecan iyice tırmanıyor. Henüz hiçbir filmin favori olmaması, sürprizin son günlere saklandığına işaret ediyor 
      ALİN TAŞCIYAN VENEDİK 
   
   Sinemanın kendisi de anlattığı öyküler gibi Günde en az beş film izlediğimiz bir festivale gidince bunu daha iyi anlıyorsunuz O banal mesajlar bir bir doğrulanıyor Parayla saadet olmaz şöhret huzur kaçırır aşk dağları deler... 
   Venedik Film Festivali, 6 Eylül Cumartesi günü sona erecek ama ortada henüz bir favori yok... Aslında her büyük festivalden beklenen "o başyapıt" da çıkmadı. Eleştirmenler huysuz, sinemacılar müşkülpesent diye düşünmeyin, hakikaten daha bir başyapıt görmedik. Bernardo Bertolucci'nin gösterimi izdihama neden olan 'The Dreamers'ından tutun da Christopher Hampton'ın, Arjantin'de cunta dönemindeki kayıpları ele alan 'Imagining Argentina'sına kadar hiçbir iddialı yapım bekleneni veremedi. Hatta Antonio Banderas ve Emma Thompson'ın başrolleri paylaştığı 'Imagining Argentina' yuhalandı. Yunan mitolojisindeki Orpheus efsanesini ağır bir politik konuya uyarlamaya çalışırken, onu ne denli hafifletip insanların duygularını incitebileceğini hesaplayamamış Christopher Hampton. 
   
   Parayla sinema olmamış 
   Parayla saadet gibi sinemanın da olmayacağının başka örnekleri de var ve çoğunu sezon içinde Türkiye'de de izleyeceğiz. 
   James Ivory'nin iki şahane sarışını Naomi Watts ile Kate Hudson'ı yan yana getirdiği 'Le Divorce', Robert Benton'ın Sir Anthony Hopkins, Nicole Kidman ve Gary Sivise'ın başrollerini paylaştığı 'The Human Stain', Manoel de Oliveira'nın Akdeniz'in yarım asırlık üç güzeli Catherine Deneuve, Stefania Sandrelli ve Irene Papas'ın yanına John Molkovich'i kondurduğu 'Konuşan Bir Film', Sofia Coppola'nın Bill Murray'i Tokyo'da orta yaş bunalımı ve kültür çatışması içinde bıraktığı 'Lost in Translation', hem filmler, hem oyuncular açısından düş kırıklığı yarattı. Zamanımızın en iyi oyuncularından Sir Anthony Hopkins basının karşısına çıktığında henüz filmi izlememiş olduğu için gelen soruları tek kelimelik cevaplarla geçiştirmese, yaşlı başlı yönetmen Robert Berton zor durumda kalacaktı belki de 
   
   'Çaylaklar' parladı 
   Venedik'te şimdiye dek en çok beğenilen iki film ise gündeme iki yeni yönetmeni getiriyor. Dolayısıyla Lagün'deki keşif hevesimiz h l sürüyor. Taylandlı Pen - ek Ratanaruang "Last Life in the Universe" ile herkesi etkiledi. Yenilikçi kurgulama tarzı, izleyiciye karakterler hakkında ipuçları veren çarpıcı sabit planları, Uzakdoğu'nun ileri ekonomilerinde mutsuzluk ve yalnızlığa sürüklenen gençlere felsefi yaklaşımıyla 'Last Life in the Universe' usta usta yönetmenlerin, ünlü ünlü yıldızlı, pahalı pahalı yapımlarını gölgede bıraktı. 
   Bir başka önemli çıkış da son yılların gözdesi Arjantin sinemasından geldi. Daniel Rosenfeld imzalı 'La quimera de los heroes.' Arjantin yerli halkından oluşan bir rugby takımı ve onun beyazperdede şimdiye dek gördüğümüz en ilginç faşist tiplemesi olan coach'unun bir maç için yaptığı hazırlık ve yolculuk, bir belgesel gibi aktarılıyor bu filmde. Rosenfeld, yerliler ve egemen beyazlar, yönetilenler ve otorite arasındaki ilişkiye rugby takımı metaforu aracılığıyla öyle ince bir eleştiri getiriyor ki, film jilet gibi kesiyor, sinemaseverlerin hassas zevkini. 
   
   
</TEXT>
</DOC>
