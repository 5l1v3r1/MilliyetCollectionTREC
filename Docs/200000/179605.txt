<DOC>
<DOCNO> 179605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur17.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kongresi'ndeki "yemin" tartışması tam gaz sürüyor... 
</HEADLINE>
<TEXT>

     Cumhuriyet Halk Partisi'nin CHP , Konya'nın merkez Selçuklu İlçe Kongresi'nde, elini Kuranıkerim üzerine koyarak kürsüde yemin eden Konya İl Başkan adaylarından Mehmet Ali Ünal, kutsal kitabı sadece kongre için yanına almadığını, Kuranıkerim'i sürekli çantasında taşıdığını söyledi. 
     Ünal, bu olay sonrasında kendisine gösterilen tepkilerin toplumdaki ahlaki değerlerin son yıllarda ciddi bir erozyona uğramış olduğunu gösterdiğini ileri sürerek, Kuranıkerim üzerine yemin etmenin normal bir davranış olduğunu belirtti. 
     ''CHP'deki insanlar inanç sahibi olamaz mı '' diyen Ünal, ''Ben kürsüde mevcut yönetimin yanlışlar yaptığını belirterek, bizim bu yanlışları kesinlikle tekrarlamayacağımıza dair yemin ettim. Dünyanın her yerinde insanlar, inandıkları en kutsal şey üzerine yemin ederler. Ben de bunu yaptım ve Kuranıkerim üzere yemin ettim. Kutsal kitabı sadece kongre için yanıma almadım. Kuranıkerim'i sürekli çantamda taşırım'' dedi. 
     
     ''OLAYIN BÜYÜTÜLMESİNE ÜZÜLDÜM'' 
     Bu olay üzerine gösterilen tepkileri yersiz bulduğunu ifade eden Ünal, şunları söyledi 
     ''Ben ne yaptığımı bilen bir kişiyim. Olay o kadar abartıldı ki, Anıtkabir'deki akıldan yoksun meczup durumuna düşürüldüm. Bu olay neden bu kadar büyütüldü halen anlamış değilim. Kuranıkerim üzerine yemin etmek hiç bir siyasi partinin tüzüğünde suç değildir. Bu davranışın dini açıdan da bir sakıncası yoktur. Olayın bu şekilde büyütülmesine gerçekten çok üzüldüm.'' Ünal, Genel merkezin partiden ihracını istemesi durumunda verilen kararı saygıyla karşılayacağını belirterek, ''Böyle bir durumda uzun yıllar çeşitli kademelerde hizmet verdiğim partimden kopmam. Belki yönetici olamam ancak bir CHP'li olarak yaşantıma devam ederim'' diye konuştu. 
     Geçtiğimiz cumartesi günü yapılan CHP Selçuklu İlçe Kongresi'nde, Selçuklu İlçe Başkanı Bahri Kılınçel'e karşı diğer aday Mehmet Emin Kocaman'ı desteklemek için söz alan Ünal, elini Kuranıkerim üzerine koyarak yemin etmiş, Ünal'ın bu davranışı da, CHP Konya Milletvekili Nezir Büyükcengiz'inde aralarında bulunduğu partililer tarafından eleştirilmişti. 
     
</TEXT>
</DOC>
