<DOC>
<DOCNO> 185624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur21.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV virüsü taşıyan Y.O'nun dramı bugün de sürüyor... 
</HEADLINE>
<TEXT>

     İzmir Valisi Yusuf Ziya Göksu, HIV taşıyıcısı Y.O'nun durumunun medyada çok yer alması nedeniyle her iki tarafın da ''gerildiğini'' belirterek, ''Biz uzlaşı yoluyla konuyu halletmeye çalışıyoruz'' dedi. 
     Y.O. ile aynı sınıfta okuyan çocukların aileleri Vali Göksu'yu ziyaret etti. Basına kapalı yapılan görüşmeden sonra gazetecilere açıklamada bulunan Vali Göksu, anne ve babaların endişe içinde olduğunu, ancak ellerindeki doktor raporunun Y.O.'nun sınıfta arkadaşlarıyla birlikte eğitim görmesine engel teşkil etmediğini ortaya koyduğunu söyledi. Göksu, basının konunun üzerine çok gitmesinin, hem diğer çocukların ailelerinin, hem de Y.O.'nun ailesinin ''gerilmesine'' neden olduğunu belirtti. 
     Ailelerden oluşan 5 kişilik bir temsilci grubunun bugün İl Milli Eğitim ve İl Sağlık Müdürleri ile görüşeceğini belirten Vali Göksu, şöyle dedi 
     ''Elimizde bir doktor raporu var, bu rapora göre çocuğun arkadaşlarıyla sınıfta öğrenim görmesi gerekiyor. Bizim de eğitim öğrenim hakkını güvence altına almamız gerekir, bu çerçevede Y.O'nun sınıfta eğitimine karar verdik. Ancak ailelerin çekinceleri var, velileri rahatlatmak gerekir. Bu amaçla elimizde bir doktor raporu var ama Ege Üniversitesi'nden ikinci bir doktor raporu daha alınacak. Psikologlar görevlendirilecek, velileri rahatlatmak gerekir.'' Medyadan olayın üzerine daha az gitmesini isteyen Vali Göksu, ''Böylelikle ortam yumuşayacak, veliler daha kolay ikna olabilecekler. Bizim başımıza da ilk defa böyle bir olay geliyor. Bu olay gösteriyor ki okul kayıtlarında hiç olmazsa ilköğrenim kayıtlarında ikametgah belgesi, elektrik, su faturası kadar, doktor raporunun da alınması gerekecek'' dedi. 
     Vali Göksu, bir gazetecinin Y.O'nun ailesinin konuyu Avrupa İnsan Hakları Mahkemesi'ne taşımayı düşündüğünü hatırlatması üzerine de '''Biz uzlaşı yolu ile konuyu halletmeye çalışıyoruz. Biz gerekli her türlü tedbirleri almaya çalışıyoruz'' şeklinde konuştu. 
     Veliler toplantı çıkışında gazetecilerin sorularını cevapsız bıraktılar. 
     
</TEXT>
</DOC>
