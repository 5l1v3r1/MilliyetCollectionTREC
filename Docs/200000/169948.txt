<DOC>
<DOCNO> 169948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/yazar/pulur.html </URL>
<DATE> 2003/07/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bal tutan parmak yalamaz mı 
</HEADLINE>
<TEXT>

     Yooo, hepsi de meslek yaşamlarında kırkına merdiven dayamış arkadaşlarımız Melih Aşık, Emin Çölaşan, Yalçın Bayer... 
     
     SELEHATTİN Kınalı'nın "Vatan" da yayımlanan özel haberinin üzerine balıklama atlıyorlar... 
     Doğrusu, haber, imrenilecek, kıskanılacak, bir zamanların istihbarat şeflerinin "atlayan" muhabire, ceza kestirecek cinsten bir haber ama, bizimkilere ne oluyor 
     Sanki Amerika'yı yeniden keşfediyorlar, sanki ilk defa böyle bir şey duymuşlar... 
     Neymiş 
     
     DENİZCİLİK İşletmeleri'nin "Ankara" feribotu, bir şirkete kiralanmış... 
     Bu hatta, Denizcilik İşletmesinin "Samsun" feribotu ile "Derin Deniz" isimli bir başka özel feribot da çalışıyormuş. Bu özel feribotun biletlerini de "Ankara" feribotunu kiralayan şirket satıyormuş. 
     "Ankara" feribotu bu şirkete kiralanırken, ihale filan açılmamış, kafadan bu şirkete verilmiş... 
     Rivayete göre, Ulaştırma Bakanı Binali Yıldırım, bu şirketin eski genel müdürüymüş... 
     Hatta, Bakan'ın oğluna feribot kiralaması için, borç parayı da "Ankara"yı kiralayan şirket vermiş... 
     
     Mış, mış, mış... 
     Eeee ne var bunda 
     Genç adam, Bakan'ın oğlu diye para kazanmayacak mı 
     Borç alıp, gemi işletmeyecek mi 
     Ticaret, iş bitirmek "kombinezon" ve "organizasyon" işi değil mi 
     Adam sana gemiyi kiralatacak, sen de oğluna başka bir gemiyi kiralaması için borç vereceksin... 
     Ne var, niye bu kadar büyütülüyor 
     
     SANKİ bunlar ilk defa yapılıyor 
     Bu memleket, "vergi kaçırmayan işadamı yoktur" diyen muhteremi bankalardan sorumlu bakan olarak görmedi mi 
     Gördü de ne oldu 
     Bankalar battı da batıranlara bir şey mi oldu 
     Paraları biz ödemedik mi 
     1950'den beri, bu işleri göre göre büyümedik mi 
     "Bal tutan parmak yalar " lafını, hayatın başarı düsturu gibi kabullenmedik mi 
     O halde 
     Nedir bu telaş, nedir bu gürültü 
     Bunca yıllık "meslek tecrübesi"ne yakışıyor mu 
     
     BU arada değerli okurumuz Hüseyin Karakaş'a da bir çift lafımız var. 
     AKP ve Tayyip Erdoğan'la ilgili bir yazımızı yorumlayıp, bizim inancımızdan şüphe duyuyorsunuz biz inancımızın, imanımızın hesabını Allah'a veririz... 
     Sizin inancınız, yukarıda yazdıklarımızın hesabını sormaya müsait mi 
     
     

</TEXT>
</DOC>
