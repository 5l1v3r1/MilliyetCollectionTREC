<DOC>
<DOCNO> 169362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyon başında kalp krizi geçirdi... 
</HEADLINE>
<TEXT>

     İstanbul'un Ümraniye, Fatih ve Küçükçekmece ilçelerinde meydana gelen 3 trafik kazasında 4 kişi öldü, 4 kişi yaralandı. 
     Küçükçekmece Basınekspres Yolu İkitelli Sanayi Sitesi yakınında meydana gelen kazada ise Atatürk Stadı yönüne giden sürücü Ömer Ateş yönetimindeki 34 YJ 1009 plakalı otomobil, önünde giden 34 YM 867 plakalı minibüse arkadan çarptı. 
     Olay yerine giden sağlık görevlilerince yapılan kontrolde, ağır bir yarası bulunmayan otomobil sürücüsü Ömer Ateş'in öldüğü anlaşıldı. 
     Polis yetkilileri, kaza yerinde fren izi bulunmadığını belirterek, Ateş'in direksiyon başında kalp krizi geçirmesi nedeniyle kaza yaptığının sanıldığını kaydettiler. 
     Ateş'in cenazesi, kesin ölüm nedeninin belirlenmesi için Adli Tıp Kurumu morguna kaldırıldı. 
     A.A muhabirinin aldığı bilgiye göre, Ümraniye-Şile yolunun Yenidoğan mevkiinde, Erkan Şahin'in kullandığı 34 AOU 82 plakalı otomobil, sürücüsünün kontrolü kaybetmesi sonucu aynı yönde gitmekte olan Engin Bayır'ın kullandığı 34 GAK 57 plakalı ve Ataner Öztay yönetimindeki 34 ZN 5171 plakalı otomobillere çarptı. 
     Kazada, Erkan Şahin 24 ile yanındaki Fırat İnce 28 olay yerinde öldü. Aynı araçtaki Derya Baltaoğlu 24 ve Nilgün Kesici 32 ile sürücülerden Engin Bayır 40 yaralandı. Haydarpaşa Numune Hastanesi'ne kaldırılan yaralılardan Bayır'ın sağlık durumunun ağır olduğu öğrenildi. 
     
     TAKLA ATAN OTOMOBİLDE ÖLDÜ 
     Fatih Edirnekapı'daki İstanbul Büyükşehir Belediyesi Yol Bakım Müdürlüğü önünde meydana gelen kazada da, plakası belirlenemeyen bir Halk Otobüsü tarafından sıkıştırılan Tarık Turhan'ın kullandığı 34 CKV 93 plakalı otomobil, kontrolden çıkarak bariyeri aştı. 
     Karşı şeride geçerek takla atan otomobilin sürücüsü Tarık Turhan 28 ile yanındaki Nevzat Güvenç 29 , araçta sıkıştı. İtfaiye ekiplerince otomobilden çıkarılan bu kişilerden Nevzat Güvenç, olay yerinde can verdi. Tarık Turhan ise sağlık görevlilerince SSK Vakıf Gureba Eğitim Hastanesi'ne kaldırıldı. 
     Polis yetkilileri, kazanın ardından aracı ile kaçan otobüs sürücüsünün yakalanmaya çalışıldığını kaydettiler. 
     Nevzat Güvenç'in bir yakınının düğününe katılmak amacıyla İstanbul'a geldiği ve Tarık Turhan ile Güvenç'in, düğünden ayrıldıktan sonra kaza geçirdikleri öğrenildi. 
     
</TEXT>
</DOC>
