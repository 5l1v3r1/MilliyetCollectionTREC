<DOC>
<DOCNO> 189492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun01.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Ülkü Ocakları'ndan protesto yürüyüşü... 
</HEADLINE>
<TEXT>

     KKTC Ülkü Ocakları, ABD, İngiltere ve Avrupa Birliği'nin AB , KKTC ve Azerbaycan'a yönelik politikalarını protesto için yürüyüş yaptı Protesto yürüyüşüne katılan grup, önce ABD Büyükelçiliği'nin KKTC'deki temsilcilik binası önüne giderek, siyah çelenk bıraktı. 
     Daha sonra Ledra Palace Sınır Kapısı'na yürüyen grup, burada BM Genel Sekreteri Kofi Annan'a iletilmek üzere, Barış Gücü yetkililerine protesto mektubu sundu. 
     Ülkücüler, protesto yürüyüşü sırasında ellerinde KKTC, Türkiye Cumhuriyeti ve Ülkü Ocakları bayrakları ile bazı pankartlar taşıdı. 
     Pankartlarda, ''Sonuna Kadar Türkçüyüz, Sonuna Kadar Atatürkçüyüz'', ''Kıbrıs Adası Bozkurtların Yuvası'', ''Kıbrıs Türktür Türk Kalacaktır'' ifadelerinin yer aldığı görüldü. 
     Protesto yürüyüşüne katılanlar sık sık tekbir getirerek, ''Başbuğ Türkeş'', ''Kahrolsun Amerikan Emperyalizmi'', ''AB Şaşırma, Sabrımızı Taşırma'' diye sloganlar da attı. 
     Mektubun BM yetkilisine sunulmasının ardından ise İstiklal Marşı okundu ve yeniden tekbir getirildi. 
     KKTC Ülkü Ocakları Genel Başkanı Tahir Erçebi, protesto mektubunu sunarken yaptığı konuşmada, ABD, İngiltere ve AB'nin, KKTC seçimlerine müdahale ettiğini, İngiliz ile Amerikan petrol şirketlerinin de Azerbaycan'daki cumhurbaşkanlığı seçiminde oyun oynadığı görüşünü dile getirdi. 
     ''Dünyada bu kadar sorunlu bölge varken, KKTC, Azerbaycan, Çeçenistan ve Filistin'le uğraşılmasına artık son verilmesini'' isteyen Erçebi, ''BM'den de Amerikan çıkarlarını korumaktan'' vazgeçmesini talep etti. 
     BM tarafından taraflara sunulan Annan Planı hazırlanırken, Türklerin rızasının alınmadığı ifade eden Erçebi, planın İngilizler, Amerikalılar ve Rum-Yunan ikilisinin katkılarıyla hazırlandığını kaydetti. 
     Protesto mektubunu alan BM Barış Gücü subayı ise mektubu Genel Sekreter Annan'a ileteceğini belirtti. 
     
</TEXT>
</DOC>
