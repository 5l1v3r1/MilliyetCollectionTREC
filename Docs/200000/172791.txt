<DOC>
<DOCNO> 172791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko25.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İcra Direktörleri Kurulu toplantısı yarın... 
</HEADLINE>
<TEXT>

     Uluslararası Para Fonu IMF İcra Direktörleri Kurulu'nun, 5. Gözden Geçirme ile ilgili çalışmaları değerlendireceği toplantıyı yarın gerçekleştireceği bildirildi. 
     Hazine Müsteşarlığı'ndan yapılan yazılı açıklamada, 5. Gözden Geçirme ile ilgili teknik çalışmaların ve üst düzey temasların 20 Temmuz'da bittiği hatırlatılarak, Niyet Mektubu'nun imzalanarak 25 Temmuz'da IMF'ye gönderildiği belirtildi. 
     Açıklamada, programın temel unsurlarından biri olan GSMH'nın yüzde 6.5'i oranındaki faiz dışı fazla hedefinin tutturulmasını sağlayacak kamu maliyesi tedbirlerinin belirlendiği ve öngörülen tüm tedbirlerin hayata geçirildiği kaydedildi. 
     Aynı şekilde, programın yapısal reformlara ilişkin ayağında da önemli ilerlemeler kaydedildiği açıklamada, bu çerçevede, sosyal güvenlik kurumlarına ilişkin kanunların İş-Kur, SSK, Bağ-Kur kabul edildiği, İcra İflas Kanunu'na ilişkin düzenlemeler ile Doğrudan Yabancı Sermaye Kanunu'nun yürürlüğe konduğu ve özelleştirme çalışmalarında önemli ilerlemeler kaydedildiği vurgulandı. 
     Yarın toplanacak olan İcra Direktörleri Kurulu toplantısında, programa ilişkin tüm gelişmelerin gözden geçirilmesi ve 5.Gözden Geçirme'nin tamamlanmasının beklendiği anlatılan açıklamada, toplantının tamamlanmasının ardından, şeffaflık ilkesi gereği, Niyet Mektubu'nun kamuoyu ile paylaşılacağı ifade edildi. 
     
</TEXT>
</DOC>
