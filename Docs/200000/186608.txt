<DOC>
<DOCNO> 186608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko04.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya modasında Türk damgası... 
</HEADLINE>
<TEXT>

     Dünya modasını belirleyen konfeksiyon devlerine, Türk tekstilciler renginden, desenine kadar tasarladıkları kumaşlarla yön veriyor. Adana'da kurulu MENSA A.Ş, aralarında Esprit, Zara, GAPE, Liz Clabourne gibi moda merkezlerinin de bulunduğu firmaların kumaş ihtiyacını karşılamanın onurunu yaşıyor. 
     MENSA A.Ş'nin Yönetim Kurulu Başkanı Mehmet Ulutaş, dünya tekstil piyasasında söz sahibi olan firmalarının Adana'da kurulu modern tesisleri ile ABD'den Hong-Kong'a kadar 35 ülkeye ihracat yaptığını kaydetti. 
     Ürünlerine özellikle dünya modasını belirleyen ve aranılan markalar olan firmalardan talep geldiğini ifade eden Ulutaş, müşterileri arasında Almanya'da GAPE, Liz Clabourne, Esprit, Fransa'da Piomod, Camaıeu, Hollanda'da O'lily, Mexx, İngiltere'de Arcadia, Next, Bht, Little Woods, Matalan, River İzland, İsveç'te Ikea, Kanada'da Comract, ABD'de Talbots gibi dünya devi onlarca firmanın bulunduğunu söyledi. 
     Ulutaş, kumaşlarının da ağırlıklı olarak polyester, vistan, pamuk likra, polyester likra, keten ve karışımları, akrilik naylon karışımlı kumaşlardan oluştuğunu bildirdi. 
     
     ''MADE IN TURKEY'' GURURU 
     Ulutaş, yılda 2 kez koleksiyon hazırladıklarını ve tüm dünyadaki müşterilerine götürerek bağlantılarını önceden kurup, ona göre üretim yaptıklarını belirterek, ''Modayı çizgilerinden renklerine kadar tüm yönleriyle biz belirliyoruz'' dedi. 
     Şu anda, 2004 yazının koleksiyonunda yer alan ürünleri ürettiklerini, 2005, hatta 2006 yılının koleksiyon hazırlıklarına başladıklarını vurgulayan Ulutaş, ''Yurtdışına gittiğimde gerek bizim gerekse diğer Türk firmalarının ürettiği kumaşların kenarında Made In Turkey damgasını görmek beni duygulandırıyor. Bu duygu, yatırım şevkini, daha da kaliteli üretim yapmamız gerektiği düşüncesini artırıyor'' diye konuştu. 
     
     MODA DÜNYADAKİ OLAYLARLA BÜTÜNLEŞİYOR 
     Mehmet Ulutaş, koleksiyon hazırlarken güzel sanatlarla, dünyadaki olayları birleştirdiklerini belirterek, şöyle devam etti 
     ''Bir dönem kamuflaj furyası oldu, askeri desenler vardı. Biz o kumaşları hazırlarken savaş trendinden yola çıktık. Dünya uzun bir süre kamuflaj giydi. Şimdi barışı çağrıştıran renkler olsun istiyoruz. Dünyada barış hakim olmalı dedik ve mat renkler yerine parlak ve canlı tonları tercih ettik'' dedi. 
     Ulutaş'ın verdiği bilgiye göre, dünya markası firmaların da onayladığı ve siparişlerini şimdiden verdiği 2004 yazının modasında çiçekli desenler yerine pantolondan, şorta, gömlekten cekete kadar tüm giysilerde bol çizgiler hakim olacak. Kumaşlar ise ağırlıklı olarak barışını simgesi kar beyaz renk ile dokunuyor. Parlak ve kaygan kumaşlarda açık yeşil, pembe ve açık mavi tonlar da kullanılıyor. 
     
</TEXT>
</DOC>
