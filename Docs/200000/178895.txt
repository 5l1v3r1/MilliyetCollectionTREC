<DOC>
<DOCNO> 178895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/yazar/dundar.html </URL>
<DATE> 2003/08/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
'Yakınıyoruz diye bizi cezalandırırlar burada' 
</HEADLINE>
<TEXT>

   
   Mars'ın dünyaya onca yaklaştığını izledikten bir gün sonra Bingöl'ün Ankara'dan bunca uzaklaştığını gözlemek şaşırtıcı oldu doğrusu... Başka bir gezegen gibi Bingöl sahipsiz, enkaz... Borsadan yayılan onca iç acıcı rakam, kötü bir şaka gibi çınlıyor burada... Adını dağlarındaki bin bir gölden almış şehir... O göllerin birinde "Ab-ı Hayat" ölümsüzlük taşıyan hayat suyu olduğu rivayet edilmiş. Şimdi musluğundan su akmıyor göller kenti Bingöl'ün... 
   
   BOZ ÇADIRLAR KENTİ       Şehrin en eski ilkokulu 100. Yıl'dayız. 1100 öğrencili okul, geçen yıl Anadolu liselerine 30 öğrenci sokmuş. Depremden sonra çocuklar çadırda hazırlanmış sınava... Ek puan yokmuş. Çankaya, Üsküdar lisesinin öğrencileriyle aynı sınava girmişler. Sonuç Bu yıl sadece 9 öğrenci kazanabilmiş. Şimdi daha ağır bir sınav bekliyor onları Yaşam sınavı... Çünkü okulları harabe halinde... Binanın duvarları çatlamış, sıvaları dökülmüş, sınıflar oturulmaz halde... 4 ayda hiçbir onarım çalışması yapılmamış. Ve okulların açılmasına sadece 15 gün var. Hangi ana baba çocuğunu böyle okula gönderir, hangi öğretmen derse girer ki 
   Çareyi göçte bulmuş Bingöl.. Belediye "Göçe dur deyin, Bingöl'e sahip çıkın" afişleri asadursun memurlar eşlerini, veliler çocuklarını kaçırmış. Büyük kentte hısmı olanlar, işsizler, yoksullar, pılıyı pırtıyı toplayıp göçmüş. Nüfus 70 binden 60 bine inmiş. Öfkeli bir Bingöllü genç, bir gazeteciye değil, topyekün sisteme haykırıyor sanki "Sizin oralardaki kapkaç terörünün çaresi burada... Güzel bir Ankara, iyi bir istanbul istiyorsanız, bu insanları üretime yönlendirin " Üretimsizliğin belgesi şu "60 bin nüfuslu Bingöl'de, 500 kahvehane var". işsiz bir makine mühendisi, "Gençler arasında esrar kullanımı yaygın" diyor. Nüfusa oranla alkol tüketimi de yüksek. Yankesicilik ve fuhuş sinyal veriyor. Depremden sonra 50 milyonluk evlerin kirası 350 milyona çıkmış. Evde 13 nüfusu ve 3 ineği olduğunu söyleyen 8 çocuklu bir babaya "Nasıl geçiniyorsunuz" diye soruyorum, "Elma yiyip su içiyoruz" diyor. 
   
   'DİLENCİ DEĞİLİZ'    Sokakta öfke sel gibi Esnaf kredi verilmemesinden, vergi borçlarının ertelenmemesinden dertli... Ağzını açan, kayrılan partili müteahhitlerden, DEHAP'lı belediyenin cezalandırılmasından, adam başına 3 polis düşmesinden, giden vekillerin ili unutmasından, valinin ilgisizliğinden yakınıyor. Gençler eğitim fakültesi istiyor, işsizler Et Balık'ın kapatılmamasını... İlan edilmemiş bir afet bölgesi Bingöl acıyla peşimizden sesleniyor "Siz gidersiniz, yakındık diye bizi cezalandırırlar burada... Dilenci değiliz. Emeğimizle yaşamak için iş istiyoruz". 
   Mars'ı gördünüz mü 
   İyi. Gelin bir de Bingöl'ü görün .. 
   
      
   
</TEXT>
</DOC>
