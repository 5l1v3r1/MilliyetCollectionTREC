<DOC>
<DOCNO> 163616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/spo03.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
EVE DÖNÜŞ VAKTİ 
</HEADLINE>
<TEXT>

Galatasaray'da Hakan Şükür sesleri giderek yükselmeye başladı. Başkan Özhan Canaydın'ın İngiltere'ye gitmeye hazırlanan golcüyü arayarak, "Bir hafta bekle, görüşeceğiz" dediği öğrenildi 
     HALİL ÖZER 

     M.City istiyor 
     ESKİ yöneticilerden Ergun Gürsoy'un devreye girmesiyle birlikte, Galatasaray'da yeniden alevlenen Hakan Şükür transferi, son noktaya yaklaşıyor. Makedonya Milli maçından sonra, Manchester City ile görüşmek üzere Ada'ya gitmeye hazırlanan golcüyü, Başkan Özhan Canaydın'ın durdurduğu öğrenildi. Canaydın'ın Hakan'ı arayarak, "Bir hafta bekle" dediği bildirildi. 
     
     Sıcak bakıyor 
     YUVAYA dönmek isteyen Hakan'ın, Galatasaray Başkanı'nın ricası üzerine İngiltere ile temaslarını dondurup, beklemeye çekildiği vurgulandı. Almanya'dan dün dönen Canaydın'ın, bu hafta içersinde Teknik Direktör Fatih Terim ile bir araya gelip, Hakan konusunu netleştireceği açıklandı. Terim'in yeşil ışık yakması durumunda, golcüyle pazarlıkların başlayacağı belirtildi. 
     
     Götz devrede 
     GALATASARAY'IN eski oyuncularından 1860 Münih'te görev yapan Falco Götz'ün de Hakan ile temasa geçtiği açıklandı. Bir dönem Galatasaray'da Hakan ile birlikte oynayan Götz'ün, 1860 Münih adına teklif yaptığı öğrenildi. Ancak Hakan Şükür'ün olumsuz yanıt verdiği ve "Ya Galatasaray ya da Manchester City'e gitmek istiyorum" dediği ifade edildi. 
     
Baloya katılacak      Centilmenlik turu 
     FENERBAHÇE - Galatasaray derbisinde Sarı - Lacivertliler'in golünü alkışlayarak centilmenlik adına dev bir adım atan ve Dünya Fair - Play ödülüne layık görülen Galatasaray Başkanı Özhan Canaydın'ın Beşiktaş'ın 100. yıl balosuna katılacağı bildirildi. Canaydın, Serdar Bilgili'nin davetine olumlu yaklaşırken, Fenerbahçe Başkanı Aziz Yıldırım'ın katılamayacağını ilettiği öğrenildi. 
     
     Canaydın gururlu 
     ALMANYA'DA Hamburg Galatasaraylılar Derneği'nin eğlencesine katılan Canaydın, Dünya Fair - Play ödülünü almasının onur verici olduğunu söyledi. Galatasaray Başkanı, "Bu benim şahsımın aldığı ödül değil, Galatasaray camiasının, Galatasaray taraftarının, Galatasaray Genel Kurulu'nun ve Galatasaray'ı sevenlerin aldığı ödüldür" diye konuştu. 
     
Hagi'nin gözü Ayhan'da      GALATASARAY'IN unutulmaz isimlerinden Hagi, bu kez Florya'ya alıcı olarak gelmeye hazırlanıyor. Efsane Rumen'in Bursaspor'da teknik direktörlüğe getirilmesi durumunda Sarı-Kırmızılı takımda forma şansı bulamayan Ayhan'ı isteyeceği öğrenildi. Hagi'nin Fatih Terim ile yapacağı görüşmede tecrübeli futbolcunun yanısıra altyapıdan da bir iki takviye yapmayı düşündüğü belirtildi. 
     
Hasan'ı gören var mı      ADANA'DA düğün hazırlıkları yapan Hasan Şaş, dün Adana Valisi Kemal Önal'dan davetiye vermek için aldığı randevuya gitmedi. Medya mensuplarının yaklaşık 2 saat beklemesine karşın yıldız futbolcunun gelmemesi şaşkınlık yarattı. Hasan'ın yoğunluk nedeniyle ziyareti unuttuğu iddia edildi. 
     
Sambacı Pepe bitti gibi      MEHMET DEMİRCAN 

     Dürüst açıkladı 
     GALATASARAY bir süredir gündeminde yer alan Maritimo'nun Brezilyalı stoperi Pepe'nin transferinde imza aşamasına geldi. Ali Dürüst, 21 yaşındaki oyuncu ile son ayrıntıları konuştuklarını söyleyerek, "Bu transferi bir - iki gün içerisinde netleştireceğiz. Pepe, Galatasaray'a yakışacak ve güç katacak bir futbolcu. Diğer adaylar üzerinde de çalışıyoruz" dedi. 
     
     'Teklif gelmedi' 
     PSV Eindhoven'da forma giyen Rommedahl'a teklif yapıldığı iddiarını tecrübeli futbolcunun menajeri yalanladı. Menajer Sören Lerby, "Bana bugüne kadar hiçbir kulüpten teklif gelmedi. Galatasaray, PSV ile temasa geçtiyse onu bilemem. Futbolcum şu anda tatilde ve sözleşmesi devam ediyor. Bu yüzden yorum yapamam gereksiz olur" diye konuştu. 
     
     

</TEXT>
</DOC>
