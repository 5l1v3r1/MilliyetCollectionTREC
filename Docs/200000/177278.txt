<DOC>
<DOCNO> 177278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur19.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prefabrik camiye 5 milyar ceza... 
</HEADLINE>
<TEXT>

     Bingöl'de, depremde yıkılan cami bahçesine yaptırılan prefabrik camiye ''İmara aykırı'' olduğu gerekçesiyle belediye tarafından 5 milyar lira para cezası kesildi. 
     Bingöl'de 1 Mayıs'ta meydana gelen depremde yıkılan Yeni Cami'nin bahçesindeki yeşil alana Hacılar Cami Yaptırma ve Yaşatma Derneği tarafından geçici prefabrik cami yaptırıldı. 
     Bingöl Belediye Başkanı Feyzullah Karaarslan, Yenişehir Mahallesi'ndeki Yeni Cami civarında imara aykırı ve yeşil alan üzerine prefabrik yapı yaptırılması üzerine, bir ay önce encümen kararıyla 5 milyar lira para cezası verildiğini söyledi. 
     Belediye tarafından kesilen 5 milyar liralık ceza makbuzunu cami önüne asarak vatandaşa duyuran Dernek Başkanı Alaattin Bucuka, cezanın derneğe değil, vatandaşlara kesildiğini savundu. 
     Geçici olarak cami arsasına yaptırdıkları prefabrik caminin, yeni cami yapıldığında söküleceğini belirten Bucuka, şöyle devam etti 
     ''Depremde yıkılan camimizin yerine, insanların dini ihtiyaçlarını gidermeleri için geçici olarak 200 metrekarelik alana prefabrik cami yaptırdık. İmara aykırı olarak yaptırdığımız ileri sürülerek ceza kesilmesine anlam veremedik. Depremden sonra kurulan çadır, konteynır ve prefabrik evlerin hiçbiri imara uygun yapılmadı. Bu tür kurulumlar geçici süreyle yapılmıştır. Diğer yerler hakkında herhangi bir işlem yapılmadan camiye ceza kesilmesini anlayamadık. Derneğimizin bu cezayı ödeyecek bütçesi yoktur. Cezayı, cemaattan toplayacağımız paralarla ödeyeceğiz.'' Türkiye Diyanet ve Vakıf Görevlileri Sendikası Diyanet-Sen Bingöl Temsilcisi İdris Argış da, ''Geçici olarak kurulan cami, çadır hükmündedir. Cami yapıldığında kaldırılacaktır. Bu tür bir cezaya anlam veremedik'' diye konuştu. 
     
</TEXT>
</DOC>
