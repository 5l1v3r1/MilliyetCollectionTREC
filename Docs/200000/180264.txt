<DOC>
<DOCNO> 180264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko08.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuar rakısına ilgi büyük... 
</HEADLINE>
<TEXT>

     TEKEL'in 72. İzmir Enternasyonal Fuarı İEF için ürettiği içki ve sigaralara fuar ziyaretçilerinin yoğun ilgi gösterdiği bildirildi. 
     Fuarda bu yıl TEKEL'in tarihini anlatan ürünlerin ve belgelerin sergilendiği bir müze içinde açılan TEKEL satış standı, fuarın en hareketli standları arasında yer aldı. Stand yetkililerinden alınan bilgiye göre TEKEL, bu yıl 72. İEF için özel tasarımlı ambalajlarla 10 bin şişe rakı, 2 bin 400 şişe şarap, 2 bin 400 şişe ahududu likörü ve 5 bin paket sigara üretti. 
     Fuarın açılması ile birlikte sergiyi gezen ziyaretçilerin satış standına da büyük ilgi gösterdiğini belirten yetkililer, fuarın ilk 7 gününde yaklaşık 2 bin 500 şişe rakı satıldığı bildirdi. 
     Önceki senelerde de TEKEL'in fuara özel ürünler ürettiği, ancak bu yıl kapsamı daha geniş tutarak, üretim adedini artırdığı, ziyaretçilerin ürünleri tüketim amaçlı değil koleksiyon amaçlı almayı tercih ettiği belirtildi. 
     Fuar için üretilen 70 cc'lik rakının 13 milyon 750 bin lira, beyaz ve kırmızı şarapların 8 milyon 500 bin lira, likörün ise 6 milyon liradan satışı sunulduğu kaydedildi. 
     
     TEKEL MÜZESİ 
     Öte yandan bu yıl ilk defa fuarda TEKEL'in çeşitli fabrikalarından toplanan makine, ambalaj ve ürünlerin sergilediği bir müze oluşturuldu. Müzede özellikle ilk rakı üretiminin yapıldığı imbik dikkat çekerken, sigara paketlerinin sergilendiği bölüm de ziyaretçilerin ilgisini topladı. 
     72. İEF kapsamında Tariş Zeytin A.Ş. firmasının da özel ambalaj ve etiketle zeytinyağı üretimi yaptığı ve fuardaki Tariş standında satışa sunduğu belirtildi. 
     
</TEXT>
</DOC>
