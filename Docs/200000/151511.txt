<DOC>
<DOCNO> 151511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/spor/spo02.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KİLİT ADAM CAVCAV 
</HEADLINE>
<TEXT>

Gençlerbirliği'nin hocası Ersun Yanal'ı favori olarak belirleyen Fenerbahçe, Ankara'da İlhan Cavcav'ı ikna etmeye çalışacak. Fernandez ise plase isim olarak düşünülüyor 
     Kapalı kapılar ardında 
     FENERBAHÇE, ligin son altı haftasını UEFA şansını da kaybetmeden tamamlama hesaplarını yaparken, yeni sezon hazırlıkları da kapalı kapılar ardında yürütülmeye devam ediyor. Camianın öncelikli arayışı ise teknik direktör... Beşiktaş maçı öncesinde Swiss Otel'de yapılan ve Başkan Aziz Yıldırım'ın da kısa bir süre katıldığı toplantının ana maddesi, yeni hocanın kim olacağı idi. 
     
     Sorunlar fazla 
     GENÇLERBİRLİĞİ maçı öncesinde taraftarın da büyük desteğini alan ve tribünlere tek tek çağırılan Ersun Yanal ismi ağırlıklı olarak gündemi teşkil ederken, genç hocanın önündeki engeller, Fenerbahçe Yönetimi'nin ilk aşması gereken sorunlar olarak görünüyor. Yanal'ın önündeki engellerin kaldırılması için büyük uğraş veren Futbol Şube Sorumlusu Sadettin Saran'a, 2. Başkan Nihat Özdemir de destek veriyor. 
     
     'Cavcav ile görüşün' 
     KENDİSİNE kucak açan Cavcav'ı kırmak istemeyen genç çalıştırıcı ise menajerleri aracılığıyla görüşme talebinde bulunanlara, "Önce Cavcav ile görüşün" mesajını yolluyor. Ersun Yanal, "Teknik direktör sorunu olan kulübün söylemleri beni ilgilendirmez. Olanlar onları bağlar. Lig ve kupada şampiyonluk kovalayan bir takımın başındayım. Bu konuda açıklama yapmak da, görüşme yapmak da ahlaki olmaz" dedi. 
     
     B planı da hazır 
     İLHAN Cavcav'ın, Yanal'ı şimdilik bırakma niyetinde olmaması ve iki yıllık daha sözleşmesinin olması, ikna turlarının çetin geçeceği beklentilerini arttırırken, Sarı - Lacivertli yönetimin Ankara'dan eli boş dönmesi durumunda da strateji belirlendi. Fenerbahçe'nin, daha önceden prensip anlaşmasına vardığı Fransız Teknik Direktör Luis Fernandez'e yöneleceği ve büyük bir olasılıkla da sözleşme imzalayacağı belirtiliyor. 
     
Biz nerede yanlış yaptıkFenerbahçe dün idmana çıkarken, Tamer Güney ile Özcan Kızıltan ise Beşiktaş derbisinin bir değerlendirmesini yaptı 
     FENERBAHÇE'DE, Beşiktaş karşısında 90 dakika görev yapan oyuncular serbest bırakılırken, diğerleri ise Samsunspor maçının hazırlıklarına başladı. Teknik Koordinatör Tamer Güney ile Antrenör Özcan Kızıltan tesis içinde, Beşiktaş maçının değerlendirmesini yaparken, Rebrov, Kerim'le, Cem de Beschastnykh'le özel olarak kondisyon ağırlıklı bir idman gerçekleştirdi. Antrenör Yavuz Şimşek ise kaleciler Volkan ve Recep'e ayrı bir idman yaptırdı. Bazı futbolcular da salonda çalıştı. 
     
River taraftarına Ortega müjdesi      MEHMET ÇİFTÇİ 

     FIFA tarafından hem liglerde, hem de milli takımlarda futbol oynaması yasaklanan yıldız oyuncu, River Plate Başkanı Aguiller'in, "FIFA'dan olumlu mesajlar aldık" sözü üzerine çalışmalar için start aldı. Aguiller, FIFA'nın 10 gün içinde karar vereceğini ve Ortega'nın ikinci devrede oynamaya başlayabileceğini taraftarına müjdeledi. 
     
Vladimir satılıyor      BONSERVİSİNE 800 bin dolar ödenen ve üç yıllık sözleşme imzalayan Vladimir'i elden çıkarmak için yönetim harekete geçti. Mirkoviç ve Rebrov da, 30 Nisan'daki maçlar için milli takıma davet edildi. 
     
Washington kulüp buldu      KALP sorunu nedeniyle Fenerbahçe'nin yollarını ayırdığı ve kendisine kulüp bulmasını istediği Washington'un, Brezilya'nın Palmeiras kulübüyle anlaştığı öğrenildi. Sarı - Lacivertli ekibin Transfer Komitesi'nin bu transfere sıcak baktığı ancak bonservis ücreti yerine, Brezilya Milli Takımı'nın kalesini koruyan Marcos'u isteyeceği öğrenildi. n MEHMET ALİ SABUNCU 
     
Serhat'ın kaderi hocanın elinde      SERHAT konusundaki kararı yeni teknik direktör verecek. Genç oyuncunun kalmasına karar verilirse, 50 bin dolardan az olmamak üzere para cezası verilecek. Bu arada Oğuz Çetin tarafından kadro dışı bırakılan Ogün, Abdullah, Yusuf, Ali Akdeniz ve kaleci Oğuz hakkındaki karar da yeni teknik adama bırakıldı. 
     
Lorant, Türkiye'de      SARI - Lacivertliler'in eski çalıştırıcısı Werner Lorant, Türkiye'yi ve Türk insanını çok sevdiğini belirterek, 3-4 günlük bir tatil için Antalya'ya geldi. Alman teknik adamın Türkiye'de menajerliğini yapacak olan Mustafa Üçüncü, Lorant'ın Türkiye'de şampiyonluk hedefi olan bir takımı çalıştırmak istediğini söyledi. Üçüncü, "Lorant, Türkiye'de bir takımı çalıştırmak ve o takımı şampiyon yapmak istiyor" dedi. 
     


SPOR 




























</TEXT>
</DOC>
