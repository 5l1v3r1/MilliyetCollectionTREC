<DOC>
<DOCNO> 162723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko44.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çukurova ve Kepez'den zarara uğrayanlar yasal yollara başvursun" 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, Kepez ve Çukurova Elektrik'in imtiyaz sözleşmelerinin iptal edilmesi nedeniyle mağdur durumda kalan yatırımcıların yasal yollara başvurabileceğini bildirdi. 
     Bahçuvan, Çukurova ve Kepez Elektrik'in imtiyaz sözleşmelerinin iptal edilmesiyle şirketlerin Borsa'daki işlem sıralarının geçici kapatıldığına işaret ederek, Çukurova'dan 9 bin 12, Kepez'den 3 bin 218 yatırımcının mağdur olduğunu söyledi. 
     Mağdur durumdaki yatırımcıların yasal yollara başvurabileceğini belirten Bahçuvan, 60 günlük süre içinde yatırımcıların idarenin işlemine karşı yürütmeyi durdurma davası ve idarenin eyleminde haksız olduğu düşünülüyorsa tazminat davası açabileceklerini bildirdi. 
     Ali Bahçuvan, yatırımcıların şirket yönetiminin kusuru nedeniyle şirket ve yöneticilerine de tazminat davası açabileceklerini söyledi. 
     
</TEXT>
</DOC>
