<DOC>
<DOCNO> 189852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun31.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in hedefi bugün Gazze'ydi 3 ölü, 23 yaralı 
</HEADLINE>
<TEXT>

     İsrail savaş uçakları ile helikopterlerinin bugün Gazze'nin çeşitli bölgelerine düzenlediği 3 ayrı hava saldırısında 2'si Hamas militanı, 1'i yoldan geçen Filistinli olmak üzere toplam 3 kişi öldü, 23 kişi yaralandı. 
     İsrail savaş uçakları, bugün ilk olarak Gazze'de Hamas'ın Kassam ve benzeri roketler imal ettiğini öne sürdüğü bir binayı vurdu. 
     Vurulan binanın, İslami Cihad liderlerinden Abdullah El Şami'nin evinden 200 metre ilerde bulunması dikkat çekerken, El Şami saldırıda yaralanmadı. 
     İlk saldırıdan yaklaşık 3 saat sonra, bu kez bir kamyoneti hedef alan İsrail uçakları, kamyonette bulunan Hamas'ın askeri kanadından 2 militanı öldürdü. 
     Filistinli kaynaklar, kamyonetin, öğrencilerle dolu kalabalık bir sokakta trafik ışığında durduğu sırada hedef olduğunu, olayda ayrıca yoldan geçen bir kişinin öldüğünü, yaralılardan 4'ünün durumunun ağır olduğunu söyledi. 
     Associated Press ajansı, Filistinli hastane kaynaklarına dayanarak, ilk iki saldırıda 3 kişinin ölmesinin yanı sıra 4'ü çocuk, birisi 70 yaşlarında bir kadın olmak üzere 23 Filistinlinin yaralandığını aktardı. 
     İsrail uçaklarının, 4-5 saat içinde Gazze'ye düzenlediği 3. saldırıda ise can kaybı olmadı. 
     Filistinli güvenlik kaynakları, son saldırıda Apaçi helikopterlerinin attığı bir füzenin, Gazze'nin doğusundaki küçük bir binayı yıktığını, ikinci füzenin ise bir otomobilin yakınına düştüğünü, araçtakilerin füze vurmadan önce kaçtığını söylediler. 
     Görgü tanıkları, helikopterleri gördükten sonra büyük bir patlama sesi duyduklarını belirttiler. 
     Filistinli militanlar, dün Gazze'den İsrail'in güneyine roketli saldırıda bulunmuş, ayrıca Batı Şeria'da tuzağa düşürdüğü 3 İsrail askerini öldürmüştü. 
     Bu arada, Filistin Başbakanı Ahmed Kurey, İsrail'in Gazze'ye düzenlediği hava saldırılarını kınayarak, bunların İsrail-Filistin arasındaki şiddet eylemlerini sona erdirmeyi amaçlayan görüşmeleri zorlaştırdığını söyledi. 
     Kurey, gazetecilere açıklamasında, ''İsrail'in bu hareketleri ateşkes görüşmelerine yardımcı olmuyor... Bu, İsrail'in Filistinlilere karşı daimi saldırganlığının bir parçası. İsrail hükümetinin bizimle oturup ateşkes görüşmesi yapmasını istiyoruz'' dedi. 
     İsrail, Filistinliler militanları baskı altına alıncaya kadar ateşkes görüşmelerini durdurmuştu. 
     
</TEXT>
</DOC>
