<DOC>
<DOCNO> 162044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo11.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da gizli transfer 
</HEADLINE>
<TEXT>

     Birinci Süper Futbol Ligi'nin yeni takımlarından Konyaspor, dış transfer çalışmalarını gizlilik içinde yürütüyor. 
     Kulüp Basın Sözcüsü İbrahim Kaplan, iç transferde 12 futbolcu ile anlaşmalarının ardından dış transfere yöneldiklerini söyledi. 
     Transfer çalışmalarının tüm hızıyla sürdüğünü belirten Kaplan, bugüne kadar Beşiktaşlı Serdar'ın da içinde olduğu çok sayıda futbolcu ile görüştüklerini kaydetti. 
     Özellikle büyük takımlarda gözden çıkarılmış futbolcular ile görüştüklerini belirten Kaplan, ''Bazılarının transfer ücreti bizi sıkıntıya sokacağından vazgeçtik. Görüşmelerimizi sürdürdüğümüz futbolcuların isimlerini de anlaşana kadar açıklamak istemiyoruz. İsim deşifre olduğunda futbolcunun fiyatı artıyor'' dedi. 
     Kaplan, yaklaşık 10 futbolcu ile temaslarını hızlandırdıklarını ve bir rapor hazırladıklarını belirterek, ''Raporu yönetime sunacağız. Amacımız bütçemize uygun futbolcular alarak güçlü ve istikrarlı bir takım oluşturmak' diye konuştu. 
     
</TEXT>
</DOC>
