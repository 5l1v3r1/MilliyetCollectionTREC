<DOC>
<DOCNO> 173331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sondun19.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Coats Saddam'ı canlı yakalamak iyi olur 
</HEADLINE>
<TEXT>

     ABD'nin Berlin Büyükelçisi Daniel R. Coats, Irak'ın devrik lideri Saddam Hüseyin'in yakalanmasının Irak halkı açısından çok önemli olduğunu söyledi. 
     Coats, Welt am Sonntag gazetesine demecinde, ''Saddam Hüseyin'i yakalamamız çok önemli. Oğulları gibi kendisini savunmaya kalkarsa kendisini canlı olarak yakalamak çok zor olacak. Ancak yakalanması, Irak halkı için, Saddam rejiminin kesin olarak sona erdiği yönünde önemli bir mesaj olacak. Canlı yakalayarak bir Irak mahkemesi tarafından yargılanmasını sağlamak çok iyi olurdu'' dedi. 
     ABD'de halkın büyük bölümünün Başkan George W. Bush'u hala desteklediğini ifade eden Coats, ''Saddam Hüseyin ve rejimi hakkında ayrıntılar ortaya çıktıkça, insanlar bu savaşın haklılığını daha iyi anlayacak'' diye konuştu. 
     Coats, ''Irak Amerikalılar için ikinci bir Vietnam mı olacak'' sorusuna karşılık, ''Hayır. Asıl çatışmaların sona ermesinden sonra da büyük başarılar elde ettik. Hemen hemen tüm hastaneler yeniden çalışıyor. Açlık, susuzluk, göç ve çevre sorunu yok. Güvenlik sorunumuz olmadığını söyleyemem, ancak bu ülkenin sadece yüzde 20'lik bölümü için geçerli. Bu nedenle durumu Vietnam'a benzetemeyiz'' dedi. 
     Her planın, zaman içinde koşullara uygun hale getirilmesi gerektiğini belirten Coats, ''Biz, bazı Iraklıların, kendi kuruluşlarını yağmalayacaklarını ve Saddam Hüseyin'e bağlı askerlerin de bize karşı çarpışmak yerine kılık değiştirerek gizleneceklerini ve bize zorluk çıkartacaklarını düşünemedik. Ancak zamanla bu sorunları çözeceğimize inanıyorum'' diye konuştu. 
     Alman birliklerinin Irak'ta faydalı olabileceğini kaydeden Coats, ''Ancak bu konuda karar verecek olan Alman hükümeti. Biz Almanya'nın terörizme karşı mücadeledeki çabalarını takdir ediyoruz. Bu konuda asıl sorun kapasite sorunu. Biz Avrupalıların ne yapması gerektiğini söyleyemeyiz. Birbirimizden öğrenebilecek çok şeyimiz olduğunu düşünüyorum'' dedi. 
     Bush'un ne zaman yeniden Almanya Başbakanı Gerhard Schröder ile görüşeceği sorusuna karşılık da Coats, ''Bush, son zamanlarda 2 kez Schröder ile görüştü. Bir keresinde Afganistan'da ölen Alman askerleri için başsağlığı dilemek amacıyla, bir kez de gelecek yıl Georgia'da yapılacak G-8 toplantısına davet amacıyla. Ortak çıkarlar konusunda konuşmak amacıyla hiç şüphesiz daha çok fırsat ortaya çıkacaktır'' diye konuştu. 
     
</TEXT>
</DOC>
