<DOC>
<DOCNO> 173813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur24.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda cep telefonuyla konuşmak ölüm getirdi... 
</HEADLINE>
<TEXT>

     Tekirdağ'ın Çorlu İlçesi'nde cep telefonuyla konuştuğu sırada karşıya geçmeye çalışan bir kadın, trafik kazasında öldü. 
     Yenice Jandarma Komutanlığı'ndan alınan bilgiye göre, Tarkan Aydın'ın kullandığı 34 LGB 78 plakalı otomobil, Yenice Beldesi'nde karşıya geçerken cep telefonuyla konuştuğu belirtilen Hayat Akşit'e 45 çarptı. 
     Sürücü Aydın, kazada ağır yaralanan Akşit'i aracına alarak Tekirdağ Devlet Hastanesi'ne götürdü, ancak yapılan tüm müdahaleye rağmen Akşit kurtarılamadı. Gözaltına alınan Aydın'ın ifadesinde, İstanbul'dan Tekirdağ'a gelirken, cep telefonuyla konuşan bir kadının aniden karşısına çıktığını, çarpmamak için şerit değiştirmesine rağmen kazayı engelleyemediğini söylediği öğrenildi. 
     Kaza sırasında Akşit'in yanında olan arkadaşı da ifadesinde, Aydın'ın söylediklerini doğruladı. 
     Sürücü Aydın, tutuksuz yargılanmak üzere serbest bırakılırken, Akşit'in cesedi İstanbul'dan gelen yakınlarına teslim edildi. 
     Akşit'in, İstanbul Zeytinburnu'nda oturduğu ve tatilini geçirmek amacıyla Yenice'ye geldiği öğrenildi. 
     
</TEXT>
</DOC>
