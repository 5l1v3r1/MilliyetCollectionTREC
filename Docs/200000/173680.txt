<DOC>
<DOCNO> 173680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun19.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği Dışişleri Bakanları Toplantısı başladı... 
</HEADLINE>
<TEXT>

     Arap Birliği İzleme Komitesi üyesi ülkelerin dışişleri bakanları, Irak'ın geleceği ve İsrail-Filistin barışını ele almak üzere Kahire'de toplandılar. 
     Diplomatlar, Arap Birliği'nin Kahire'deki merkezinde biraraya gelen bakanların, Irak'ta yeni oluşturulan geçici hükümet konseyi ile nasıl bir ilişki kurulacağını ele alacaklarını belirtiyorlar. 
     Toplantıda, Irak'a gidecek çokuluslu gücün ve Arap ülkelerinin askeri katkıda bulunup bulunmaması gerektiği gibi konuların da değerlendirileceği kaydediliyor. 
     Birçok Arap ülkesi konseyin oluşumunu olumlu bir adım olarak değerlendirmesine karşın, yasal Irak hükümeti olarak tanıma konusunda ikircikli davranıyor, hükümetin Irak halkınca seçilmesinin yönetime daha fazla inanırlılık sağlayacağı görüşünü taşıyor. 
     Bir günlük toplantıya, Bahreyn, Mısır, Ürdün, Lübnan, Libya, Fas, Suudi Arabistan ve Suriye dışişleri bakanları ile Filistin, Katar, Sudan ve Tunus temsilcileri katılıyor. 
     
</TEXT>
</DOC>
