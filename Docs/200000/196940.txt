<DOC>
<DOCNO> 196940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/guncel/gun04.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik sustu, yas var 
</HEADLINE>
<TEXT>

   İstanbul'un eğlence merkezlerinden Beyoğlu, sinagog şokunu atlatamadan bir bomba dehşeti daha yaşadı. Çiçek Pasajı kapatıldı, Nevizade'de masaları toz bulutu kapladı... 
      Serhat Oğuz 
   
   Beyoğlu esnafı ve çevre sakinleri, sadece 5 gün önce Neve Şalom Sinagogu'na düzenlenen saldırının ardından dün de İngiliz Konsolosluğu'na yapılan bombalı saldırıyla sarsıldı. Camları kırılan, vitrinleri çöken dükkanların sahipleri, patlamadan saatler sonra bile adeta donmuşcasına hiçbir şey yapmadan sadece etrafı izliyorlardı. Beyoğlu'ndaki şoku en iyi anlatan emekli Kamil Üner'in objektiflere yansıyan görüntüsüydü. 
   
   Sıradan görünüyordu 
   Uzaktan elinde bond çantası ve üzerindeki pardösüsüyle ilk bakışta çok sıradan görünüyordu. Ancak yanına yaklaştığımızda kan içinde kaldığı için gömleğini çıkardığını, başından yara aldığını fark ettik. 
   Yaklaşık bir saat önce 20 metre uzağında patlayan bomba yüklü kamyonun etkisini h l üzerinden atamayan Üner, sarhoş gibi olay yerinin yakınlarında dolaşıyor ve arkadaşlarını sağ salim bulabilmek için etrafı tarıyordu. Ancak Üner'in çabaları boşa çıktı. Aradığı arkadaşlarını bulamadan hastanelerin yolunu tuttu. Bölgedeki diğer esnafın da Üner'den hiçbir farkı yoktu. Kimisi sinirlerine h kim olamayarak önüne çıkan herkese saldırıyor, kimisi de harabeye dönmüş dükkanından çıkmayı reddederek teröre lanet yağdırıyordu. 
   
   Her yer cam kırığı ve toz 
   Konsolosluğu vuran bombalar 24 saat yaşamaya alışan Beyoğlu'nun hareketliğini de bir anda bıçak gibi kesti. Çiçek Pasajı'nın kapısına kilit vurulurken, her zaman müziğin ve eğlencenin gökyüzüne yükseldiği Nevizade ise ölüm sessizliğine bürünmüştü. Eğlence mabedinin sokaklarda kalan masalarını bu kez kırık cam parçaları ve toz bulutu kaplamıştı. 
   Esnafın dün geceki görevi müşterilerini eğlendirmek değil, son bir hafta içinde taleplere yetişemeyen camcıları bularak dükkanlarını koruma altına alabilmekti. Kısacası Beyoğlu'nda müziğin yerini enkaz kaldırma çalışmalarını yürüten iş makinalarının ürkütücü gürültüsü, eğlenen insanların yerini de savaş alanına dönen Beyoğlu'nu eski haline getirmeye çalışan yardım ekipleri almıştı. 
   
   
   
</TEXT>
</DOC>
