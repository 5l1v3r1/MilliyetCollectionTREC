<DOC>
<DOCNO> 169554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko21.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi Zirvesi'nden kaynak için yeni tedbir kararları çıktı... 
</HEADLINE>
<TEXT>

     Başbakan Recep Tayyip Erdoğan'ın başkanlığında dün gece yapılan Ekonomi Zirvesinde, faiz dışı fazlanın tutturulabilmesi için, kamuda 2.5 katrilyon lira dolayında gelir artırıcı ve gider azaltıcı bir paketin uygulanması gündeme geldi. 
     Ekonomi bürokratlarından edinilen bilgiye göre, toplantıda, bütçenin sapma ihtimali olan bazı kalemleri masaya yatırıldı ve yüzde 6.5'lik faiz dışı fazlanın tutturulabilmesi için alınması gereken tedbirler üzerinde duruldu. 
     Öncelikle yatırım ödenekleri, transferler ve diğer cari ödenekler üzerinde bulunan 4 katrilyon lira tutarındaki blokajın yumuşatılması gündeme geldi. 
     Bu çerçevede, Irak savaşı nedeniyle uygulamaya konulan 4 katrilyonluk blokajın 2.8-2.9 katrilyon liralık bölümünün serbest bırakılması, 1.1-1.2 katrilyonluk bölümünün ise devamı konuşuldu. Bloke edilecek ödenek tutarının ekonominin seyrine göre 700-800 trilyon liraya çekilebileceği görüşü de dile getirildi. 
     Serbest bırakılması beklenen ödenekler arasında, doğrudan gelir desteği için ayrılan 500 trilyon lira da bulunuyor. 
     Öte yandan, ekonomi bürokratları bloke edilen ödeneklerin büyük bölümünü yatırım ödeneklerinden oluştuğunu, ancak düşük kur nedeniyle bunun yatırımlarda büyük bir fiziki kesintiye neden olmayacağını belirttiler. 
     
     ÖZEL İŞLEM VERGİLERİ ARTIYOR 

     Yeni tedbirler kapsamında daha önce kararnamesi Başbakanlığa gönderilmiş olan özel işlem vergileri ile eğitime katkı payı tutarları da yüzde 60 oranında zamlanıyor. 
     Yılbaşında artış yapılmayan söz konusu kalemlerdeki yüzde 60'lık zammın, bütçeye 200 trilyon lira dolayında ek gelir sağlayacağı hesap ediliyor. 
     Aynı şekilde, kamu kuruluşlarının kullanmadığı ve özel hesaplarındaki gelirlerin bütçeye gelir kaydedilmesi de kararlaştırıldı. Kapatılan bazı fon gelirlerini de içeren bu düzenleme ile de, 300-400 trilyon liralık ek kaynak yaratılabileceği ifade edildi. 
     Bu arada aralarında akaryakıt ürünlerinden alınan ÖTV'nin de bulunduğu bazı vergilerde de, kurdaki düşüş ve diğer nedenlerle bütçede öngörülen rakamın üzerinde bir gerçekleşmenin sağlanabileceği söyleniyor. 
     Yine kur etkisiyle, bazı transfer kalemlerinde 150-200 trilyon lira dolayında bir tasarruf sağlanması hedefleniyor. 
     Devletin elinde bulunan fındık stoklarının satışıyla ise 50-60 trilyon liralık bir gelir elde edilmesi bekleniyor. 
     Toplantıda, KİT dengesinin de beklenin üzerinde olumlu bir gelişme gösterdiği dile getirilirken, bunun, bazı KİT'lerin hedefin üzerinde gelir elde etmesinden kaynaklandığı belirtildi. 
     
     ÖZEL GELİR VE ÖDENEKLER 

     Öte yandan, yılbaşında 1.8 katrilyon lira tasarruf beklenen özel gelir ve ödenekler kaleminin ise 1 katrilyon 150 trilyon lira civarında gerçekleşeceği de toplantıda gündeme geldi. 
     Bu kalemdeki tasarruf miktarının azalmasında, ücretsiz kitap ve başarılı öğrencilerin özel okullarda eğitim görmesi için kaynak ayrılması ile Bingöl depremi için yapılan harcamalar ve otoyollarda daha düşük geçiş ücreti artışı olması nedeniyle buradan gelecek gelirdeki azalış etkili oldu. 
     Ayrıca IMF ile yapılan müzakerelerde, vergilerin daha fazla artırılmaması konusunda konsensüs bulunduğu ifade edildi. 

     
</TEXT>
</DOC>
