<DOC>
<DOCNO> 190113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun25.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ve Papandreu Yeni sayfa açtık 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, her iki ülkede arzu ve istek olduktan sonra ilişkilerde yapılamayacak hiçbir şey olmadığını söyledi. 
     Gül, Atina'da, Yunanistan Dışişleri Bakanı Yorgo Papandreu ile düzenlediği basın toplantısında, ''Ege'nin her iki yakasındaki ülkeler şunun bilinci içindedir ki, barışçıl yollarla sorunlarını çözeceklerdir. Arzu ve istek olduktan sonra yapılamayacak hiçbir şey yoktur'' dedi. 
     Her iki ülkenin de kararlılığının açık ve ortada olduğunu belirten Gül, halkların, Ege'nin barış denizi haline getirilmesi, karşılıklı ilişkilerin geliştirmesi ve iki ülke insanlarına menfaatler getirmek yönündeki arzularının hükümetleri de cesaretlendirdiğini ifade etti. 
     Gül, 2000'den bu yana iki ülke ilişkilerinde epey mesafe alındığını, temasların arttığını belirterek, bunları aynı şekilde sürdürmeye davam edeceklerini söyledi. Gül, Yunanistan'daki temaslarında bu ilişkilerin bir değerlendirmesini yapacaklarını kaydetti. 
     İki ülke arasında kısa sürede 20'ye yakın anlaşma imzalandığını ve büyük çoğunluğunun da şu anda uygulandığına dikkati çeken Gül, iki ülke arasında ekonomi ve turizm alanında da büyük atılımlar yapıldığını kaydetti. 
     Papandreu da yaptığı açıklamada, Türkiye ile Yunanistan arasında yeni bir sayfa açtıklarını belirterek, bu ziyaretin Gül'ün Dışişleri Bakanı olarak ilk resmi ziyareti olduğuna işaret etti. 
     İki ülke arasında son yıllarda artan temasların, kararlılık politikalarının bir sonucu olduğunu belirten Papandreu, iki ülkenin son 40 yıla göre çok büyük adımlar attığını kaydetti. 
     Papandreu, ''Adım adım aramızdaki güveni artırdık ve birçok anlaşma imzaladık. İki ülke halklarının karşılıklı barış ve refah içinde yaşamalarının temellerini atmak zorundayız. İkili ilişkilerimiz, adım adım bazı sorunları aşmayı ve iki ülke arasında daha büyük sorunlar olmasını engellemeyi sağlıyor'' diye konuştu. 
     Papandreu, bugün Gül ile yapacakları görüşmelerde Kıbrıs sorunu, Türkiye'nin AB üyelik süreci ve Türk-Yunan ilişkileri konularını ele alma fırsatı bulacaklarını kaydetti. Papandreu, ikili ve bölgesel işbirliği ile Irak sorununu da konuşacaklarını belirterek, 2004 Atina Olimpiyatları öncesinde yapılabilecek işbirliğini de değerlendireceklerini kaydetti. 
     
</TEXT>
</DOC>
