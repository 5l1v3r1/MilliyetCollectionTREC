<DOC>
<DOCNO> 185868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/dunya/dun03.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Hıristiyan kökeni Türkiye'ye engel değil 
</HEADLINE>
<TEXT>

   
   Dışişleri Bakanı Abdullah Gül ile dün Roma'da görüşen İtalya Dışişleri Bakanı Franco Frattini, Türkiye'nin AB'ye girişinin ülkesi tarafından ısrarla desteklendiğini bildirdi. Gül ile Frattini'nin dün Roma'da düzenledikleri ortak basın toplantısında, Avrupa ülkeleri arasında tartışmalı konulardan biri olan "Hıristiyan kökenler" konusu da gündeme geldi. Frattini, AB Anayasası'nın giriş bölümünde Avrupa'nın Hıristiyan kökenlerine atıf yapılmasının, Türkiye'nin Avrupa'ya girişinin önünde bir engel teşkil etmeyeceğini belirterek, "Umarım, Türkiye bu girişimimizden rahatsız olmaz" dedi. Frattini, bu tartışmanın, Avrupa'nın geçmiş tarihiyle ilgili bir mesele olduğunu vurguladı. Bakanı Gül de, Avrupa'nın din özgürlüğüne büyük önem verdiğinin altını çizerek, "Önemli olan laikliktir" dedi. 
   
   
   
</TEXT>
</DOC>
