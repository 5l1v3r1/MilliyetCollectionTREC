<DOC>
<DOCNO> 180991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yazar/uras.html </URL>
<DATE> 2003/09/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kırşehirli, damat ihraç ediyor... 
</HEADLINE>
<TEXT>

   Yurtdışında yaşayan Kırşehirli aileler, kızlarına buradan damat seçiyor. Damat seçilebilmek büyük şans. Çünkü hem gelin, hem pasaport buluyorlar 
   
   Dünkü pazar, siz sayın okuyucularım sabah saat 08.00'de uyanmış mı idiniz bilemem ama ben, o saatlerde Kırşehir'de, Yenice Mahallesi'nde Eski Mal Pazarı'nda Ali Koç'un evinin bahçesinde "halay çekiyordum". Ali Koç yeğeni mermer ustası Ali Koç'u, Dedeli köyden Gülizar Küçüktelli 16 ile evlendiriyor. Cuma öğle saatinde başlayan düğün, gelinin pazar öğle saatinde oğlan evine gelmesi ile son bulacak. Ali Koç'un bahçesinde kurulan düğün çadırının önünde davulcu Mehmet Kaplan ve zurnacı Şahin Kaplan çaldı. Biz halay çektik. Bu üç günlük düğün için davulcuya ve zurnacıya 300 milyon lira ödenecek. 
   Cacabey Medresesi, 13'üncü yüzyılda "gökbilim incelemesi" için Kırşehir'de kurulan Ortadoğu ve Balkanlar'ın ilk ve tek üniversitesi... Şimdi cami olarak değerlendiriliyor. Önündeki Cacabey Meydanı'nda çakmaklara gaz dolduran Veli Büyükşahin, "Günde 10 milyon lira alıyorum, bununla evdeki üç boğazı besliyorum" diyor. 
   
   Esnaf kalmadı ki 
   Marketçi Mehmet Güven ile Yusuf Ülgen, "Bu şehirde, 'küçük bakkal, Tekel bayii ve kahveci' dışında esnaf kalmadı. Esnaf Bağ - Kur aidatını ödeyemiyor" diyor. 
   Konfeksiyoncu Erhan Aslan, "Kırşehir'de temmuz - ağustos aylarında yurtdışından gelen Almancılar ve hasatta eline para geçen çiftçi sayesinde işler canlanır, kalan on ay piyasa durur" diyerek yakınıyor. 
   Evirgen Memiş 20 eğitim fakültesini bitiriyor. Yeterlik sınavına hazırlanıyor. Bekleyişi, sonunda başarılı olarak sınıf öğretmeni kadrosuna alınabilmek. "Türkiye'nin neresine olsa giderim, ama geçen yıl 40 kişilik sınıftan sadece 6 öğretmenin ataması gerçekleştirilebildi" diyor. 
   Ersin Kaya 18 , Çağrı Ertuş 18 , Faruk Yağmur 18 , Mustafa Oktar 18 meslek lisesi mezunlarının üniversite giriş sınavlarında kayıp 45 puanlarının silinmesine "isyan ediyor". "Düz lise mezunlarına neden ayrıcalık tanınıyor " diye soruyor. Tokluman köyünden Özgür Türkyılmaz 19 üniversite sınavında başarılı olmuş. Makine mühendisliği bölümünü kazanmış. "Yıllık harç 800 milyon TL. Bunu ödeyemem. İlk taksit 590 milyon lirayı bulabilsem, gündüz bir yerlerde çalışır, belki gerisini denkleştirebilirim" diyor. 
   Kırşehir insanı eğitime meraklı. 4 düz lise, 3 meslek lisesi, bir anadolu, bir fen, bir güzel sanatlar, bir anadolu öğretmen lisesi var. Tolumen, Karaduraklı, Sıdıklı, Yeşilli gibi en yakını 10 km. en uzağı 50 km. olan yerleşim yerlerinden çocuklar dolmuş ile liseye geliyor. Bir, bir buçuk saat yol ve ayda 80 milyon lira dolmuş parası, büyük bir yük. Ama Kırşehirli diyor ki, "Bu çocuklar ya okuyacak... Ya okuyacak .. Çünkü yapacak başka şey yok. Tarım yok... Ekonomi yok .." 
   
   Çiftçi perişan olmuş 
   Pancar kotası ve de kuraklık nedeniyle buğday veriminin olmaması çiftçiyi perişan etmiş. Kombassan, Petlas'ı göstermelik çalıştırıyor. Sinema yok... Tiyatro yok... Kırşehirlinin tek heyecanı B kategorisi 2'nci ligdeki Kırşehirspor Futbol Kulübü maçları. 
   Yurtdışında ve özellikle Almanya'da çok sayıda Kırşehirli aile yaşıyor. Bunlar yurtdışında olduğu için eş bulamayan kızlarını evlendirmek için Kırşehir'e geliyor. Kızlarına damat seçiyor. Kırşehirli gençler için damat olarak seçilmek büyük bir şans .. Çünkü sadece eş bulmuyorlar, pasaport buluyorlar. Almanya'da iş buluyorlar. Damadın ailesi de Almanya'da bir kapı sahibi oluyor. 
   İşte bu nedenle Kırşehirliler gülerek "Her şehirde ekonomi bir şeyin ihracatına dayanıyor. Biz ise damat ihraç ediyoruz" diyor. 
   
      
   
</TEXT>
</DOC>
