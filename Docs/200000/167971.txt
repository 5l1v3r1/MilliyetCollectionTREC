<DOC>
<DOCNO> 167971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/yazar/dundar.html </URL>
<DATE> 2003/07/08/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
İşte komşunuz Hayrını görün 
</HEADLINE>
<TEXT>

     Bakın 11 Türk subayı, sırtında pençe izleriyle dönüyor Kuzey Irak’tan... 
     "Stratejik müttefik" sandığımız ABD’nin hızla "bir numaralı tehdit"e dönüşebileceğini anlamamızı kolaylaştıran bu gelişme, Amerikan hayranı kimi yorumcuların da - nihayet - gözünü açmışa benziyor. 
     Çevik Bir, ABD’nin Irak saldırısı öncesi "Amerika’yla komşu oluyoruz" diye pek seviniyordu. 
     İşte komşunuz Paşam, hayrını görün 
     
     Ocak ayında bu köşede ABD’nin gizlice PKK’lılarla buluştuğunu yazdığımda ABD Büyükelçisi Robert Pearson televizyona çıkıp beni yalancılıkla suçlamıştı. 
     Aradan 7 ay geçti ve konu, 2 hafta önceki son MGK toplantısında gündeme geldi. 
     Toplantıya sunulan istihbarat raporuna göre "Amerikalı yetkililer ile PKK - KADEK arasında Kuzey Irak’ta 3 ayrı temas gerçekleşmişöti. 
     Raporda, Amerikalıların temasta olduğu 3 KADEK’linin ve buluşulan 3 mekanın adı da veriliyordu 
     Cemil Bayık, Osman Öcalan ve Ali Haydar Kaytan ile... 
     Dolakoga kampı, Musul’daki Opravil Oteli ve Halis kasabasında temas kurulmuştu. 
     Örgüt, Kuzey Irak’taki ABD’lilerle görüştükten hemen sonra silahlı eğitim veren iki kampı boşaltmıştı. 
     MGK yetkilileri raporu doğrularken, "Amerikalıların, KADEK’lilerin silahsızlandırılması için görüşmeler yaptığına inanıldığını" belirtti. 
     
     Şimdi, basına yansımayan bu önemli raporu, dünkü Milliyet’teki "Baskının gerekçesi Cemil Bayık mı" haberiyle birlikte okuyun. 
     Milliyet’in haberinde Amerikalılarca gözaltına alınan Özel Tim’e bağlı 11 askerin "KADEK Başkanlık Konseyi üyesi, örgütün 2 numaralı ismi Cemil Bayık’ı ele geçirmek için örtülü bir operasyon gerçekleştirdiği" belirtiliyor. 
     Operasyonun amacının ABD - KADEK görüşmesini sabote etmek olduğu belirtiliyor. 
     Amerika’nın engellemeye çalıştığı suikast bu mu, yoksa bir başka hedef mi vardı, yakında anlarız. 
     
     Kuzey Irak’ta Türk askerlerini kafalarına çuval geçirip esir alan Amerikan timi, daha önce bir tatbikat sırasında "yanlışlıkla" füzesini ateşleyip Muavenet muhribini vuran Amerikan zırhlısı kadar pervasız... 
     Türkiye bunları sineye çektikçe, iktidar tepkisiz kaldıkça "talihsiz kaza"lar sürecek gibi görünüyor. 
     Hükümetin Meclis’ten ve kamuoyundan kaçırdığı bir kararla üsleri ve limanları emrine verdiği ABD bu işte... 
     Görev süresi içinde "Çirkin Amerikalı"nın Türkiye’deki simgesi haline gelen ABD Büyükelçisi Robert Pearson dün vedaya gittiği Genelkurmay Başkanı Org. Hilmi Özkök’ten "Milli onurumuz, Türk - Amerikan ilişkileri kadar önemlidir" cümlesini işitti. 
     Komutan, herhalde kibarca "Onurumuz daha önemlidir" demek istedi. 
     ABD bu mesajı alır mı 
     Sanmam. 
     Şunu görelim artık 
     Duvar yıkıldı ve "bekçi"nin işi bitti. 
     Şimdi "emekli bekçi" için yapılacak en iyi iş, eski patronunu saplandığı bataklıkta kaderiyle baş başa bırakıp kendi yolunu çizmektir. 
     
     

</TEXT>
</DOC>
