<DOC>
<DOCNO> 199078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo33.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bratu Ilie'ye benzetilmek gurur verici 
</HEADLINE>
<TEXT>

     Galatasaray'da son haftalarda attığı goller ve hızlı oyunu ile dikkat çeken Florin Bratu, taraftarlara umut vererek, ''Bana güvensinler, onları utandırmayacağım'' dedi. 
     Galatasaray'ın resmi yayın organı Galatasaray Dergisi'ne röportaj veren Rumen futbolcu, sarı-kırmızılı taraftarları küçüklüğünden beri televizyondan seyrettiğini belirterek, mükemmel bir seyirciye sahip olduklarını ve onların güvenini boşa çıkarmayacağını dile getirdi. Bratu, futbolculuk özelliklerini de sıralarken, ''Çok fazla eksiğim olduğunu düşünmüyorum. Sadece kafa toplarında daha iyi olabilirim. Sol ayağım da sağ ayağım kadar iyi değil. Maçlarda tamamen işime konsantre oluyorum. Ben işimi severek yapıyorum. İşimde başarılı olmak için de dünyam tamamen değişiyor'' açıklamasını yaptı. 
     
     TRANSFERİMİ TELEVİZYONDAN ÖĞRENDİM 
     Galatasaray'a transfer olduğu haberini, evinde çok geç bir saatte televizyon izlerken aldığını anlatan Bratu, bu nedenle bütün gece uyuyamadığını söyledi. 
     Bratu, bu haberi alınca çok sevindiğini ve farklı duygulara kapıldığını dile getirerek, ''Buraya gelince, hayal ettiğim ekibi buldum. Benim yurtdışına ilk transferim olduğu için bir hayli heyecanlandım. Daha önce de bazı teklifler almıştım, ama hiçbirine güvenemedim. Galatasaray bana çok büyük güven verdi'' dedi. 
     
     ÜZGÜNÜM 
     Galatasaray'ın, Avrupa Şampiyonlar Ligi'nde oynadığı maçlarda statü gereği forma giyemeyen Bratu, bunun için üzgün olduğunu ifade etti. 
     Bu maçlarda çok heyecanlandığını anlatan Florin Bratu, ''Heyecanlanıyorum, çünkü galip gelmelerini istiyorum. Üzgünüm, çünkü onların yanında olup ben de mücadele etmek isterdim. Onlar için her zaman dua ediyorum, yüreğim her zaman onların yanında'' dedi. 
     Bratu, Adrian Ilie'nin futbolculuğunu ve golcülüğünü beğendiğini de vurgularken, ''O kariyerinin en iyi yıllarını yaşarken, ben de yavaş yavaş ismimi duyurmaya başlamıştım. Ona benzetilmek beni rahatsız etmez, gurur verir'' ifadesini kullandı. 
     Galatasaray'a transferinden iki ay önce nikah masasına oturan Bratu, ülkesinin müziğinin yanı sıra Tarkan'ı da dinlediğini açıkladı. 
     
</TEXT>
</DOC>
