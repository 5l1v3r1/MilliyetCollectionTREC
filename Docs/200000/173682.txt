<DOC>
<DOCNO> 173682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun21.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild Gazetesi, Berlusconi'nin arabulucuk yaptığını yazdı... 
</HEADLINE>
<TEXT>

     Alman Bild gazetesi, İtalya Başbakanı Silvio Berlusconi'nin, ABD Başkanı George Bush ile Almanya Başbakanı Gerhard Schröder'in arasını düzeltmek amacıyla girişimlerde bulunduğunu ve çabalarını sürdürdüğünü yazdı. 
     Berlusconi, gazeteye verdiği bir röportajda, ''Bush ile Schröder arasında arabuluculuk yapmayı düşünebilir misiniz '' sorusuna karşılık, ''Tabii ki. Zaten yaptım ve yapmaya da devam ediyorum. Görüş ayrılıklarını gidermeye ve yumuşatmaya meyilliyim. Bu nedenle resmi yemeklerde de esprilerle gergin ortamları yumuşatmaya çalışırım'' dedi. 
     ABD ile Avrupa arasındaki ilişkilerin, barış, güvenlik ve ekonomik büyüme açısından son derece önemli olduğuna işaret eden Berlusconi, ''Bu ilişkiler küreselleşmenin olumsuz etkilerini azaltmak, açlık, sefalet ve hastalıklara karşı mücadele edebilmek ve çeşitli medeniyetleri akılcı şekilde birbirleriyle yakınlaştırmak açısından da çok önemli'' şeklinde görüş belirtti. 
     ABD Başkanı Bush'u da çalışkanlığından dolayı takdir ettiğini söyleyen Berlusconi, ''Amerikan Başkanı'nın sadece ülkesinin güvenliğini sağlamak için değil, dünya barışının korunması için de gece gündüz çalıştığı şeklinde intiba edindim. Tabii ki, sık sık sorunlar ortaya çıkıyor, ancak Bush bu sorunları Avrupa ve Devletler Topluluğu'nun işbirliğiyle çözmeye çalışıyor. Baba ve oğul Bush, birçok koalisyon oluşturdular. Siyasi ve stratejik hedefleri, ülkelerinin dünyada dışlanmasını önlemek'' diye konuştu. 
     Berlusconi, Almanya Dışişleri Bakanı Joschka Fischer'in, ''Avrupa dışişleri bakanlığı'' için uygun olup olmayacağına ilişkin soru üzerine de ''Fischer mükemmel bir dışişleri bakanı, bu nedenle de doğal olarak Avrupa diplomasisinin sözcülüğünü yapabilecek bir aday. Hem yetki sahibi, hem de idealist bir kişi. Bu iki özellik her zaman uyum içinde olmasa bile'' dedi. 
     
</TEXT>
</DOC>
