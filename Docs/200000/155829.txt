<DOC>
<DOCNO> 155829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo03.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma şov yaparak gitti.. 
</HEADLINE>
<TEXT>

     Beşiktaş'ın, Fenerbahçe ile oynadığı lig maçında attığı golden sonra yaptığı hareket nedeniyle kulübü tarafından sözleşmesi feshedilen Fransız futbolcu Pascal Nouma, Türkiye'den ayrıldı. 
     Menajeri ile birlikte Air France Havayolları ile Paris'e giden Nouma'yı, sadece tercümanı uğurladı. 
     Oldukça üzgün olduğu gözlenen Fransız futbolcu, gazetecilere yaptığı açıklamada, ''Gitmek benim için çok zor. Çok acı çekiyorum'' dedi. 
     
     ''İNŞALLAH BEŞİKTAŞ ŞAMPİYON OLUR'' 

     Sevdiği bir ülkeyi terketmekten acı duyduğunu ifade eden Nouma, şöyle konuştu 
     ''Taraftardan ayrılmak zor. Kulübüm tarafından hayal kırıklığına uğradım. Beşiktaş, benim için sevdiğim bir aileydi. Ancak benden ayrılmayı tercih ettiler. Çok üzgünüm. Kulübün 100. yılında şampiyonluğa katkıda bulunmak istiyordum. Türkiye şampiyonu olarak ilk kez şampiyonluk kupası kaldırmak istiyordum. İnşallah Beşiktaş şampiyon olur. Türk halkından bir kez daha olanlar için özür diliyorum. Bana destek veren ve yardımcı olan herkese teşekkür ediyorum. Ben Beşiktaş'a dönmediğim sürece 21 numaralı forma inşallah kimseye verilmez.'' 
     
     HAVAALANINDA KOŞARAK TUR 

     Tercümanından ayrılırken oldukça duygulandığı gözlenen Nouma, Atatürk Havalimanı'nda yaptığı ilginç hareket ve davranışlarla da yine herkesi şaşırttı. 
     Terminal binası içinde koşarak tur atan Fransız futbolcu, Türkçe olarak, ''Forması 21 numara, Pascal Nouma'' şeklinde tezahüratta bulundu. 
     Herkese iyi şanslar dileyen Nouma, ''Sizleri çok seviyorum'' diyerek hayranlarına imza da dağıttı. 
     
</TEXT>
</DOC>
