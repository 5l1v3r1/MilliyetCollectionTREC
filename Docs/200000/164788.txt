<DOC>
<DOCNO> 164788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur09.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa ve hüzünlü bir yaşam öyküsü... 
</HEADLINE>
<TEXT>

     Küçük Emircan, üç yıllık yaşamına büyük acılar sığdırdı. Gayrimeşru bir ilişkiyle dünyaya gelen minik Emircan'ı 4 aylıkken annesi terketti. Bir travestiye evlatlık verildi. Travesti gasp suçundan cezaevine girince yeniden başka bir ailenin yanına yerleşen Emircan, balkona kaçan topun peşinden koşunca hüzünlü başlayan öykü hüzünlü sonlandı. 
     Maltepe Pazarı'nda işçi olarak çalışan 34 yaşındaki Ünal B., 4 yıl önce tanıştığı Funda S. adlı kadın ile yaşamaya başladı. Gayri resmi ilişki sonucu doğan çocuğa Emircan adı verildi. Çocuk doğduktan sonra Ünal ve Funda sık sık kavga etmeye başladı. Funda S., Emircan 4 aylıkken Altındağ'da yaşadıkları gecekonduyu bir sabah erkenden terketti. Funda'dan bir daha da haber alınamadı. 
     Ünal B., minik Emircan'ı bir süre komşularına bırakarak işe gidip geldi. Komşuları bir süre sonra Emircan'a bakamayacaklarını söyleyince, Ünal B., ilişkiye girdiği travesti Gülben K.'ya götürdü küçük oğlunu. Emircan'ı çok seven travesti Gülben, bir gün Ünal B.'ye, ''Ben artık ameliyat oldum. Kendimi kadın gibi hissediyorum. Annelik duygusunu da yaşayarak bunu pekiştirmek istiyorum'' diye Emircan'ı evlatlık olarak istedi. Ünal B., Emircan'a bakmasının çok zor olacağını düşünerek bu teklifi kabul etti. 
     Minik Emircan 6 aylıkken tanıştığı travesti Gülben'e kısa zamanda alışarak ''anne'' demeye başladı. Emircan'ın annesi sandığı Gülben'le yaşamı yaklaşık 2 yıl sürdü. Olaylardan habersiz kendi küçük dünyasında ''mutlu'' olan Emircan'ın bu ''mutluluğu'' da kısa sürdü. Gülben, 5 ay önce bir gasp olayına karıştığı iddiasıyla çıkarıldığı mahkemede tutuklandı. 
     Emircan bir kez daha ortada kalınca bu sefer ona Gülben'in ağabeyi Murat K. sahip çıkmak zorunda kaldı. 
     Seğmenler'de bir evde Murat K.'nın evinde yaşamaya başlayan Emircan, dün salonda oynarken, yeni yeni vurmaya başladığı topu yaz sıcağında açık olan balkon kapısından dışarı kaçtı. Emircan, topunun peşinden fırladığı 4 metre yükseklikteki balkondan aşağıya düştü. 
     Ankara Hastanesi'ne kaldırılan Emircan'ın hastaneye gelmeden önce yaşamını yitirdiği tespit edildi. 

     
</TEXT>
</DOC>
