<DOC>
<DOCNO> 170804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/dunya/adun.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiss Yenge 
</HEADLINE>
<TEXT>

   ABD Başkanı Bush, Irak davasındaki yakın destekçisi, İtalya Başbakanı Berlusconi ile Texas'taki çiftliğinde düşman çatlattı. Berlusconi de dostluğa, First Lady Laura Bush'u öperek cevap verdi 
      DIŞ HABERLER SERVİSİ 

   
   Irak'ın kitle imha silahlarıyla ilgili yaptığı "yanıltıcı" açıklamalar dolayısıyla sert eleştirilere muhatap olan ABD Başkanı George W. Bush ile savaşa destek verdiği için içteki sol muhalefet ve Avrupa'nın ağır topları Almanya ve Fransa tarafından neredeyse aforoz edilen AB Dönem Başkanı İtalya'nın Başbakanı Silvio Berlusconi, Bush'un Texas'taki çiftliğinde bir araya gelerek düşman çatlattı. 
   İki günlük ziyaret için ABD'de bulunan Berlusconi, Bush tarafından "İngiltere Başbakanı Tony Blair'den sonra Avrupalı ikinci büyük dost" sıfatına uygun bir şekilde çok sıcak karşılandı. Berlusconi, ABD Başkanı'nın en yakın liderlere uyguladığı programa uygun olarak, tıpkı Blair ve İspanya Başbakanı Jose Maria Aznar gibi, hem Camp David'de, hem de Texas'taki çiftlikte ağırlandı. 
   Bush, Texas'taki çiftliğine helikopterle gelen İtalya Başbakanı'yla karşılaşmasında, bazı jestler yaparak bir dostla bir araya gelmekten duyduğu memnuniyetini sergiledi. İtalyan liderle samimi bir şekilde tokalaşan Bush, hemen ardından bir eliyle Berlusconi'yi omzundan tuttu ve sonra İtalya Başbakanı'nın sırtını hafif dokunuşlarla birkaç kez sıvazladı. Silvio Berlusconi de, sağ elini beline doladığı "First Lady" Laura Bush'u yanağından öptü. 
   Samimi ortama uygun olarak günlük, spor kıyafetler giyen üçlü, Bush'un pikapına binerek çiftlikte küçük bir tur attı. Laura Bush arka koltuğa geçerken direksiyondaki Bush, Berlusconi'yi yanına oturttu. 
   
   ORTAK YANLARI ÇOK 
   Bush ve Berlusconi'yi, Irak Savaşı'na karşı alınan ortak pozisyon dışında, siyasi görüşleri ve kişilik özellikleri de birbirine yakınlaştırıyor. Her iki lider de koyu muhafazak r ve ikisinin de spor kulübü var. Ayrıca düşüncelerini net ifadelerle ortaya koyan açık konuşma huyları da benziyor. 
   Nitekim bu yönlerini vurgulayan Berlusconi, geziye çıkmadan önce Time'a yaptığı açıklamada, "Sadece 2 yıl önce tanıştık ama onu sanki ilkokul yıllarından beri tanıyorum. Biz, evet diyorsak bu evet, hayır diyorsak bu hayır anlamına gelir" dedi. 
   
   MAKSAT MESAJ VERMEK 
   İki liderin gündeminde AB - ABD ilişkileri, Ortadoğu barışı, terörizmle mücadele ve nükleer silahların yayılmasını önleme konuları olsa da, buluşma, daha çok iç kamuoylarına mesaj vermeyi amaçlıyor. Bush, "Bakın, Avrupa'nın tümü bana karşı değil" derken, Berlusconi de Almanya ve Fransa'nın Avrupa'da tek güç olmadığını göstermeyi amaçlıyor. Bush'un Irak için Berlusconi'den asker isteyeceği de belirtiliyor. 
   Bu arada Bush, "sağlam bir müttefik" dediği Berlusconi ile yaptığı ortak basın toplantısında, İran ile Suriye'yi, teröristlere yataklık yapmaya devam etmekle suçladı. 
   
   Berlusconi Artık sıkıcı biri olacağım    Avrupa Parlamentosu üyesi bir Alman milletvekilini Nazi subayına benzeterek büyük tartışmalara yol açan "açık sözlü" Silvio Berlusconi, bundan böyle "sıkıcı bir kişi" olacağını ve espri yapmayacağını söyledi. Time'a konuşan İtalya Başbakanı, "Klasik politikacı değilim, mizah duygusu olan biriyim. Ancak bu mizahi yaklaşımımı biraz törpülemek istiyorum. Sıkıcı olmaya karar verdim, hatta çok sıkıcı. Fakat bunu ne kadar başarabilirim, kendimi tutabilir miyim, bilmiyorum" dedi. 
   Berlusconi, Alman turistleri "İtalyan plajlarını istila eden aşırı ırkçı sarışınlar" diye tanımlayarak fırtına koparan İtalyan Turizm Bakanlığı müsteşarının görüşlerini paylaşıp paylaşmadığı yolundaki bir soruya ise "İch bin ein Berliner" Ben Berlinliyim karşılığını verdi. Ünlü cümle 1963'te Berlin'de eski ABD Başkanı Kennedy tarafından söylenmiş ve Berlinlilerin kalbini kazanmıştı. 
   
   
</TEXT>
</DOC>
