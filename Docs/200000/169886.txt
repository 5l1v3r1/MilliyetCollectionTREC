<DOC>
<DOCNO> 169886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/guncel/agun.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece gündüz çalıştı ve rekoru kırdı 
</HEADLINE>
<TEXT>

Bugüne kadar ilk kez bir öğrenci, üniversite sınavında tüm soruları doğru yanıtlayıp tam puan aldı. Konya'dan çıkan 'süper' birinci, 8 yıldır bu rekora hazırlanıyormuş 
     BURCUM DEVREZ İstanbul 

     Sınavda 180 soruyu hiç yanlışsız yanıtlayan ve 300 puan alarak sayısal, sözel ve eşit ağırlıkta birinci olan Konya Meram Fen Lisesi mezunu Emre Kacar, "Bu başarı büyük bir emeğin ve birikimin sonucu" dedi. Mutlu haberi İstanbul'da alan Kacar, sevincini öğretmen babası Ayhan, banka emeklisi annesi Gülizar ve kardeşi Erdem Kacar'la paylaştı. Annesinin "Özgür çocuk olmayı seviyor" dediği Emre, fen lisesine de Türkiye üçüncüsü olarak girdi. Okul birincisi olarak mezun olan Emre, sekiz yıldır dershaneye gidiyordu. Üç yıl boyunca dokuz arkadaşıyla kendilerine özel program uygulandığını anlatan Emre, şunları söyledi 
     
     TATİLE ÇIKACAK 
     "Hedefimiz dereceye girmekti. Çok çalıştım ama kendime de zaman ayırdım. Bu grupla değişik bir paylaşım ortamı yakaladık, sosyal aktiviteleri birlikte gerçekleştirdik. ÖSS sonrası televizyonda soruların çözümünü izledim. Hiç yanlışım çıkmadı. Çok şaşırdım. Bir aksilik olur diye kimseye bir şey söylemeden bekledim. Ama iyi bir derece alacağımdan emindim." Başarısını ailesine, okuluna, dershanesine ve dokuz arkadaşına borçlu olduğunu vurgulayan Emre, sözlerini şöyle sürdürdü "İstanbul'da Boğaziçi, Sabancı ve Koç, Ankara'da ODTÜ ve Bilkent, her öğrencinin hayali. Bunlardan birini tercih edebilirim. Mühendislik fakültesini düşünüyorum. Özellikle elektrik - elektronik mühendisliği benim için ilk sırada yer alıyor. Ancak yurtdışı da her zaman aklımda olan bir tercih." 
     
     Grubu da BAŞARILI 
     Kacar'ın aynı gurupta çalıştığı Meram Fen Lisesi'nden 8 arkadaşı da başarılarıyla göz doldurdu. Sayısal alan puanları hesaplanan ve gurupta yer alan Ahmet Can Oralcan Türkiye genelinde 467., İbrahim Alişar 491., Sertaç Sayın 552., Umut Somuncu 597., Gökberk Şenol 879., Engin Köse 1474., Murat Köylü 1139. ve Necati Enver 1534. oldu. 
     
Baba acısıyla gelen üçüncülük      YÜKSEL EKER DHA 

     ÖSS sayısalda 299.352 puanla üçüncü olan Turusan Kolcuoğlu, sınavdan kısa bir süre önce öldürülen babasının kemiklerini sızlatmadığı için çok mutlu olduğunu söyledi. Boğaziçi Üniversitesi Elektrik ve Elektronik Mühendisliği'ni tercih edeceğini belirten Kolcuoğlu, kebapçılık yapan babası Çetin Kolcuoğlu'nun ölümünden çok etkilendiğini ifade ederken, "Babam bıçaklandı. Kayıtlarda kavgayı ayırırken yaralanıp kan kaybından öldüğü yer aldı. Ama bence öldürenler tinerciydi. Olayın ardından arkadaşlarım yanlış yola sapacağımı düşünüyordu. Ama yanıldılar" diye konuştu. 
     
Tamirci değil, mühendis olacak      ELİF DEMİRCİ DHA 

     ÖSS Sözel'de 298.584 puanla ikinci olan 17 yaşındaki Onur Ertürk, çocukluğunda heveslendiği tamircilik mesleğini elektrik - elektronik mühendisi olarak yerine getirecek. Başarısına şaşıran ve matematikte bir soruyu yanlış yaptığı için sayısal bölümde dereceye giremediğini belirten İzmir Fen Lisesi mezunu Ertürk, sınava hazırlanırken kenrdisini matematik öğretmeni annesi Emine Ertürk'ün yönlendirdiğini söyledi. Ertürk, "Okulumda yapılan etüt çalışmalarıyla sınava düzenli ve planlı şekilde hazırlandım. Ancak eğitim sistemi gereği ezbercilikten uzak kalamadım" dedi. 
     
Hiç okula gitmeyen anneye armağan...      MEHMET ÇETİN DHA 

     ÖSS Yabancı Dil puan türünde 300 tam puan alarak üç birinciden biri olan Harun Şahin, başarısını hiç okula gitmeyen ve kendi başına okuma yazma öğrenen annesine armağan etti. Maddi olarak güç şartlarda okuyan, parasız öğrenci yurdunda kalan Şahin, YDS'de birinciliği İstanbul Özel Alman Lisesi'nden İlker Şatıroğlu ve İzmir Özel Tevfik Fikret Lisesi'nden Anıl Telcioğlu ile paylaştı. 
     
'Hayat sınavdan ibaret değil...'      İSTANBUL Milliyet 

     Yabancı Dil üçüncüsü Pendik Lisesi'nden Zeynep Şengül, sınava 1.5 yıldır dershaneye giderek ve kendi imk nlarıyla hazırlandığını belirtti. "Bu sonucu bekliyordum. Boğaziçi Üniversitesi Mütercim Tercümanlık Bölümü'nde okumak istiyorum" diyen Şengül, sınava hazırlanırken tiyatro gibi sosyal aktivitelere devam ettiğini, hayatın ÖSS'den ibaret olmadığını vurguladı. 
     
ÖSS için ne kursa gitti, ne de ders aldı      İSTANBUL Milliyet 

     Yabancı Dil'de birinciliği paylaşan İlker Şatıroğlu, sınava hazırlanırken kursa gitmediğini, özel ders almadığını belirterek, aslında sayısal öğrencisi olduğunu söyledi. "Amacım, tıp fakültesine gitmek ve doktor olmak" diyen Şatıroğlu, Almanya'da burslu okuyabileceğini belirtti. 
     
İkinci olduğunu hasta yatağında öğrendi...      DHA 

     ÖSS'de sayısal ve eşit ağırlıkta ikinci, sözelde üçüncü olan Mehmet Fatih Doğu 22 , haberi hasta yatağında aldı. Bel fıtığı nedeniyle yatan Doğu, 1998'de Türkiye 10.'su olmuş ama psikolojik sorunu nedeniyle okula devam edememişti. 2003'te yeniden dereceye giren Doğu, mühendis olmak istiyor. 
     
İstanbul, ilk 10'da bile yok      Fen liseleri yine birinci 
     2003 ÖSS'de sınavı geçerli sayılan 1 milyon 451 bin 811 adaydan 280 bin 92'si herhangi bir yükseköğretim programına yerleşme şansı elde edemedi. Sınavı kazanma oranına göre ilk üç sırada Antalya, Kırşehir ve Aydın yer alırken, İstanbul ilk 10'a bile giremedi, Hakk ri ise en başarısız il oldu. 

</TEXT>
</DOC>
