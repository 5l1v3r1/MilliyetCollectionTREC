<DOC>
<DOCNO> 198359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun14.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Abi, Manchester taraftarı olursan hücrelerimi sana veririm .. 
</HEADLINE>
<TEXT>

     İngiltere'de, fanatik bir taraftar, Manchester United futbol takımını desteklemesi koşuluyla hücrelerini lenf kanseri ağabeyine bağışladı. 
     Daily Telegraph gazetesinin haberine göre, emekli iş idaresi danışmanı 50 yaşındaki Martin Warburton, 59 yaşındaki ağabeyi Paul'e, Manchester United'ın ezeli rakibi Manchester City'yi desteklemeyi bırakarak, kendi takımının taraftar kulübüne katılacağını belirten bir kontrat imzalattı. 
     Martin Warburton, ''Kontratla ilgili espri yaptık, ama imzalamayı kabul etti. Şimdi hayatını kurtarmasını umuyorum'' dedi. 
     Hastalığıyla mücadele için hücre nakli yapılan Paul Warburton ise takım değiştirme konusunda iyice düşünerek karar verdiğini söyledi. 
     
</TEXT>
</DOC>
