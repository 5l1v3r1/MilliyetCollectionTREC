<DOC>
<DOCNO> 186023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ranieri ''Bu futbol. Denedik, çalıştık ama başaramadık'' 
</HEADLINE>
<TEXT>

     Avrupa Şampiyonlar Ligi G Grubu'nda yapılan Beşiktaş'ın deplasmanda 2-0'lık galibiyeti zaferi ile sona eren maçın ardından, her iki takımın teknik direktörleri görüşlerini düzenledikleri basın toplantısıyla açıkladılar. 
     Chelsea Teknik Direktörü Claudio Ranieri, oyuna iyi başladıklarını, önemli iki gol fırsatından yararlanamadıklarını ancak yapılan iki hatanın gol olmasını engelleyemediklerini belirtti. 
     Beşiktaş'ın çok iyi organize edilmiş, güçlü ve iyi futbol oynayan bir takım olduğunu kaydeden Ranieri, ''Bu futbol. Denedik, çalıştık ama başaramadık'' dedi. 
     Ranieri, bir devrede üç oyuncu değiştirme hakkını kullanarak hata yapıp yapmadığının sorulması üzerine, ''Tabii hataydı ama testi kırıldıktan sonra konuşmak kolay'' derken, Şampiyonlar ligi gibi bir organizasyonda yapılan her hatanın yüzde 99 gol olacağının altını çizdi. 
     Takımın Gallas'ın sakatlanmasının ardından 10 kişi kalmış gibi oynadığı yolunda eleştirilmesi ve 'nasıl hissedilyorsunuz '' diye sorulması üzerine ''iyi hissediyorum'' diyen Ranieri, ''Bu akşam her şey yanlıştı. İyi oynamaya çalıştık ama başaramadık'' diye konuştu. 
     Teknik direktörlerin basın toplantılarına katılan futbolculardan Beşiktaş'ın iki golünün sahibi Sergen yalçın, çalışıp başardıklarını ve bundan mutluluk duyduklarını belirtirken, Marcel Desailly ise ''kaliteli bir takıma karşı kaybettik'' dedi. 
     
     LUCESCU KOLAY DEĞİL CHELSEA BEŞİKTAŞ İLE OYNADI 

     Beşiktaş'ın Teknik Direktörü Mircea Lucescu, maç sonrası yaptığı değerlendrmede, Chelsea'nin maçı kaybetmesinin çok fazla büyütülmemesi gerektiğini belirtirken, futbolcularının bütün sahayı büyük bir başarıyla kapladığını söyledi. ''Chelsea kolay bir takımla oynamadı, Beşiktaş'la oynadı'' diyen Lucescu, Ranieri'nin en büyük güçlüğünün yeni oyuncularla eskileri kaynaştırmaya çalışarak, ideal bir kadro kurmak olduğunu ifade etti. 
     Ranieri'nin ikinci yarıdan sonra geçen yılki 11'ini sahaya sürmek istediğini, ancak sonuç alamadığını da belirten Lucescu, Chelsea'nin çok iyi futbolcuları olduğunu, ancak Beşiktaş gibi iyi bir rakiple oynamanın dezavantajını yaşadığını belirtti. 
     Chelsea'nin kendi sahasında oynamanın güçlüğünü de yaşadığını, aynı güçlükle Lazio maçında karşılaştığını kaydeden Lucescu, takımının özellikle maçın 11'e 11 oynandığı sürede başarılı bir oyun sergilediğini vurguladı. 
     Lazio ile Chelsea'yi karşılaştırmasını da yapan Rumen teknik adam, Chelsea'nin hücumda iyi bir takım olduğunu, Lazio'nun ise disiplinli ve güçlü oynadığını belirterek, Chelsea'nin göze daha hoş görünen bir futbol sergilediğini söyledi. 
     Lucescu, hakemin İlhan Mansız'a gösterdiği ilk sarı kartta haklı olduğunu, ancak ikinci sarı kartı getiren hareket sırasında İlhan'ın düdüğü duymadığından tümüyle emin olduğuna inandığını söyledi. 

     
</TEXT>
</DOC>
