<DOC>
<DOCNO> 192798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/yazar/sazak.html </URL>
<DATE> 2003/11/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çadırda siyaset 
</HEADLINE>
<TEXT>

   
   Ramazan'la birlikte siyasette dini motifler daha sık öne çıkıyor. Bunda yaklaşan yerel seçimlerin de etkisi var. 
   Örneğin Başbakan Erdoğan, AKP yönetimini 'zengin sofralarında iftar açmayın' diye uyardıktan sonra belediyelerce kurulan iftar çadırlarını dolaşmaya başladı. Başbakan görünüşte iftarını yoksul insanlarla birlikte açıyor ama televizyon kameraları eşliğinde çıkılan 'iftar turları' giderek dinsel yönü ağır basan siyasi propagandaya dönüşüyor. 
   İftar çadırları, toplumun yoksul kesimleriyle iletişim açısından bulunmaz nimet. Belediyeler kendi kaynaklarından ve varlıklı çevrelerden topladıkları yardım ve fonlarla, oruç tutan insanlara sıcak yemek sunuyorlar. Kent varoşlarında bu hizmet yerini buluyor. Ramazan'da bir ay boyunca işsiz, aşsız, yaşlı ve yoksul kesimlere yerel yönetimlerce sahip çıkılmış oluyor. Ancak bu hizmetin Tanrı katında kabul görmesi için, siyasetten ve gösterişten uzak sadelikte yapılması gerekiyor. 
   2004 Mart'ında yerel seçimler var. İstanbul'da yarış şimdiden başlamış durumda. Ramazan çadırları başkan adaylarıyla, partilileri ve seçmenleri buluşturan siyaset alanlarına dönüşüyor. 14 milyon insanın 'açlık sınırında' yaşadığı bir ülkede, gecekondudaki insanlara umutlu bir gelecek vaadi için bundan daha iyi ortam bulunmaz. 
   AKP bu zemini en iyi kullanan parti olduğunu, 3 Kasım seçimlerinde varoşlardan aldığı oylarla kanıtlamıştı. 
   Tayyip Erdoğan'ın her gece bir çadırda gözükmesi 28 Mart startıdır. 
   AKP yerel seçimlerden yüzde 40'ın üzerinde oy bekliyor. 
   İktidar partileri yerel seçimlere avantajlı girerler. İlk dönemde başarı şansı yüksektir. Özal da 1983'te 'tek başına' hükümet olduktan sonra ANAP, 1984 yerel ve 1987 genel seçimlerini peş peşe kazanmıştı. Çözülme, 1989'da üç büyük kentin SHP'ye kaptırılmasıyla başlamıştı. 
   AKP'nin bu seçimdeki rakibi CHP olacak. 
   CHP açısından 2004 yerel seçimleri hayli riskli. Baykal, 'herkesi karşısına alma pahasına' kurultayda 'tek adam'lığını ilan etti. Seçimi kaybederse faturayı ödeyecek 
   28 Mart'a beş ay kala, CHP'nin AKP kulvarında daha hızlı koşması gerekmiyor mu İstanbul kazanılmadan, seçim alınmıyor. 
   AKP'nin Ramazanda halkı yanına çekmek için 'iftar çadırları' dahil her ortamı kullandığı ortadayken CHP'de 'Yaşar Nuri Hoca' olayı yaşanıyor 3 Kasım'da İstanbul'dan milletvekili seçilen Öztürk, kurultayda Parti Meclisi'ne alınmayarak 'dinlendirilmek istenince' sert tepki göstermiş 
   'Demek ki, Cenabı Hak, Baykal ve siyaset ekibinin kalplerine bakmış, iktidarda olmalarını uygun görmemiş ' 
   CHP,elindeki tek 'reformist' Hoca'yı da kaybederse inançlı seçmen kitlesine nasıl seslenecek Gürtuna'yı transfer ederek mi İstanbul'u kazanacak 
   
      
   
   
</TEXT>
</DOC>
