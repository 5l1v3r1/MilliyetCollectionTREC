<DOC>
<DOCNO> 185815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo15.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor 156 bin dolar arıyor... 
</HEADLINE>
<TEXT>

     Birinci Süper Lig takımlarından Adanaspor'un, ekim ayı sonuna dek Gençlik ve Spor Genel Müdürlüğü'ne 5 Ocak Stadı'nın kirası için 156 bin dolar yatırması gerektiği bildirildi. 
     Adanaspor Kulübü Genel Menajeri Şahabettin Yavuzer, A.A muhabirine yaptığı açıklamada, 5 Ocak Stadı'nı Gençlik ve Spor Genel Müdürlüğü'nden 1998 yılında 49 yıllığına kiraladıklarını, tüm gelirlere ihtiyati tedbir kararı konulduğu için 2003 yılı kira bedeli olan 156 bin doları ödeyemez durumda olduklarını söyledi. 
     5 Ocak Stadı'nı büyük paralar harcayarak UEFA kriterlerine uygun düzenlediklerini ve stadı beğenen diğer kulüplerin bu projeyi istediklerini ifade eden Yavuzer, şunları kaydetti 
     ''Mali sıkıntı içindeyiz. Başta yayın gelirlerimiz olmak üzere tüm gelirlerimize ihtiyati tedbir kararı konuldu. Forma reklamımızı Türkiye liglerindeki diğer kulüplerden yüzde 30 daha indirimli vermek istememize rağmen, bağlı olduğumuz kurumun konumu gerekçe gösterilerek hiç kimse bizlere forma reklamı vermek istemiyor. 
     Protokol gereği 5 Ocak Stadı'nın yıllık kirası olan 156 bin doları 5 yıldır aksatmadan gününde ödüyoruz. Ancak şu anda çok güç durumdayız. Bu parayı bulmamız çok zor. Arayışlarımız sürüyor. Gecikme zammı da yemek istemiyoruz. Sporcularımıza da biriken alacaklarını ödeyemiyoruz. Şaşırıp kalmış durumdayız.'' Adanaspor ile Gençlik ve Spor Genel Müdürlüğü'nün 29 Haziran 1998 tarihinde düzenlenen protokolüne, dönemin Gençlik ve Spor Genel Müdürü Tevfik Sarpkaya ile Hakan Uzan'ın imza koydukları da bildirildi. 
     
     GENÇLERBİRLİĞİ ZORLU RAKİP 
     Yavuzer, hafta sonunda deplasmanda karşılaşacakları Gençlerbirliği'nin deneyimli oyunculardan kurulu güçlü bir ekip olduğunu, ancak kendilerinin de şiddetle puana ihtiyacı bulunduğunu ifade ederek, konuşmasını şöyle tamamladı 
     ''Sezon başından bu yana maçlara sakat ve cezalı sporcularımızdan dolayı ideal kadromuzla çıkamıyoruz. Zaten dar bir kadromuz var. Bunlar yetmiyor gibi ekonomik kriz de bizi altüst etti. Gençlerbirliği deplasmanından puanla dönmeyi arzuluyoruz. Futbolcuların sıkıntıları bir tarafa bırakarak tüm güçleriyle mücadele edeceklerine inanıyoruz.'' Bu arada kart cezalısı olan Güngör ile sakatlıkları süren Ali Asım, Gökmen ve Serkan'ın, Gençlerbirliği karşısında forma giyemeyecekleri de bildirildi. 
     
</TEXT>
</DOC>
