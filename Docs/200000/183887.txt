<DOC>
<DOCNO> 183887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun21.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'dan Hillary'ye "Aday ol" baskısı.. 
</HEADLINE>
<TEXT>

     Eski ABD Başkanı Bill Clinton'un, New York senatörü olan eşi Hillary'den, 2004 başkanlık seçimlerinde aday olmasını istediği ileri sürüldü. 
     TIME dergisine konuşan ve çiftin yakını oldukları bildirilen iki kaynak, ''Clinton'un Hillary'den, senatörlük süresini tamamlayacağı yolunda verdiği sözden vazgeçerek başkanlığa aday olmasını istediğini'' söylediler. Kaynaklar, ''Bill'in bu konuda ısrarcı olduğunu'' da kaydettiler. 
     Hillary'nin senatörlük süresi 2006 yılında sona erecek. Senatör Hillary Clinton, 2004 yılında başkanlığa aday olamayacağını, çünkü New Yorklulara, 2006 yılına kadar senatörlük görevini sürdüreceğine dair söz verdiğini söylüyordu. 
     Gazetecilerin bu konudaki sorularını cevaplandıran Bill Clinton'un sözcüsü Jim Kennedy, ''Bill Clinton kararın eşine ait olduğunu söylüyor. Bayan Clinton ise bu konudaki kararını vermiş durumda'' diye konuştu. 
     
</TEXT>
</DOC>
