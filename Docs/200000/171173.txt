<DOC>
<DOCNO> 171173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko33.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari emekli aylığı 448 milyon liraya yükseldi... 
</HEADLINE>
<TEXT>

     Emekli, dul ve yetim maaşlarındaki brüt 66 milyon liralık artışla, en düşük emekli aylığı 448 milyon 470 bin lira oldu. 
     Emekli Sandığı'ndan yapılan açıklamada, Devlet Memurları Kanunu'na göre, taban aylık katsayısının 1 Temmuz'dan itibaren 329 bin 250'den 395 bin 250 yükseltilmesi sonucu emekli, dul ve yetimlerin maaşlarında brüt 66 milyon liralık bir artış olduğu bildirildi. Bu çerçevede en düşük emekli aylığının 395 milyon 660 bin liradan 448 milyon 470 bin liraya yükseldiği kaydedildi. 
     Maaş artışından doğan farkın hizmet süreleriyle orantılı olarak hesaplanacağı belirtilen açıklamada, birinci, ikinci ve üçüncü grupta aylık alan 1 milyon 488 bin 565 emekli, dul ve yetime 182 trilyon 197 milyar 713 milyon 818 bin lira fark ödeneceği bildirildi. 
     Açıklamada, emekli, dul ve yetimlerin 1 Temmuz'dan itibaren geçerli olan aylık farkları, 1. gruba girenlerin Ağustos üç aylıkları zamsız olarak düzenlendiğinden 4 aylık, 2. gruba girenlerin 2 aylık ve 3. gruba girenlerin de 3 aylık olarak maaş aldıkları günlerde ödenecek. 
     Talepleri üzerine maaşları her ay ödenen emekli, dul ve yetimlerin farkları ise Temmuz ve Ağustos ayları için 2 aylık olarak hazırlanarak, 1 Ağustos tarihinden itibaren ödenecek. 
     
</TEXT>
</DOC>
