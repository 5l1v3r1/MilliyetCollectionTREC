<DOC>
<DOCNO> 193924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/spo05.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler pes etmez 1-1 
</HEADLINE>
<TEXT>

   Sporting Lizbon karşısında tur için avantajlı bir skor yakalayamayan Gençlerbirliği beraberliğe razı oldu. Başkent ekibi son kozunu 15 gün sonraki rövanşta oynayacak 
      
   UEFA Kupası ikinci tur ilk maçında Portekiz'in Sporting Lizbon takımını ağırlayan Gençlerbirliği, rövanş için avantajlı bir skor çıkaramadı. İlk yarıda Mustafa Özkan'ın ayağından bir penaltı kaçıran Başkent ekibi, ikinci yarının hemen başında Liedson'un golüyle yenik duruma düştü. Teknik Direktör Ersun Yanal, golde hatası olan Erkan'ı alıp, Veysel'i oyuna sokarak forveti üçledi. Veysel girer girmez skoru eşitledi. Başkent ekibinin galibiyet çabaları ise sonuç getirmedi. 
   
   Maçın karnesi 
   HAKEMLER Sorin Corpodean, Marcel Havaniu, Cristian Nica Romanya 
   GENÇLERBİRLİĞİ Damir 7 - El Saka 6 , Ümit 6 , Erkan 5 Veysel Dk. 54 6 - Ali Tandoğan 6 , Serkan 7 Mustafa Gürsel Dk. 83 , Skoko 5 , Deniz 5 , Flip 6 - Youla 4 M'Bayo Dk. 81 , Mustafa Özkan 6 
   YEDEKLER Bora, Ali Cansun, Nihat, Baki 
   SPORTİNG LİZBON Ricardo 8 - Polga 7 , Bento 7 , Hugo 6 - Luis Filipe 6 Mario Dk. 59 6 , Rochemback 8 , Barbosa 7 Tonito Dk. 80 , Custodio 7 , Rui Jorge 7 - Silva 6 Joau Pinto Dk. 63 5 , Liedson 7 
   YEDEKLER Pereira, Martins, Rodrigo Tello, Lourenço 
   SARI KARTLAR El Saka, Veysel, Ümit Gençlerbirliği , Luis Filipe, Silva, Joau Pinto, Rui Jorge, Custodio Lizbon 
   GOLLER Liedson Dk. 49 , Veysel Dk. 55 
   
   Hedef tur    GENÇLERBİRLİĞİ teknik direktörü Ersun Yanal, Sporting Lizbon önünde futbol adına herşeyi yapmalarına karşın arzuladıkları sonucu elde edemediklerini söyledi. Yanal, "Penaltı kaçırdık. Şanssız bir gol yedik. Mücadeleyi bırakmadık. Tek eksiğimiz galibiyeti getirecek goldü. Bu beraberlikle biz ilk devreyi bitirdik sayıyoruz. Hedefimiz tur atlamak" dedi. 
   
   Kritik    Rövanş çok zor    CEMAL ERSEN 

   Sporting Lizbon tam beklediğimiz gibi takım çıktı. Agresif, sert ve süratli oyunları, latin ekolünün tipik örneği. Daha ilk yarıda bu müthiş tempo Gençler'in nefesini kesti. Kırmızı - Siyahlılar öyle çok koşmak ve rakiple didişmek zorunda kaldılar ki, hiç de alışık olmadıkları bir tarzdı. 
   Portekiz ekibi, hem savunmada, hem hücumda hava toplarında son derece etkiliydi. İlk yarıda Mustafa Özkan ve Youla'nın yüksek toplarda varlık gösterememesinin gerekçesi buydu. Zaten Başkent ekibinin bu bölümde rakip ceza alanı içinde yarattığı tek ciddi tehlike vardı. Bu da penaltıydı. Ancak Mustafa Özkan, Avrupa deneyimine yakışmayan vuruşla bu avantajı kullanamadı. 
   Dün yadırgadığımız en önemli konu Ersun Yanal'ın maça, ligde şans vermediği Erkan ile başlaması oldu. Zira Erkan'ın bir Avrupa Kupası maçında savunmadaki arkadaşlarıyla uyumsuzluk yaşayacağı aşikardı. Konuk ekibin attığı golde bu oyuncunun büyük hatası vardı. Yanal da golden hemen sonra Erkan'ı oyundan alarak, pişmanlığını yansıttı. Bu değişiklik çok kısa süre sonra beraberlik golüyle meyvasını verdi. Veysel, takımını umutlandırdı. 
   Gençlerbirliği oyunun kalan bölümünde tüm riskleri üstlenerek skoru lehine çevirmeye çalıştı. Bunun için fırsat da yarattı. Ancak Youla ve Ali Tandoğan zaten pozisyonu kısır maçta iki önemli gol şansından yararlanamadı. 
   Bu skor elbette Kırmızı - Siyahlılar için bir avantaj değil. Lizbon'daki rövanş maçında rakip seyirci avantajını da kullanarak işini daha çabuk bitirmeyi planlayacak. Tur imkansız değil ancak, dün geceki dengeleri gördükten sonra Gençlerbirliği için çok da umutlu konuşamayacağız. 
   
   
</TEXT>
</DOC>
