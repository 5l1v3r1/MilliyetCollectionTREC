<DOC>
<DOCNO> 178935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko07.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiskobirlik Eylül ve Ekim de 50 bin ton fındık almayı hedefliyoruz 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK Genel Müdürü Cemal Öztürk, Eylül ve Ekim aylarında 50 bin ton fındık almayı hedeflediklerini söyledi. 
     Öztürk, tarihinde ilk kez fındık alım fiyatını kendisi belirleyerek açıklayan FİSKOBİRLİK'in 2003 ürünü fındık alım kampanyasını 10 Eylül'de açacağını belirtti. 
     Fındığın yüzde 60'lık bölümünün pazara indiği Eylül ve Ekim aylarında 50 bin ton ürün alarak piyasayı regüle etmeyi hedeflediklerini dile getiren Öztürk, 2003 ürünü alım kampanyasında kullanılacak kaynağın bulunması için yaptıkları çalışmalardan olumlu sonuçlar aldıklarını ifade etti. 
     Öztürk, 2000 yılında özerkleşme sürecine giren FİSKOBİRLİK'in bu konuda yaptığı çalışmalarla ilgili Yeniden Yapılanma Kurulu YPK ile bir toplantı yaptıklarını kaydederek, şöyle devam etti 
     ''Bu toplantıda, YPK'ya FİSKOBİRLİK'in özerkleşme sürecinde yaptığı çalışmalarla ilgili bilgiler vererek, bu konudaki çalışma planını sunduk. YPK'da yaptığımız çalışmaları olumlu buldu. FİSKOBİRLİK'in özerkleşme ve yeniden yapılanma çalışmaları 2003 ürünü alım kampanyası kaynağı için iyi bir referans oldu. Destekleme Fiyat İstikrar Fonu'ndan 2003 ürünü alım kampanyasında kullanmak ve geriye ödemek üzere 125 trilyon liralık kaynak sözü aldık. Böylece alım kampanyasında kullanılacak kaynak sorununu aştığımıza inanıyorum.'' Öztürk, FİSKOBİRLİK'in devamlı üreticinin yanında olacağını ve haklarını savunacağını, çağdaş bir yapıya kavuşan FİSKOBİRLİK'in, bundan sonra özel sektör gibi çalışacağını, aldığı ürünü işleyerek satacağını da sözlerine ekledi. 
     
</TEXT>
</DOC>
