<DOC>
<DOCNO> 157324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur03.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte halkın yeni kahramanları... 
</HEADLINE>
<TEXT>

     Tarihteki kahramanların hikayeleri asırlar sonra bile anlatılırken, halkın yeni kahramanları, afet bölgelerine en kısa zamanda ulaşarak arama ve kurtarma çalışması yapan gönüllüler oluyor. 
     Marmara Depremi'nde yaptıkları özverili çalışmalarla kamuoyunun dikkatini çeken gönüllü arama ve kurtarma dernekleri, 1 Mayıs'ta Bingöl'de meydana gelen depremde de yaptıkları çalışmalarla halkın kalbini kazandılar. 
     Özel giysileriyle dikkati çeken ve enkazdan canlı çıkarmak için saatler boyu mücadele eden gönüllüler, bitmek tükenmek bilmeyen enerjileri, aralıksız sürdürdükleri çalışmalarla büyük takdir toplarken, bu gruplar özellikle gençlerin büyük ilgisini çekiyor. 
     Bingöl depreminde Sivil Savunma Birlikleri ile arama kurtarma çalışmalarına katılan ve onlarca öğrenciyi enkaz altından canlı çıkaran GEA, AKUT, MAG, UMUT, HİDAYET, VAKUR adlı özel kurtarma birlikleri, yöre halkının büyük sevgisini ve takdirini kazandılar. Kadınlı erkekli gruplardan oluşan gönüllüler, alçak gönüllülükleriyle de takdir topladılar. 
     
     GENÇLER KATILMAK İSTİYOR 
     Özellikle depremlerde ortaya koydukları faaliyetlerle dikkat çeken gönüllü arama kurtarma ekiplerine, her afetin ardından yüzlerce genç katılmak için başvuruyor. 
     Bingöl'deki Çeltiksuyu YİBO'da arama kurtarma çalışması yapan GEA Yüksek Tepe Arama Kurtarma Ekoloji Grubu takım lideri Erkan Ataker, yaşanan her depremin ardından gençlerin gruplarına katılmak için kendilerine başvurduklarını belirterek, ''Yaptığımız çalışmaların yanı sıra giysilerimiz de gençlerin ilgisini çekiyor'' dedi. 
     Kurtarma çalışmaları sırasında afetzede ile kısa zamanda gönül bağı kurduklarını anlatan Ataker, ''Bir enkazda kurtarma çalışması yaptığımız zaman sigarasını uzatan, çayını paylaşmak isteyenler oluyor'' diye konuştu. 
     Muş Dağcılık Doğa Sporları ve Kurtarma Derneği Genel Sekreteri Mehmet Çağlayan da, yaptıkları arama ve kurtarma çalışmaları nedeniyle halkın kendilerine hayranlık duyduğunu kaydederek, ''İnsanların yaptığımız çalışmaları takdir etmeleri çok güzel bir duygu'' diye konuştu. 
     
     BAZI ARAMA VE KURTARMA GRUPLARI 
     Halkın kahraman gibi görmeye başladıkları adeta tarihi halk kahramanların yerini alan arama kurtarma gruplarından bazıları şöyle 
     Afet Durumu Arama Kurtarma İmeceleri Derneği ADAK , Arama Kurtarma Araştırma AKA , Alanya Doğal Afetlerde Yardımlaşma Derneği, Arama Kurtarma Derneği AKUT , Çanakkale Arama Kurtarma Acil Yardım Derneği, Edirne Arama Kurtarma Derneği EDAK , Eskişehir Afet Acil Yardım Arama ve Kurtarma Derneği ESKUT , Ortadoğu Arama Kurtarma Dağcılık ve Doğa Sporları Derneği ORDOS , Pamukkale Arama Kurtarma Doğa Sporları PAKDOS . 
     
</TEXT>
</DOC>
