<DOC>
<DOCNO> 197915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yasam/yas01.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'nde yine sürat, yine facia 
</HEADLINE>
<TEXT>

   Otomobili öyle hızlı kullanıyordu ki, dikkatsizce girdiği virajda hakimiyetini kaybetti. Cengiz Kaynar 26 yaşında yaşama veda etti, arkadaşı ağır yaralı.. 
      ŞAKİR AYDIN İstanbul 
   
   İstanbul Kadıköy'de arefe gecesi yanına aldığı arkadaşıyla birlikte gezintiye çıkan Cengiz Kaynar 26 , aşırı hız ve dikkatsizlik sonucu takla atan otomobilinde can verdi. Kaynar'ın yanındaki arkadaşı İsmail Sevim de ağır yaralandı. 
   
   Son virajı alamadılar 
   Bir süre Trabzon Akçaabat'ta amatör olarak futbol oynadığını öğrenilen Cengiz Kaynar, askerlik sonrası çalışmak üzere Trabzon'daki ailesinin yanından ayrılarak, İstanbul'da oturan akrabalarının yanına yerleşti. Arkadaşı İsmail Sevim'i önceki gece yanına alarak dolaşmaya çıkan Kaynar, Kızıltoprak Bağdat Caddesi'nden Kadıköy istikametine giderken, Taşköprü Caddesi Yıldızbakkal Işıklar Mevkii'nde, aşırı hızla girdiği virajı alamayınca direksiyon hakimiyetini kaybetti. 
   
   Takviye itfaiye istendi 
   Takla atmaya başlayan 34 T 8781 plakalı BMW marka otomobil, orta refüjdeki beton elektrik direğine çarparak durabildi. Kaynar, hurda yığınına dönen araçta hayatını kaybederken, arkadaşı Sevim otomobilde sıkıştı. 
   Kaza yerine gelen itfaiye ekipleri, otomobilde sıkışan gençleri kurtarmak için çalışmalara başladı. Ancak kaza yerinde toplanan vatandaşların yoğun ilgisi, itfaiye ve sağlık ekiplerinin çalışmalarını güçlükle yürütmesine neden oldu. Polis meraklı vatandaşları uzaklaştırılırken, Kadıköy'den gelen itfaiyenin yetersiz kalması üzerine Kartal İtfaiyesi'nden büyük kurtarıcı aracı istendi. İki saat süren ve demir makaslarla aracın tavanının kesilmesinin sonuçlanan çalışma sonrası Sevim, ağır yaralı halde çıkartılarak, ambulansla Haydarpaşa Numune Hastanesi'ne kaldırıldı. Tedaviye alınan Sevim'in sağlık durumunun ciddiyetini koruduğu bildirildi. 
   
   'Yarışıyorlardı' iddiası 
   Beton aydınlatma direğinin parçalanmasına ve BMW marka otomobilin hurda yığını haline gelmesine de neden olan kazayla ilgili bazı görgü tanıkları, kaza yapan otomobilin plakası alınamayan başka bir aracla yarıştığını iddia ettiler. Ancak polis, yarış yapıldığına dair bilgi olmadığını belirtti. 
   Yakınları lise mezunu Kaynar'ın bir süre önce askerden geldiğini belirterek, "Daha sonra eniştesinin yanına yerleşti. Futbol oynamıştı, yeni bir işe girmeyi istiyordu" dedi. 
   Kaynar'ın cenazesi ailesinin yaşadığı memleketi Trabzon'a gönderildi. 
   
   
</TEXT>
</DOC>
