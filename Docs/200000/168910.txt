<DOC>
<DOCNO> 168910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yasam/yas03.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölü yeşile boyayan 'canavar' bulundu .. 
</HEADLINE>
<TEXT>

Rengi yeşile dönünce 'deprem olacak' söylentilerine neden olan Küçükçekmece Gölü'nü bir bitkisel organizma bu hale getirmiş 
     ASLI ÖKTENER İstanbul 

     Yeşile dönen rengiyle "deprem" paniğine neden olan Küçükçekmece Gölü'ndeki bu değişimin nedeni bulundu. İstanbul Üniversitesi Su Ürünleri Fakültesi ile Türk Deniz Araştırmaları Vakfı uzmanlarının, üç ayrı numuneyi incelemesi sonunda, renk değişimine bir tür bitkisel organizmanın microcystis aeroginosa neden olduğu anlaşıldı. Araştırma görevlileri Melek İşinibilir ve Mine Çardak'ın gölden aldığı numuneler incelendi. 
     
     Depremle ilgisi yok 
     İ.Ü. Su Ürünleri Fakültesi Dekan Yardımcısı Prof. Dr. Ahmet Nuri Tarkan, değişime bir tür bitkisel organizmanın neden olduğunu belirterek şunları söyledi "Göl rengi daha önce az ve dağınık halde bulunan bu türün aşırı çoğalması sonucu ortaya çıkmıştır. Bitkisel ve tek hücreli bu organizmanın sayısının litrede bir milyonu geçmesi nedeniyle gölde renk değişimi başlamıştır. Bu olayın depremle bir ilgisi yoktur." Tarkan, renk değişimi sırasında burun, boğaz ve gözleri tahriş eden gazın, insanlarda bronşiyal ve akciğer hastalıklarına neden olduğunu kaydetti. 
     
Gölün durumu 'çok ağır'      Gölü 1999 depreminden bu yana incelediklerini belirten İ.Ü. Su Ürünleri Fakültesi'nden Doç. Dr. Meriç Albay da şunları söyledi "Kirlilikte iyileşme olmadı. Organizmanın ürettiği toksin miktarı 20 mikrogram litre. Dünya Sağlık Örgütü verilerine göre bu rakam 1 mikrogram litreyi geçmemeli. Aksi halde karaciğer kanserine neden oluyor. Vücutta ödem yapıyor, sinir sistemini çökertebiliyor. Numuneler, İskoçya'da Dundee Üniversitesi'nde analiz edilecek." 
     

</TEXT>
</DOC>
