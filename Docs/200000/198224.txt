<DOC>
<DOCNO> 198224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur14.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, seçimlerde popüler isimleri aday göstermeyi düşünüyor... 
</HEADLINE>
<TEXT>

     MHP, 28 Mart 2004'te yapılacak Mahalli İdareler Genel Seçimleri'nde adaylarını belirlerken, ''kamuoyunun tanıdığı, popüler isimler'' üzerinde duracak. 
     MHP, 3 bin 215 belediye başkanlığı, belediye meclisi ve il genel meclisi üyelikleri seçimlerine, diğer partilerle ittifak yapmayarak, kendi adayları ile katılacak. 
     16 büyükşehirin belediye başkan adaylarının tespiti amacıyla oluşturulan komisyon, çalışmalarını sürdürüyor. Özellikle büyükşehir belediye başkanlıkları için, ''kamuoyunun tanıdığı, popüler ve gündemde olan isimler'' düşünülüyor. 
     Yerel Yönetimlerden Sorumlu Genel Başkan Yardımcısı Metin Çobanoğlu, MHP'nin 543 belediyesinin bulunduğunu, yerel seçimlerden önce başka partilerden MHP'ye, MHP'den de diğer partilere geçişin olabileceğini söyledi. 
     Çobanoğlu, seçim sonucunda mevcut olan belediye başkanlığı sayısını korumanın bir başarı olamayacağını belirterek, ''Seçimlerde iddialıyız, 543'ün üzerinde belediye alırız'' dedi. 
     Yerel seçimlerdeki başarısızlığın MHP'de sorun yaratıp yaratmayacağına ilişkin ise Çobanoğlu, bunun sıkıntı yaratmayacağını, seçimlerin bir ölçüt olmadığını ileri sürdü. 
     AK Parti'nin seçimlerdeki şansını da değerlendiren Çobanoğlu, vatandaşın AK Parti'ye hala kredisinin olduğunu ancak genel seçimlerde elde ettiği sonucu yakalayamayacağını savundu. 
     
</TEXT>
</DOC>
