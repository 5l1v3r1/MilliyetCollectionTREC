<DOC>
<DOCNO> 167991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun13.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Türklerin Kerkük valisine suikast yapacağı iddiası vardı" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Süleymaniye'de gözaltına alınan Türk askerlerinin Kerkük valisine suikast hazırlığı içinde olduğu yolunda iddialar bulunduğunu, ancak bunların ispatlanamadığını söyledi. 
     Vremya Novostei gazetesine demeç veren Talabani, ''Bir suikasttan son anda kurtulduğunuz yolundaki haberler doğru mu Amerikalılarla yakın işbirliği içinde bulunan, ancak Kürtler hakkında bazı kaygıları bulunan Türkler tarafından böyle bir girişim olduğu doğru mu'' sorusu üzerine şunları söyledi 
     ''Hayır, bu doğru değil. Bana yönelik herhangi bir suikast girişimi olmadı. Ancak Türklerin Kerkük valisine yönelik bir suikastı organize ettiğine dair şüpheler vardı. Zaten bu iddialar da ispatlanamadı. Detayları bilmiyorum. Biz Kürtler, genel olarak demokratik, parlamenter ve federal bir Irak'tan yanayız.'' Talabani, bir başka soru üzerine, Rusya Dışişleri Bakanı İgor İvanov ve bakanlık yetkilileriyle dün yaptığı görüşmede, Rus şirketlerinin Saddam Hüseyin döneminde yaptığı anlaşmaların gündeme gelmediğini, ancak Rusya ile iyi ilişkileri sürdürmek istediklerini söyledi. 
     Irak'ın Rusya'ya borçlarını ödeyip ödemeyeceği yolundaki bir soru üzerine de Talabani, ''Eğer Allah izin verirse... Her neyse, Irak'ta kurulacak yeni yönetim, bu konuyu ciddi bir şekilde göz önünde bulunduracak ve görüşmelerde ortak bir noktaya varmaya çalışacak'' ifadesini kullandı. 
     Amerikalıların Irak'taki değişik kesimlerin temsilcilerinden oluşan bir siyasi konsey kurulması önerisinde bulunduğunu ifade eden Talabani, ''Bu konsey yönetim organları ve bakanların atanmasına yardımcı olacak. Daha sonra Irak hükümetini oluşturmaya başlayacağız. Siyasi konseyi bu ay sonuna kadar oluşturmayı planlıyoruz. Irak hükümetinin de bu yıl sonuna kadar kurulmasını umuyoruz'' diye konuştu. 
     Talabani, başka bir soru üzerine de Amerikan askerlerinin varlığının işgal olmadığını belirterek, ''Koalisyon güçleri, bizi diktatörlükten kurtardı'' dedi. 
     
</TEXT>
</DOC>
