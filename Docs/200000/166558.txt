<DOC>
<DOCNO> 166558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yazar/dundar.html </URL>
<DATE> 2003/07/01/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Üs kullandırma kararnamesi niye gizli 
</HEADLINE>
<TEXT>

     Buna göre artık "açıklanmasında kamu yararı olan bilgi" gizli tutulmayacak. Tasarı henüz yasalaşmadı ama ben bu hakkımı kullanıyor ve hükümete soruyorum 
     "Türkiye'deki üs ve limanları işgalcilere açan Bakanlar Kurulu kararı niye gizli tutuluyor " 
     
     Malum, ABD'nin üslerden yararlanma talebi 1 Mart'ta Meclis'te reddedilmişti. 
     Savaş bitti, ama Amerika bu talepten vazgeçmedi. 
     Hükümet reddedilen bir teklifi Meclis'e yeniden getiremezdi. Sonunda bir yol bulundu ve Meclis, Anayasa'nın 92. maddesiyle devre dışı bırakıldı 
     "Milletlerarası hukukun meşru saydığı hallerde .. milletlerarası andlaşmaların veya nezaket kurallarının gerektirdiği haller dışında, yabancı ülkelere asker gönderilmesine veya yabancı silahlı kuvvetlerin Türkiye'de bulunmasına izin verme yetkisi TBMM'nindir" diyen madde zorlandı ve "milletlerarası hukukun meşru saymadığı" bir savaşta, "nezaket kuralları" hiçe sayılarak ve Meclis atlanarak komşunun işgaline ortak olundu. 
     
     Bu formül, Meclis'in ve kamuoyunun gözünden kaçırılarak, 23 Haziran günü kabinede karar haline getirildi. 
     Baskıya boyun eğmiş görünmemek için "Irak'ın yeniden yapılandırılmasında rol almayı biz zaten istiyorduk" denildi. 
     Dışişleri Bakanı Abdullah Gül, işi ortaya çıkaran Hürriyet muhabiri Turan Yılmaz'a "Bu kararla yabancı asker girişi yapılabileceğini" söyledi. 
     Hangi üs ve limanlardan, ne kadar asker sevk edilecek 
     Bunu bilemiyoruz. 
     Çünkü söz konusu kararname "gizli" tutuluyor. 
     
     Bunun nedenini sorduğum bir Dışişleri yetkilisi "3 - 4 satırlık bir karar bu, gizlenecek bir şey yok" dedi ve anlattı 
     "BM'nin 1483 sayılı kararı üye ülkelere, Irak'taki işgal kuvvetlerine yardım yükümlülüğü getiriyor. O çerçevede Irak'a asker ve insani yardım gönderecek ülkelere geçiş izni vermekle yükümlüyüz. Karar, bunun yasal dayanağıdır. Üsler yalnızca ABD'ye değil tüm ülkelere, yalnızca askeri değil, ekonomik, siyasi, kültürel amaçlı da açıldı." 
     Peki bu karar niye Meclis'ten geçirilmedi 
     Dışişleri'ne göre "Savaşta 160 bin kişilik bir muharip güç geçecekti. O yüzden Meclis izni gerekiyordu. Oysa burada sadece insani yardım söz konusu..." 
     Türkiye asker gönderecek mi 
     Aynı yetkili, "Teamülen Barış Gücü uygulamalarında komşu ülkeden asker gitmiyor. O yüzden Kuzey Irak'a Türk askeri gönderilmesi mümkün görünmüyor. Henüz resmi bir talep yok, biz de çok hevesli değiliz" diyor. 
     
     Oysa Amerika'dan gelen sinyaller ters yönde... Daha dün ABD Dış İlişkiler Komitesi'nden Demokrat Joseph Biden, Fox News'a, "Irak sokaklarında Fransız, Alman ve Türk askeri görmeliyiz. Ancak o zaman Irak halkına işgalci olmadığımızı gösterebiliriz" dedi. 
     Cumhuriyetçilerin Senato'daki lideri Bill Frist de "Bu işe Irak işgaline bütün ülkeleri karıştırmalıyız" diye konuştu. 
     Irak'ta 150 bin askeri bulunan ABD niye şimdi kendine suç ortağı arıyor 
     Çünkü Irak'ın nasıl bir bataklık olduğu yavaş yavaş çıkıyor ortaya... 
     Savaş bittiğinden beri neredeyse her gün bir Amerikan askeri öldürülüyor. 
     Savaşa mazeret olarak öne sürdüğü kitle imha silahlarını bulamayan ABD, kendi kuklası olacak bir "barış gücü"nü devreye sokarak Irak'taki varlığını perdelemek istiyor. 
     Türkiye işte buna aracı oluyor. 
     
     Hükümet bunu "insaniyet namına" yapıyorsa niye Meclis'in iradesini hiçe sayarak, yangından mal kaçırırcasına karar alıyor 
     Aldığı kararı niye gizli tutuyor 
     "Bilgi Edinme Hakkı" ve kamu yararı adına rica ediyorum 
     "Meclis'e getirin ve açıklayın şu kararnameyi..." 
     
     

</TEXT>
</DOC>
