<DOC>
<DOCNO> 176933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun09.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Viagra'nın rakibi Levitra'ya onay geldi... 
</HEADLINE>
<TEXT>

     Amerikan Gıda ve İlaç Dairesi FDA , Levitra ilacını iktidarsızlığa karşı satılan Viagra'ya alternatif olarak onayladı. 
     Avrupa piyasasında satılan ve Bayer firması tarafından üretilen Levitra, ABD'de GlaxoSmithKline firması tarafından pazarlanacak. 
     Eli Lilly ve Icos firmalarının ürünü olan ve Avrupa'da onaylandığı bilinen Cialis ilacı ise, Amerika'da bu yılın sonlarına doğru satışa çıkarılacak. 
     Her üç ilacın da aynı şekilde etki ortaya koyduğu belirtildi. 
     Etken maddesi ''vardenafil'' olan Levitra'nın klinik denemelerinde, ilacın ereksiyon yeteneğini artırabildiği belirlendi. 
     Levitra'nın da Viagra gibi yan etkileri bulunduğuna işaret eden FDA uzmanları, yüksek tansiyon ve prostat büyümesinde kullanılan Cardura gibi alpha-blockers ilaçlar ile Levitra'nın alınmamasını öneriyor. Bu ilaçlarla karıştırılan Levitra, yüksek tansiyonun daha da artmasına ve baygınlığa neden olabiliyor. 
     QT prolongation olarak bilinen kalp sorunu bulunan hastalarda, Levitra düzensiz kalp atışlarına neden olabiliyor. 
     Kalp krizi ve inme geçirmiş olanlar ile çok düşük veya kontrol edilemeyen yüksek tansiyona sahip olanların da Levitra'yı kullanmamaları salık veriliyor. 
     Bazı sağlıklı insanlarda ise Levitra'nın baş ağrısı, hararet ve burun tıkanıklığına yol açabildiği, ilacı kullananların yüzde 2'sinde baş dönmesi görülebildiği bildirildi. 
     İlacı ilk kez kullanacak olanlara, doktor kontrolünden geçmeleri öneriliyor. 

     
</TEXT>
</DOC>
