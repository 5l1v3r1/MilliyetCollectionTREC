<DOC>
<DOCNO> 178310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko02.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 'Kredi eylülde' dedi ama askere vurgu yaptı 
</HEADLINE>
<TEXT>

   ABD Hazine Bakan Yardımcısı Taylor, 8.5 milyar dolarlık ABD kredisi anlaşmasının eylülde imzalanabileceğini söyledi. John Taylor, 'Askeri konular da kredi anlaşmasının bir parçası' dedi 
      
   ABD Hazine Bakan Yardımcısı John Taylor, Washington'un Türkiye için öngördüğü 8.5 milyar dolar krediye çevrilebilir 1 milyar dolarlık hibe yardımına ilişkin anlaşmanın, taraflarca eylül sonlarında Dubai'de yapılacak Uluslararası Para Fonu IMF - Dünya Bankası güz toplantıları sırasında imzalanacağını umduğunu söyledi. John Taylor, Türkiye'nin Irak'a asker göndermesi ile kredi programı arasındaki bağlantıya ilişkin bir soruyu da "Askeri işbirliği ve ekonomik işbirliği daima bu kredi anlaşmasının bir parçası oldu" diye yanıtladı. 
   
   'Problem yok' 
   Taylor, kredinin ayrıntılarına ilişkin iki taraf yetkilileri arasında uzun süredir temasların sürdüğünü belirterek, anlaşmanın önünde önemli herhangi bir problemin kalmadığını söyledi. Taylor, Türkiye'nin Irak'a asker gönderme konusundaki olası kararının ABD'nin kredi kararına ilişkin zamanlamaya etkisi olup olmayacağı sorusuna, "Askeri işbirliği ve ekonomik işbirliği daima bu kredi anlaşmasının bir parçası oldu. Ancak bunun detayları üzerinde şu anda birşey söyleyemem" diye cevap verdi. IMF ve Dünya Bankası'nın yıllık ortak güz toplantıları, bu yıl 23 - 24 Eylül tarihlerinde Birleşik Arap Emirlikleri'nin ticari merkezi Dubai'de yapılacak. 
   
   Dubai'de imza atılabilir    Türkiye'den bir heyetin geçen hafta ABD Hazine Bakanlığı ile görüşmeler yaptığını hatırlatan Taylor, "Görüşmelerde ilerleme sağlandı. Anlaşmanın resmen Dubai'de Hazine Bakanımız John Snow ve Türk Devlet Bakanı Ali Babacan tarafından imzalanacağını umuyorum. Ancak, bu henüz kesin değil" dedi. Taylor, Türkiye'nin IMF destekli programa uygun politikalar yürüteceğine ilişkin hükümetle mutabakatta olduklarını da kaydetti. Bilindiği gibi ABD Kongresi, Bush yönetiminin önerisiyle Türk ekonomisinin Irak'taki gelişmelerden olumsuz etkilenmesini önlemek amacıyla, 8.5 milyar dolar krediye çevrilecek hibe sağlanmasını onaylamıştı. 
   
   Thurow Türkiye, martta 10 milyar doları kaçırdı    EKONOMİ SERVİSİ 
   Massechusets Institute of Technology'nin önde gelen ekonomistlerinden Prof. Lester Thurow, mart ayında tezkereyi Meclis'ten geçirmeyen Türkiye'nin 10 milyar dolar kaybettiğini, eğer Irak'a asker göndermeyle ilgili tezkereyi de geçirmezse yine kaybedeceğini söyledi. 
   
   Yine kaybetmeyin 
   Boğaziçi Üniversitesi'nin davetlisi olarak Türkiye'ye gelen Prof. Thurow, CNBCE'nin sorularını yanıtlarken, Türkiye'nin Irak'a asker göndermemesi halinde ekonomik olarak kaybının büyük olacağı öngörüsünde bulundu. 
   "Tezkereyi geçirmeye Türkiye karar verir, ancak birinci tezkere geçmedi ve 10 milyar dolar kaybettiniz. Bu sizin seçiminiz olacak ama ekonomik olarak tekrar büyük kayıp olur" diyen Thurow, Irak'ın ABD ekonomisi ve ordusu için bir kayıp olmadığını da savundu. Thurow, şöyle devam etti 
   "Irak'ın ekonomik olarak var veya yok olması farketmez. Artık petrol tüketimi azalacağından petrolüne de ihtiyaç yok. Yani ekonomik olarak önemsiz, politik olarak önemli bir olay. Askeri açıdan da ortada bir kaybımız yok. Orada 150 bin ABD askeri var. Günde ortalama bir tanesi ölüyor, ABD'de olsalardı da günlük kayıp aynı olurdu. Irak'ta Vietnam'ın tekrarı yaşanmaz. Çünkü askerlerimiz orduda bulunmak ve savaşmak konusunda kararlılık gösterdi." 
   
   
</TEXT>
</DOC>
