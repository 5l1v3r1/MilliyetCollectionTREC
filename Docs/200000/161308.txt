<DOC>
<DOCNO> 161308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur14.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Ekonomik suça ekonomik ceza getiriyoruz... 
</HEADLINE>
<TEXT>

     Devlet Bakanı Kürşad Tüzmen, Kaçakçılıkla Mücadele Kanunu Tasarısı ile ekonomik suça ekonomik ceza getirdiklerini belirterek, ''21. yüzyılın Türkiyesine yakışır bir kanun çıkarıyoruz'' dedi. 
     Tüzmen, TBMM Adalet Komisyonu'na Kaçakçılıkla Mücadele Kanunu Tasarı'nı sunarken, 1932 yılında çıkarılan yürürlükteki kanunun 19 kez değişikliğe uğradığını ve bütünlüğünü kaybettiğini söyledi. Mevcut yasanın ihtiyaçlara cevap vermekten uzak olduğunu anlatan Tüzmen, Türkiye'nin ihracatının önündeki engellerin kaldırılması için yeni bir yasaya gereksinim duyulduğunu kaydetti. 
     Tasarının yasalaşması ile dış ticaretin önündeki engellerin de ortadan kalkacağını ifade eden Tüzmen, ''ekonomik suça ekonomik ceza getiriyoruz'' dedi. Tasarı ile kaçakçılıkla mücadelenin daha etkin bir hale getirildiğini ve evrensel hukuk ilkelerinin benimsendiğini dile getiren Tüzmen, ''21. Yüzyılın Türkiyesine yakışır bir kanun çıkarıyoruz'' diye konuştu. 
     Tüzmen, tasarı ile ön ödeme sisteminin getirildiğini de bildirerek, 1 ay içinde cezaların ödenmesi durumunda kamu davası açılmayacağını söyledi. Tasarının yalın, kolay ve anlaşılır olduğunu ifade eden Tüzmen, ''Bu tasarıda gri tonlar yok. Her şey siyah ve beyaz'' dedi. Tüzmen, tasarı ile kaçakçılık suçlarına örtülü veya açık bir af getirilmediğini, suç tanımının yeniden yapıldığını belirtti. 
     Komisyon'da söz alan Emniyet Genel Müdürlüğü ve Jandarma Genel Komutanlığı temsilcileri, para cezalarının yüksek tutulmasının caydırıcı olacağını söylediler. Türk Dış Ticaret Derneği Başkanı Coşkun Süzer ise para cezalarının yüksek olması durumunda tahsil edilemeyeceğini ifade etti. 
     Daha sonra söz alan Komisyon üyesi milletvekilleri, tasarının detaylı bir şekilde incelenmesi için alt komisyona sevk edilmesini önerdiler. Adalet Komisyonu Başkanı Köksal Toptan, önerileri oylatarak, tasarının 5 milletvekilinden oluşacak alt komisyona sevk edildiğini duyurdu. 
     
     TASARI NE GETİRİYOR 
     Tasarı, kaçakçılık suçunu yeniden tanımlıyor. Bir malı ithal ederken eksik vergi ödeme de kaçakçılık suçu olarak ifade ediliyor. 
     Gümrüğe, gerçeğe aykırı fatura, yük senedi, ATR belgesi, banka dekontu gibi belgelerin ibrazı da kaçakçılık suçu sayılacak. 
     Herhangi bir eşyayı belirlenen gümrük kapılarından geçirmeksizin ülkeye sokanlara veya buna teşebbüs edenlere 3 yıla kadar ağır hapis cezası verilmesi öngörülürken, ayrıca eşyanın gümrüklenmiş değerinin 6 katından az olmamak suretiyle ağır para cezasına çarptırılacak. 
     Herhangi bir eşyayı gümrük işlemine tabi tutmadan ülkeye ithal edenlere, serbest dolaşımda bulunmayan eşyayı gümrük bölgesinde bırakanlara veya buna teşebbüs edenlere ve bu eşyaları bilerek taşıyan, satan, satın alan, saklayanlara, eşyanın değerinin 6 katından az olmamak üzere ağır para cezası verilecek. 
     İthali veya ihracı yasak olan herhangi bir eşyayı ithal veya ithal etmeye teşebbüs edenlere, bunları satan veya satın alanlara, giriş eşyasının CIF kıymetinin, çıkış eşyasının FOB kıymetinin 100 katından az olmamak üzere ağır para cezası verilecek ve fail hakkında 2 yıldan 6 yıla kadar ağır para cezasına hükmolunacak. 
     Gerçeğe aykırı belge ibraz ederek vergi ödemeyenler bu verginin 20 katından az olmamak üzere ağır para cezasıyla cezalandırılacak, ithali belli kuruluşların vereceği uygunluk veya yeterlilik belgesine tabi olan eşyayı sahte belgeyle ithal veya buna teşebbüs edenlere eşyanın değerinin 6 katından az olmamak üzere ağır para cezası uygulanacak. İnsan sağlığı ve çevreye zararlı malları ithal edenler de aynı cezayla cezalandırılabilecek. 
     Özel kanunlar gereğince belirli işler için vergiden muaf olarak ithal edilen eşyayı amacı dışında satanlar ve bilerek satın alanlar, ödenmemiş verginin yasal faiziyle birlikte 14 katından az olmamak üzere para cezası ödeyecek. 
     Geçici olarak Türkiye'ye ithal edilen eşyayı sahte belgeyle ülkede alıkoyanlar da eşyanın değerinden 4 katından az olmamak üzere ağır para cezası verecek. 
     Gümrük idaresinin izni olmadan geçici depolardan ithal edilen malı çıkartanlar da bu malın 4 katından az olmamak üzere ağır para cezasına çarptırılacak. 
     Yukarıda belirtilen suçların işlenmesi halinde ayrıca suça konu olan eşyanın zor alımına da karar verilecek. Zor alımın yapılamaması halinde eşyanın değeri kadar para cezasına hükmedilecek. 
     
     BEYANA GÖRE FARKLILIK HALİNDE 
     İhraç eşyasında yapılan beyana göre yüzde 10'dan fazla farklılık çıkması halinde, fazla çıkan kısım için beyan edilen FOB kıymetinin üçte ikisi oranında para cezası verilecek. 
     İhraç eşyası için gerçeğe aykırı belge ibraz ederek ihraç vergilerini ödemeyenler veya devletçe teşvik veya sübvansiyonlardan ya da parasal iadelerden yararlananlara beyan edilen FOB kıymetinin 10 katından az olmamak üzere ağır para cezası verilecek. 
     Bu yasanın suç saydığı fiilleri işlemek amacıyla teşekkül oluşturanlara 2 yıldan 6 yıla kadar ağır para cezası verilecek, suçun işlenmesi halinde teşekkül mensuplarına ceza 2 kat artırılarak uygulanacak. 
     Yasanın suç saydığı fiilleri teşekkül oluşturmaksızın 2 veya daha fazla kişi tarafından işlenmesi halinde de cezalar 1 kat artırılarak uygulanacak. 
     Bu yasanın suç saydığı fiillerin devletin siyasi, mali, iktisadi veya askeri güvenliğini bozacak ya da çevre veya toplum sağlığını tehdit edecek nitelikte işlenmesi halinde sanık hakkında bu suç için öngörülen para cezasının yanı sıra 10 yıldan az olmamak üzere ağır hapis cezası verilecek. 
     Kaçakçılık suçunun cezai ehliyeti olmayanları kullanarak işleyenlere ise cezalar 1 kat artırılarak uygulanacak. 
     Meslek, sanat ve görevlerinin verdiği olanaklardan yararlanarak kaçakçılık yapanlara, suçun türüne göre verilecek cezaların yanı sıra hapis cezası, üst sınırı geçmemek üzere yarısı miktarında artırılarak uygulanacak. 
     Kaçakçılığın memurlara tarafından yapılması halinde öngörülen ceza yarısı oranında artırılacak. 
     Kaçakçılıktan haberi olduğu halde buna göz yuman taşıma kuruluş ve şirketlerinin sorumluları hakkında asıl suçluya hükmolunması gereken para cezası kadar ceza verilebilecek. 
     
     ''MUHBİR İKRAMİYESİ'' 
     Kaçakçılık yapılmadan önce suçu ve faillerini devlet görevlilerine ihbar edenlere fiiline karşılık gelen ceza uygulanmayacak, ''muhbir ikramiyesi'' verilecek. Haber aldıktan sonra fiilin bütünüyle ortaya çıkmasına yardımcı olan suç ortaklarının cezası da yarıya indirilecek. 
     Kaçak veya kaçak şüphesiyle eşya yakalanması halinde muhbir ve el koyan görevlilere ikramiye ödenecek. İkramiye ödemelerinde çıkış kaçağı eşyanın FOB, giriş kaçağı eşyanın CIF kıymeti esas alınacak. Dağıtılacak ikramiyenin yüzde 50'si muhbirlere, yüzde 50'si el koyanlara verilecek. 
     İhbarsız yakalama olaylarında ikramiyenin tamamı el koyanlara ödenecek. Kaçakçılığı izleme, önleme ve soruşturmaya yükümlü olanlara muhbir ikramiyesi ödenmeyecek. El koyma ikramiyesine ancak kaçak eşyanın yakalanma emrine fiilen katılan kaçakçılığı önleme, izleme ve soruşturmakla görevli olanlar hak kazanacak. El koyanlara verilecek ikramiyenin yıllık tutarı, 2000 gösterge rakamının memur aylık katsayısı ile çarpımının 30 katını geçemeyecek. 
     Tasarı, kaçakçılığın nevine göre muhbirlere ikramiye ödeme koşullarını ve miktarını da belirliyor. 
     
     ROTASI DIŞINDAKİ TAŞIMA ARAÇLARI 
     Yabancı ülkelerden geldiği halde geçerli nedeni olmaksızın rotasının dışında Türkiye karasularında rastlanan gayrı safi 200 tonilato hacminden aşağı taşıtların yüküne el konulacak. 
     Kaçakçılığı önleme ve soruşturmakla görevli personel, operasyon gerektiren kaçakçılık olaylarından haberdar olduklarında yasal görevlerini yapmaya başlayacak ve aynı zamanda mahallin en büyük mülki amirine haber verecek. Kaçakçılık olaylarını ihbar edenlerin kimlikleri izinleri olmadan açıklanamayacak. 
     
</TEXT>
</DOC>
