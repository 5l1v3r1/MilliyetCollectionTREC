<DOC>
<DOCNO> 167433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy20.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Göknel, 13 yıl sonra yeniden yargılanacak      NEZİH GÜROL İstanbul 

     Yargıtay, eski İstanbul Büyükşehir Belediye Başkanı Nurettin Sözen ile dönemin İSKİ Genel Müdürü Ergun Göknel'in de aralarında bulunduğu beş sanık hakkında 13 yıl önceki K ğıthane Deresi ıslahı, Keçideresi Yağmur Suyu Kolektörü ve Atıksu Kanalı ihaleleriyle ilgili davalarda alınan beraat kararını bozdu. Göknel ile yöneticileri Metin Kavuk ve Ziya Kurtaran'ın yeniden yargılanmalarına karar verilirken, milletvekili seçilen Sözen'in dosyası ayrıldı. Ölen Turgut Yılmaz Balıkçıoğlu'nun davası da kaldırıldı. Göknel, Kavut ve Kurtaran'ın yargılanmalarına önümüzdeki günlerde başlanacak. 
     
Polis artık halkın ayağına gidecek      ANKARA Milliyet 

     Emniyet Genel Müdürlüğü Sözcüsü Feyzullah Arslan, hizmet politikasında yapılacak değişiklikle, polisin bazı işlemler için vatandaşın ayağına gideceğini açıkladı. "Vatandaş memnuniyeti" için Emniyet Genel Müdürü Gökhan Aydıner'in il emniyet müdürlüklerine genelge gönderdiğini söyleyen Arslan, soruşturmanın niteliğine göre zorunlu olmadıkça vatandaşların polis birimlerine davet edilmeyeceğini, davet zorunluluğu olan durumlarda da vatandaşların tedirgin edilmeyeceğini belirtti. 
     Genelgede şöyle denildi "Davet etme zorunluluğu olan hallerde, vatandaşlarımızın tedirgin edilmemeleri için niçin çağrıldığı, nereye çağrıldığı, ne zaman hazır bulunması gerektiği, hazır bulunmadığı takdirde zorla getirilip getirilmeyeceği, davetiyeyi çıkaran makam gibi hususlar açıkça belirtilecektir." 
     
Yolsuzluk raporu Meclis'te      SALİHA ÇOLAK Ankara 

     TBMM Yolsuzlukları Araştırma Komisyonu raporunun, "neden ve çözüm önerilerine" ilişkin ilk bölümü Meclis Başkanlığı'na sunuldu. Eski bakanlar hakkında soruşturma ve araştırma istemlerinin yer alacağı ek raporlar, önümüzdeki günlerde başkanlığa sunulacak. 
     Yolsuzluğun yakın tarihteki gelişiminin anlatıldığı raporda, 12 Eylül 1980 tarihinin, "12 Eylül Askeri Darbesi" şeklinde nitelendirilmesi dikkat çekti. Böylece ilk kez Meclis'in bir resmi raporunda 12 Eylül için "darbe" nitelendirmesi yapıldı. Raporda bu tarihten sonra yolsuzlukların farklı biçimde sürdüğü vurgulandı. Örtülü olarak Süleyman Demirel döneminin yolsuzluklarına da atıfta bulunan raporda, 55 öneri getirildi. 
     
Cemil Bayık yaralı 5 koruması öldü      ANKARA Milliyet 

     PKK - KADEK'in Başkanlık Konseyi Üyesi Cemil Bayık ve yakın korumaları Kanicenge kampında, örgütün askeri sorumlusu Murat Karayılan'a bağlı militanlar tarafından pusuya düşürüldü. Bayık'ın hafif yaralı olarak kurtulduğu saldırıda 5 koruması öldü. 
     "Eve dönüş yasası" olarak adlandırılan pişmanlık yasası KADEK içinde parçalanmaya neden oldu. Geçtiğimiz günlerde örgütün 279 silahlı militanı yasa ile ilgili İçişleri Bakanı Abdulkadir Aksu tarafından yapılan açıklamadan sonra kamplardan Kuzey Irak'taki kent merkezlerine kaçtı. Bu sıcak gelişmelerin sonuncusu ise Cemil Bayık'a karşı girişilen saldırı oldu. Karayılan'a bağlı gruplarca gerçekleştirildiği öne sürülen saldırıda, Bayık'ın 5 yakın koruması öldü, Bayık ise hafif yaralı olarak kurtuldu. Saldırıya neden olarak Karayılan'ın örgüt içinde tek söz sahibi olma isteğinin yattığı belirtildi. 
     

</TEXT>
</DOC>
