<DOC>
<DOCNO> 164167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerde hazırlıklar tamam, maç saati bekleniyor 
</HEADLINE>
<TEXT>

     A Milli Futbol Takımı, FIFA Konfederasyon Kupası'nda yarın yapacağı ABD maçının hazırlıklarını, karşılaşmanın oynanacağı Gerland Stadı'nda gerçekleştirdiği antrenmanla tamamladı. 
     Antrenmanın ilk 15 dakikası, yerli ve yabancı basına açık gerçekleştirildi. İdmanda, dün sakatlık geçiren Yıldıray'ın takımdan ayrı olarak çalıştığı gözlendi. Sakatlığı önemli olmayan Yıldıray'ın, maç saatine kadar hazır olması bekleniyor. 
     
     TAYFUN'UN YERİNE SERKAN 

     FIFA Konfederasyon Kupası'na katılacak A Milli Futbol Takımı'nda, Tayfun Korkut'un yerine kadroya, Gençlerbirliği'nden Serkan Balcı dahil edildi. 
     FIFA'dan yapılan açıklamaya göre, A Milli Takım yetkilileri, Tayfun'un sakatlığını gerekçe göstererek, Serkan'ın kadroya dahil edilmesini istedi. 
     Konfederasyon Kupası kuralları gereği takımlar, ilk maçtan 24 saat önce, sakat oyuncunun sağlık raporunu FIFA'ya göndererek, başka bir oyuncuyu takıma dahil etme hakkına sahipler. 
     
     ABD MİLLİ TAKIMI 

     A Milli Takım'ın yarın karşılaşacağı ABD Milli Takımı'nın teknik direktörü ve bazı oyuncuları, bugün bir basın toplantısı düzenlediler. 
     ABD takımının yıldız forvet oyuncusu Donovan, Türkiye'nin Dünya Kupası'nda herkesi şaşırttığını belirterek, Türkiye'nin çok iyi bir ekip olduğunu söyledi. 
     ABD'li oyuncu, ''Türk takımı büyük bir takım. Oyuncuları, hep birlikte milli forma altında oynamaktan gurur duyuyorlar'' diye konuştu. 
     Takımın defans oyuncusu Berhalter ise ''Türk oyuncular gerçekten çok yetenekli ve oyun içinde kolayca önemli fırsatlara giriyorlar. Bizim, oyuna iyi konsantre olup, onların yapabileceklerini sınırlamamız gerekiyor. Eğer takım olarak iyi organize olabilirsek, bunu başaracağımıza inanıyoruz'' diye konuştu. 
     Teknik direktör Arena ise bu turnuvanın kendileri için çok iyi bir hazırlık şansı olduğunu ve tecrübesiz oyuncularını deneme imkanına sahip olacaklarını söyledi. 
     Gerland Stadı'nda yarın TSİ 20.00'de başlayacak Türkiye-ABD karşılaşmasını, Uruguay Futbol Federasyonu'ndan Jorge Larrionda, Fernando Cresci ve Walter Rial hakem üçlüsü yönetecek. 
     
</TEXT>
</DOC>
