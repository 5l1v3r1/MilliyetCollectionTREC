<DOC>
<DOCNO> 178812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur55.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda silahlı çatışma... 2 yaralı, 4 gözaltı... 
</HEADLINE>
<TEXT>

     Beyoğlu'nda, bir süre önce iki grup arasında çıkan, 1 polis ile 1 üniversite öğrencisinin yaralandığı çatışmaya ilişkin 4 kişi gözaltına alındı. 
     Asayiş Şube Müdürlüğü'nden alınan bilgiye göre, 15 Ağustos 2003 gecesi Taksim İstiklal Caddesi İmam Adnan Sokak'ta iki grup arasında çıkan çatışmanın zanlılarından olduğu ileri sürülen Gani Güner, Balıkesir'in Gönen İlçesi otobüs terminalinde yakalandı. 
     Soruşturmayı sürdüren polis, Sıddık, Galip ve Haşim Güner'i de İstanbul'da gözaltına aldı. 
     Operasyonda, ikisinin olayda kullanıldığı anlaşılan 3 adet ruhsatsız tabanca ele geçirildiği bildirildi. 
     Aynı olaya ilişkin, çatışmaya karışan diğer gruptan daha önce 9 kişi yakalanmış, bu kişilerden 3'ü mahkemece tutuklanmıştı. Bu gruptan da 4 adet ruhsatsız tabanca ele geçirilmişti. 
     Polis yetkilileri, olaya ilişkin 9 kişinin daha arandığını kaydettiler. 
     Taksim'deki olayda, ''kaldırımcılık'' yöntemiyle hırsızlık ve yankesicilik yaptığı ileri sürülen iki grup arasında silahlı çatışma çıkmıştı. 
     Olaya müdahale etmek isteyen polis memuru Metin Bostancı ile yoldan geçen üniversite öğrencisi Deniz İdil Erdem yaralanmıştı. 
     
</TEXT>
</DOC>
