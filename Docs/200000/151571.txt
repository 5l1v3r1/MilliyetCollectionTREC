<DOC>
<DOCNO> 151571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun21.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "ABD, silah denetçilerini baltalamaya çalışıyor" 
</HEADLINE>
<TEXT>

     BM silah denetçileri şefi Hans Blix, Amerikalı yetkililerin, BM Güvenlik Konseyi'nde askeri müdahaleye destek bulabilmek için, Irak'ta denetimler sürdüğü sırada, silah denetçilerinin saygınlığını zedelemek için çaba harcadığını söyledi. 
     Blix, BBC'ye verdiği ve tamamı Cumartesi günü yayınlanacak demecinde, kendisinin bir bilgiyi Güvenlik Konseyi'nden sakladığına dair Amerikalı yetkililerin medyaya yaptığı açıklamalarla ''silah denetçilerini baltalamaya çalıştığını'' belirtti. 
     İngiltere ve ABD'nin Irak'ta yasaklı silahlar olduğunu kanıtlama uğraşı içinde, sahte belgeler dahil, güvenilmez bir istihbarat kullandığını da anlatan Blix, Amerikan istihbaratının Irak'ın Nijerya'dan uranyum satın aldığı iddiasını içeren sahte belgeleri doğrulayamaması gibi durumları çok rahatsız edici bulduğunu söyledi. 
     ABD Dışişleri Bakanlığı geçen Aralık ayında, Irak'ın kitle imha silahları hakkında yalan söylediği iddiasını destekleyen bilgiler kullanmıştı. Ancak Uluslararası Atom Enerji Ajansı IAEA Başkanı Muhammed El Baradei, 7 Mart'ta BM Güvenlik Konseyi'ne bu belgelerin sahte olduğunu açıklamıştı. 
     Blix, belgelerin Amerikan ajanlarınca uydurulup uydurulmadığı şeklindeki bir soruya, bunun uzak olasılık olmadığını ima etti ve ''Bu sahte belgeleri bazı yerlerden almış olabilirler. CIA, belgenin bir kopyasını İngiltere'den aldığını söylüyor. İngiliz istihbaratının uydurmuş olabileceğini kesinlikle ileri sürmüyorum'' diyerek, kaynağın başka yerler olabileceğine dikkat çekti. 
     Hans Blix, ABD Dışişleri Bakanı Colin Powell'ın da Irak'la ilgili BM Güvenlik Konseyi'nde yaptığı sunumun tümüyle dürüst olduğunu ifade ederek, ancak bu mevkideki bir kişinin her şeyi kontrol edemeyeceğini hatırlattı. 
     





</TEXT>
</DOC>
