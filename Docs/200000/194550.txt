<DOC>
<DOCNO> 194550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun25.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan İstanbul basınına eleştiri... 
</HEADLINE>
<TEXT>

     KKTC Cumhurbaşkanı Rauf Denktaş, İstanbul basınının Kıbrıs konusundaki yayınlarını eleştirerek, "Sanki bizim hakkımız yok gibi davranıyor. Türkiye'nin pazarlık elini zayıflatıyor, Ruma ve dünyaya yanlış mesajlar veriyor" dedi. 
     Girne Amerikan Üniversitesi Basın Yayın Bölümü öğrencilerini kabul eden Denktaş, Türk hükümetinin bugün Kıbrıs konusunda "ver kurtul" baskısı altında olduğunu, Rumların da buna bakarak işlerini daha kolay yürüttüklerini söyledi. Denktaş, Türkiye'nin meselelerinden birinin, basının Kıbrıs konusunda gereken desteği vermemesi olduğunu kaydetti. 
     Denktaş, İstanbul basınına bakılınca, "Türk kamuoyunun Kıbrıs'ı önemsemiyor, feda etmeye hazır" gibi bir sonuç ortaya çıktığını belirterek, Anadolu'yu gezdiğini, tüm partilerin kendisini yumruk halinde karşıladığını, TBMM'de Kıbrıs'la ilgili kararların oybirliğiyle alındığını anlattı. 
     Denktaş, gazeteciliğin heyecan dolu güzel bir meslek olduğunu ifade ederek, "Ama kaleminiz silah gibidir. Yanlış yola verirseniz zarar yapar" diye konuştu. 
     
</TEXT>
</DOC>
