<DOC>
<DOCNO> 172414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur30.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Evden kaçan karısını cezaevinde buldu... 
</HEADLINE>
<TEXT>

     Yaklaşık 1 yıl önce 2 çocuğunu bırakarak evinden ayrılan eşinden boşanmak isteyen kişi, aradığı eşini Sivas E Tipi Kapalı Cezaevi'nde buldu. 
     Ankara'nın Lalahan İlçesi'nde oturan Şevket İkibaşlı 62 , 8 yıl önce evlendiği ve kendisinden 32 yaş küçük eşi Cemaynur'un yaklaşık 1 yıl önce evinden ayrılması üzerine, eşini aramaya başladı. 
     Eşini Sivas E Tipi Kapalı Cezaevi'nde bulan İkibaşlı, görüşmek için izin almak üzere geldiği Cumhuriyet Başsavcılığı'nda, olayı A.A muhabirine anlattı. 
     Emekli olduğunu söyleyen Şevket İkibaşlı, ilk eşi öldükten sonra 1995 yılında tanıştığı Cemaynur Kapçak ile evlendiğini belirterek, bu eşinden Anakadın ve Affanim adlı 2 çocuğunun olduğunu söyledi. 
     Daha önce de evinden kısa süreli aralıklarla ayrılan eşinin geçen sene 2 aylık hamileyken evden çıktığını ve bir daha geri dönmediği kaydeden İkibaşlı, bunun üzerine boşanmak istediğini kaydetti. Boşanma işlemlerinin eşinin bulunamaması üzerine her defasında geri çevrildiğini ifade eden yaşlı adam, bunun üzerine genç karısını, Ankara, Yozgat, Kırşehir ve çevre ilçelerde aradığını söyledi. 
     Her defasında eşinin yerini tam bulmuşken kaybettiğini belirten İkibaşlı, Cemaynur'un komşularına gönderdiği bir mektup sayesinde eşinin Sivas'ta olduğunu öğrendiğini ve işlediği bir suçtan dolayı Sivas E Tipi Kapalı Cezaevi'nde tutulduğunu anlattı. 
     İkibaşlı, cezaevinde görüşme imkanı bulduğu Cemaynur'a ayrılma isteğini sunduğunu, gerekli işlemler için yardımcı olmasını istediğini, ancak karısının kendisini oyaladığını söyledi. 
     Karısından resmen ayrılmak isteyen yaşlı adam, bu konuda yetkililerin de kendisine yardımcı olmasını istiyor. 
     
</TEXT>
</DOC>
