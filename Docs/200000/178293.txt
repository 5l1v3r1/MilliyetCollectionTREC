<DOC>
<DOCNO> 178293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur29.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ubeydi aşireti yetkilileri yarın Erdoğan'la görüşecek... 
</HEADLINE>
<TEXT>

     Irak'a asker gönderilmesi konusunda bölgeye giden milletvekili heyetinin raporunu bekleyen Türkiye, bölge unsurlarıyla temaslarını Ankara'da da sürdürüyor. 
     Edinilen bilgiye göre, bu çerçevede Irak'ın önde gelen aşiretlerinden Ubeydi aşireti yetkilileri, yarın Ankara'ya gelecek. Dışişleri Bakanlığı'nda temaslarda bulunacak olan heyetin, Müsteşar Vekili Büyükelçi Ali Tuygan'la görüşeceği bildirildi. 
     Öte yandan, yine Ankara'ya gelmesi planlanan Aşiretler Konseyi üyelerinin ziyaretine ilişkin program üzerinde hala çalışıldığı öğrenildi. 
     
     MAHMUD OSMAN ANKARA'DA İSTENMİYOR 

     Irak'taki geçici hükümet konseyinden yaklaşık 7 kişilik bir heyetin de Eylül'ün 2. haftasında Ankara'da olması bekleniyor. 
     Bu arada edinilen bilgiye göre, geçici hükümet konseyi üyelerinden ve terör örgütü PKK ile bağlantısı olduğu belirtilen Mahmud Osman'a, diplomatik bir dille Ankara'ya yapılacak bu ziyarete katılmaması mesajı verildi. 
     Türkiye, Irak'ta geçici konsey üyeliğine getirilen Mahmud Osman'ın terör örgütü PKK bağlantısından duyduğu rahatsızlığı ABD'ye de iletmişti. 
     Irak'taki konseyin Türkmen üyesi Songül Çabuk'un da bir hafta sonra Türkiye'ye geleceği öğrenildi. Edinilen bilgiye göre, Çabuk'un, Türkiye'yi ziyaretinin ardından ABD'ye geçerek Başkan George Bush ile görüşmesi bekleniyor. 
     ABD'nin Avrupa Kuvvetleri Komutanı James Jones'un da 3 Eylül'de Ankara'da olması öngörülüyor. 
     Öte yandan ABD'nin Ankara Büyükelçiliği Müsteşarı Robert Deutsch ve büyükelçiliğin Irak masası yetkilileri, bugün Dışişleri Bakanlığı'nda bazı görüşmeler yaptılar. 
     
</TEXT>
</DOC>
