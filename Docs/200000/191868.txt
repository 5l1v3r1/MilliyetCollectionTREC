<DOC>
<DOCNO> 191868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo24.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saran, Aziz Yıldırım'a yüklendi Yakıştıramıyorum... 
</HEADLINE>
<TEXT>

     Fenerbahçe Kulübü eski yöneticisi ve kulislerde adı başkan adayı olarak geçen Sadettin Saran, şu anda Fenerbahçe'de başkan Aziz Yıldırım da dahil hiç kimsenin, başkan adaylığını resmen açıklayabileceği bir ortam bulunmadığını belirtti. 
     Saran, yaptığı yazılı açıklamada, Fenerbahçe Kulübü Başkanı Aziz Yıldırım'ın yaklaşan seçimle ilgili Fenerbahçe gruplarını ve şahsını hedef alan beyanatlarını yazılı basında üzüntüyle okuduğunu dile getirerek, ''Kulübe önemli hizmetler vermiş başkan Yıldırım'ın bu talihsiz açıklamasına inanmak istemedim. Gösterilen vefasızlık örneğini, başkana yakıştıramıyorum'' dedi. 
     ''Fenerbahçe'de Sayın Aziz Yıldırım da dahil hiç kimsenin başkan adaylığını resmen açıklayabileceği bir ortam yoktur'' görüşünü dile getiren Sadettin Saran, şöyle devam etti 
     ''Son 5 yılda 15'e katlanmış ve 85 milyon dolara ulaşmış borç yükü, diğer yanda alel acele Fenerbahçe'yi mevcut durumda halka arz etme çabaları, Fenerbahçe'ye tüm gönül verenleri endişelendirmektedir.'' 
     
     SERT TUTUMU AKIL ALACAK GİBİ DEĞİL 
     Saran, Fenerbahçe'nin sevgi ve hoşgörüye en çok ihtiyacı olduğu bu dönemde, Aziz Yıldırım'ın, kendisini iktidara taşıyan grupları ''Sandığa gömeceğini'' iddia edecek kadar sert bir tutum içine girmesinin, akıl alacak gibi bir durum olmadığını belirtti. 
     Saran, şunları kaydetti 
     ''Kongrede adaylar yarışacaksa bu Fenerbahçe'nin büyüklüğüne yakışır şekilde olmalıdır. Bu tür açıklamaların ortamı germekten ve karıştırmaktan öteye hiçbir faydasını görmüyorum. 
     Fenerbahçe camiası sadece gruplardan oluşmaz. Binlerce kongre üyesi Fenerbahçe'yi geleceğe taşıyacaktır. İşte bu yüzden Fenerbahçe ailesi birbirine kenetlenmelidir. Başarı, birlik ve dayanışmadan geçer. Fenerbahçe kimsenin şahsi malı olamayacak kadar büyük bir camiaya sahiptir. Kişisel hesaplarla camiayı bölecek, parçalayacak beyanatları kesinlikle doğru bulmadığımı belirtmek istiyorum. 
     Durum böyle iken, bu tarz seçim beyanatlarını, ne camia ne de ben hak etmekteyim. 
     Fenerbahçe camiasına bugün söyleyecek tek söz vardır, o da 'Sabır acıdır, ama meyvesi tatlıdır'. İkilikleri ortadan kaldırıp tek sesliliği sağlarsak başarı kaçınılmazdır.'' 
     
</TEXT>
</DOC>
