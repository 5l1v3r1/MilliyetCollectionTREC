<DOC>
<DOCNO> 169960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun07.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Boucher "Süleymaniye'de yaşananlar talihsiz" 
</HEADLINE>
<TEXT>

     ABD Dışişleri Bakanlığı, Irak'ın Süleymaniye kentinde 11 Türk askerinin gözaltına alındığı olayları ''talihsiz'' olarak niteledi ve bu olaylardan duyulan üzüntüyü dile getirerek, Irak'ta işbirliğinin ilerletilmesinin hem ABD, hem de Türkiye için önemli olduğunu bildirdi. 
     ABD Dışişleri Bakanlığı sözcüsü Richard Boucher, Irak'ta Türk askerlerinin gözaltına alınmasını araştıran ortak komisyon raporuna ilişkin soruları cevaplarken, ''Ortak komisyon, hem Türk tarafı, hem de Amerikan tarafı adına ortak açıklama yayımladı. Bu açıklama, ortak duygu, düşünce ve değerlendirmelerimizi ifade ediyor'' dedi. 
     Boucher, Süleymaniye olayının ardından Türk-Amerikan ilişkilerinin zarar görüp görmediği sorusu üzerine, ''Eğer ortak açıklamayı okursanız, her iki ülke için de önemli olan çok uzun dönemli dostluğumuzu korumayı sürdürdüğümüzü göreceksiniz. Birlikte daha yakın çalışmaya kararlıyız, daha fazla bilgi paylaşabiliriz, koordinasyon ve işbirliğini ilerletebiliriz'' diye konuştu. 
     
     ''AÇIKLAMADA DEĞİŞİKLİK YOK'' 
     Bir gazetecinin, ''ortak komisyon adına Türk tarafının yaptığı ilk açıklamaya ABD'den hemen onay gelmediğini'' hatırlatarak, ilk açıklamada değişiklik yapılıp yapılmadığını sormasına karşılık Boucher, ''Biz de tamamen aynı metni ortaya koyduk. ABD, bu talihsiz olay sırasında Türk askerlerine yönelik Amerikan davranışlarına ilişkin Türkiye'nin kaygılarını not etti. Türk tarafı da Irak'ın kuzeyinde Türk askerinin karıştığı iddia edilen faaliyetlere ilişkin ABD'nin kaygılarını not etti. Her iki taraf da bu olayın meydana gelmesinden duyduğu üzüntüyü ifade etti'' dedi. 
     
     PKK-KADEK 
     Bir başka gazetecinin, ''terör örgütü PKK'ya mensup Mahmut Osman adlı kişinin, Irak'ta geçici yönetim konseyine seçilmesinin Türkiye'yi rahatsız ettiğini'' söylemesi üzerine Boucher, Irak'ın kuzeyindeki duruma ilişkin soruların o bölgedeki yetkililere sorulması gerektiğini ifade etti. Boucher, ABD Merkez Kuvvetler Komutanlığı ve koalisyon bölgesel yönetiminin bu tür soruları cevaplayabileceğini belirtti. 
     Boucher, ''ABD'nin, bütün Irak'ta belediye konseyi seçimlerine yardım ettiğini ve Irak halkının kendi liderlerini seçtiğini'' kaydederek, ''Şimdi Irak'ta yönetim konseyi var, bütün Irak halkını temsilen... Böylece ulusal düzeyde güç alıştırmasına başlıyorlar ve başlangıçtan itibaren daha fazla sorumluluk alıyorlar. Bunun için bu soruların Irak'ta cevaplanması gerek'' dedi. 
     Boucher, şunları söyledi 
     ''Türk-Amerikan ilişkilerine gelince, bu konularda Türkiye'nin özellikle endişelenebileceği bir şey ortaya çıktığında, bununla başa çıkma yolları üzerinde Türkiye ile çalıştık. Türkiye'nin hassasiyetini ve önemini takdir ediyoruz. Bunların büyük kısmı, ABD Dışişleri Bakanı Colin Powell'ın Türkiye'yi ziyaretinde ortaya konuldu. Eğer Türkiye'nin Irak'ın kuzeyiyle ilgili bizim nezdimizde bir endişesi olursa, eminim ki uygun kanallardan bu bize iletilecektir.'' 
     
     GÜL'ÜN WASHINGTON ZİYARETİ 
     Dışişleri Bakanı Abdullah Gül'ün Washington ziyaretine ilişkin bir soru üzerine Boucher, gelecek hafta Gül'ün ABD'ye düzenleyeceği ziyaret çerçevesinde 24 Temmuz'da ABD Dışişleri Bakanı Powell ile bir araya geleceğini kaydetti. 
     Bu görüşmede gündemdeki konuların sorulması üzerine Boucher, ''Türkiye ve Türk Dışişleri Bakanı ile daima konuşacak pek çok konu olur. Irak'ta işbirliği, Irak'ın yeniden yapılandırılması ve Irak'ın istikrarı gibi... Bütün bunlar, hem Türkiye, hem de bizim için çok önemli konular'' diye konuştu. 
     Dışişleri Bakanı Gül'ün, 22 Temmuz'da Washington ziyaretine başlaması bekleniyor. 
     
     ABD YARDIMI 
     Boucher, ''ABD'nin Türkiye için ayırdığı 1 milyar dolarlık hibenin bir kısmını, Türkiye'nin, Irak'ın yeniden yapılandırılmasına aktarma önerisinin Washington tarafından reddedildiği'' yönünde basında çıkan haberlerin sorulması üzerine, ''Bu haberleri doğrulayamam'' dedi. 
     
</TEXT>
</DOC>
