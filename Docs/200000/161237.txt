<DOC>
<DOCNO> 161237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko27.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı bol paralı günler bekliyor... 
</HEADLINE>
<TEXT>

     Birinci Süper Futbol Ligi şampiyonu Beşiktaş, Şampiyonlar Ligi'nden milyonlarca dolar gelir elde edecek. 
     İlk turda elense dahi, Beşiktaş'ın karına 8 trilyon liralık pozitif katkı sağlanacağı bildirildi. 
     Global Menkul Değerler Araştırma Departmanı, hisseleri Borsa'da işlem gören Beşiktaş Futbol Yatırımları A.Ş.'yi konu alan ''Şampiyonluk Karlılığı Ne Kadar Etkiliyor'' başlıklı bir rapor hazırladı. 
     Beşiktaş Futbol Yatırımları'nın hisse senetlerinin özellikle son bir ay içinde, BJK futbol takımının şampiyonluk olasılığının güçlenmesine paralel olarak şampiyonluğunu ilan ettiği hafta sonuna kadar yükseldiğine işaret edilen raporda, şampiyonluğun kesinleşmesinden sonra ise hisselerin sert bir düşüş yaşadığı hatırlatıldı. 
     Şampiyon olmanın, Şampiyonlar Ligi'ne katılma, yeni sponsorluk ve reklam anlaşmaları gibi getireceği avantajlar bulunsa da, şirketin en önemli gelir kaynağının Süper Lig maç yayınları için Digitürk'ten aldığı medya yayın hakları olduğu vurgulanan raporda, diğer önemli gelir kaynağının ise forma sponsorluğu olduğu belirtildi. Raporda, Beşiktaş'ın ana forma sponsorunun Beko olduğu, forma kolunda ise Aria'nın sponsorluğu bulunduğu, şirketin bu sene Puma ile 3 senelik malzeme sponsorluğu anlaşması imzaladığı dile getirildi. 
     Beşiktaş Futbol Yatırımları A.Ş.'nin yapısının Avrupa'daki halka açık futbol şirketlerine benzediğine işaret edilen raporda, bonservis bedellerine de değinildi. 
     
     NİHAT KAHVECİ'NİN BONSERVİS BEDELİ 

     Sezon sonunda Real Sociedad'ın Nihat Kahveci'yi herhangi başka bir takıma satması halinde alacağı bonservis bedelinin yüzde 50'sinin BJK tarafından gelir kaydedileceği vurgulanan raporda, diğer yandan BJK transfer sezonunda eğer bonservis bedeli ödeyerek bir futbolcu alırsa, bunun da şirketin tablolarına gider olarak yansıyacağı belirtildi. 
     Şampiyonluğun BJK'ya en büyük katkısının Şampiyonlar Ligi'ne katılması olacağı bildirilen raporda, Şampiyonlar Ligi gelirlerinin, maç yayın hakları ve maç sonuçlarına bağlı olarak alınan katılım ve başarı ücretinden oluştuğu, takımlar ilk tura katıldıkları için 2.5 milyon Frank ve oynadıkları her maç için 500 bin İsviçre Frangı aldıkları bildirildi. 
     Takımların kazandıkları her maç için ayrıca 500 bin Frank, berabere kaldıkları her maç için ise 250 bin frank aldıklarına dikkat çekilen raporda, maç başına katılım ve başarı ücretlerinin ikinci tur için de geçerli olduğu vurgulandı. 
     Raporda, şu görüşlere yer verildi 
     ''Teorik olarak BJK, ilk turda tüm maçlarını kazanırsa 8.5 milyon İsviçre Frangı 6.5 milyon dolar , tüm maçlarını kaybedip elenirse 5.5 milyon İsviçre Frangı kazanacak. Ayrıca 1 ila 2 milyon dolar arası yayın hakkı elde edecek. Görüldüğü gibi Şampiyonlar Ligi'nde başarının finansal sonuçları, sportif sonuçları kadar önemli. 
     BJK eğer Şampiyonlar Ligi'nde başarılı olursa ilk turda elense bile karına 8 trilyonluk pozitif etkisi olacak , gelecek yılın finansal sonuçları oldukça olumlu etkilenecek. '' Raporda, sezonun bitiminden sonra hisse fiyatında Şampiyonlar Ligi'nin başlangıcına kadar önemli bir hareket beklenmediği kaydedildi. 

     
</TEXT>
</DOC>
