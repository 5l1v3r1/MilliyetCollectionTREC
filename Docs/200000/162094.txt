<DOC>
<DOCNO> 162094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur18.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliyeye motorlu testere ile saldırdı... 
</HEADLINE>
<TEXT>

     Sungurlu Adliye Sarayı'na motorlu testere ile giren ve akli dengesi yerinde olmadığına dair hakkında 46 rapor bulunan bir kişi, adliyenin kapılarını kesti. Olay anında pencereden atlayan Cumhuriyet Savcısı İbrahim Ay'ın ayağı kırıldı. 
     Bugün saat 9.30'da yaşanan olayda, dün Sulh Ceza Mahkemesi tarafından ehliyetsiz motosiklet kullandığı için 305 milyon lira para cezasına çarptırılan Ahmet Gül 22 , elinde motorlu testere ile Adliye binasına girdi. Gül, girişte bulunan santral, polis kulübesi, nöbetçi cumhuriyet savcısı odası, ağır ceza mahkemesi üye odası, savcılık kalemi ve duruşma salonu kapısında büyük delikler açtı. Emniyet güçlerinin silah çekerek durdurduğu Gül, gözaltına alındı. 
     Ahmet Gül, duruşma salonu kapısını kesmeye başladığında Asliye Ceza Hakimi Selçuk Özben, Cumhuriyet Savcısı İbrahim Ay, Avukat Sevim Tütüncüoğlu ile Zabıt Katibi Salim Kayalı duruşma salonunun penceresinden atlayarak olay yerinden uzaklaştı. Bu sırada, Savcı İbrahim Ay'ın ayağı kırılırken, Zabıt Katibi Salim Kayalı'nın ayak bileği incindi. 
     Görgü tanığı Asliye Ceza Hakimi Selçuk Özben, olayla ilgili bilgi verirken, dün 305 milyon lira para cezasına çarptırıldığı için sinirlenen Ahmet Gül'ün bugün motorlu testereyle adliyeye gelerek binanın kapılarını kesmeye başladığını söyledi. Özben, ''Sanırım hedef bizdik. Duruşma salonuna geldi, kapıyı kilitledik, ama kapıyı kesmeye başladı. Panik olan adliye personeli binadan dışarı kaçmaya çalıştı, biz de camdan atladık'' diye konuştu. 
     Bugüne kadar silah taşımadığını, bundan sonra da taşımayacağını belirten Hakim Özben, ''Bizi ne Ahmet Gül etkiler ne de başkası. Görevimizi yapmaya devam edeceğiz'' dedi. 
     Daha önce de adliye binası bahçesindeki ağaçları kesmek, Sungurlu Meslek Yüksek Okulu'nda öğrenim gören bir kız öğrenciye saldırmak, bir okulda bulunan Atatürk büstünü çalmaya teşebbüs etmek ve Atatürk'e küfür etmek gibi suçlardan hakkında dava açılan Gül, emniyet güçlerince nezarette tutuluyor. 
     Ahmet Gül hakkında Samsun Ruh ve Sinir Hastalıkları Hastanesi'nden 46 raporu bulunduğu öğrenildi. 
     
</TEXT>
</DOC>
