<DOC>
<DOCNO> 188652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/dunya/dun01.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Tezkereyle ilgili değil 
</HEADLINE>
<TEXT>

      HABER MERKEZİ 

   
   Hükümet, dün Bağdat'ta Türk Büyükelçiliği'ne yapılan intihar saldırısına rağmen asker gönderme konusunda kararlı olduğu mesajını verdi. Saldırının, Genelkurmay 2. Başkanı İlker Başbuğ'un önceki gün yaptığı, "Irak'ta 11 Eylül benzeri risk var" şeklindeki açıklamasından 1 gün sonra yapılması dikkat çekti. 
   
   Risk analizi 
   Saldırı Türkiye'yi alarmize ederken, hükümetin değerlendirmesi, "Saldırının asker gönderme kararını etkileyeceği düşünülmemeli. Çünkü Genelkurmay risk analizini bu saldırıları hesaplayarak yaptı" yönünde oldu. Saldırının Irak'ta Türk askeri istemeyen her cephe tarafından gerçekleştirilmiş olabileceği tespitini yapan hükümet, olayın sadece Kürtlere bağlanmasının yanlış olacağı, daha çok radikal Arap grupların işaretlerini taşıdığı kanısına vardı. 
   Hükümet, ABD ve Irak ordusunun sorumluluk sahasında olan büyükelçilik binalarında "koruma zaafı" olduğunun net olarak açığa çıktığı tespitini yaptı. 
   Başbakan Recep Tayyip Erdoğan saldırıyı, "Türkiye'nin TBMM'den almış olduğu izne yönelik terör eylemi olarak değil, Irak'taki olumlu gelişmelerin önünü kesmeye yönelik hareketler olarak görüyoruz. Uluslararası terörle mücadelede ortak platform oluşturmaya mecburuz" diye değerlendirdi. Cumhurbaşkanı Ahmet Necdet Sezer de, "Bu konuda bilgi almadan ve patlamanın gerçek nedeni bilinmeden yorum yapmayı doğru bulmuyorum" dedi. 
   
   Gül'ün çağrısı 
   Dışişleri Bakanı Abdullah Gül de, saldırının, Irak'ın güvenlik ve istikrara kavuşması için herkesin katkıda bulunması gereğini bir kez daha ortaya koyduğunu söyledi. Dışişleri Bakanlığı açıklamasında ise, dünyaya, "Bir an önce uyumlu birliktelik sergileyip güvenlik sorununun aşılmasına katkıda bulunun" mesajı verildi. 
   
   ABD Teröristlerin umutsuzca eylemi    WASHINGTON Milliyet 

   ABD yönetimi, Türk Büyükelçiliği'ne yapılan saldırıyı sert bir dille kınadı. Beyaz Saray sözcüsü Scott McClellan, Irak'ta ilerleme sağlandıkça, teröristler ve Saddam Hüseyin güçlerinin "umutsuzca" saldırılarda bulunduğunu kaydetti. ABD Dışişleri Bakanlığı Sözcüsü Richard Boucher da, düzenlediği basın toplantısında, "Son dönemde gerçekleşen diğer bombalı saldırılar gibi bu saldırıyı da şiddetle kınıyoruz. Saldırıdan zarar görenlere şifa diliyoruz" dedi. 
   
   
</TEXT>
</DOC>
