<DOC>
<DOCNO> 180474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun05.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
8.5 milyar dolarlık kredide son pürüzler.. 
</HEADLINE>
<TEXT>

     ABD Hazine Bakanlığı, Türkiye'ye sağlanması öngörülen 8.5 milyar dolarlık kredi konusunda iki tarafın ilerleme sağladığını ve kalan ayrıntıların çözümlenmesi noktasına çok yaklaşıldığını açıklarken, Türkiye'nin Irak'a asker göndermesinin, kredi için önkoşul olmadığını vurguladı. 
     ABD Hazine Bakanlığı sözcüsü Rob Nichols, açıklamasında, ''Geriye kalan teknik detayların sonuçlandırılması noktasına çok yakınız'' dedi. 
     Nichols, ABD Kongresi tarafından onaylandıktan sonra ABD Başkanı George Bush'un imzasıyla Nisan'da yürürlüğe giren yasa uyarınca, Türkiye'ye 8.5 milyar dolar krediye çevrilebilir 1 milyar dolar tutarında hibe yardımı yapılmasının öngörüldüğünü ve bunun, Türkiye'nin güçlü ekonomik politikalar uygulaması ve Irak'ta ABD ile işbirliği yapılması koşullarına bağlandığını hatırlattı. 
     Sözcü Nichols, ''Ancak Türkiye'nin istikrar operasyonları için Irak'a asker göndermesi, Irak'ta işbirliği yapıldığının belirlenmesinde gerekli bir şart değil. ABD'nin Türkiye'ye önerdiği yardım paketi ve Türkiye'nin Irak'a asker göndermesi, birbirinden farklı iki konu'' ifadesini kullandı. 
     Nichols, anlaşmanın imzalanmasının ardından Türkiye'ye kredinin ne zaman ulaşmaya başlayacağının henüz belli olmadığını belirterek, ''Şu anda kesin olarak kredinin ilk diliminin ne zaman serbest bırakılacağını söylemek zor'' dedi. 
     Sözcü, kredi anlaşmasının ne zaman imzalanacağına ilişkin bir tarih vermedi. Ancak ABD Hazine Bakan Yardımcısı John Taylor, daha önce, anlaşmanın 23-24 Eylül'de Dubai'de yapılacak Uluslararası Para Fonu IMF-Dünya Bankası yıllık güz toplantıları sırasında, ABD Hazine Bakanı John Snow ve Devlet Bakanı Ali Babacan tarafından imzalanmasının beklendiğini belirtmişti. 
     
</TEXT>
</DOC>
