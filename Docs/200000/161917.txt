<DOC>
<DOCNO> 161917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/siyaset/siy20.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

Erdoğan oturdu, evin sahibi değerlendi      Tek başına iktidar olan AKP'liler iktidar olduklarından bu yana vatandaşın başta iş olmak üzere on binlerce talebiyle karşı karşıya kalıyor. Ama bunlardan biri var ki adı "Erdoğan'ın ev sahibine" çıkınca ne yapacağını şaşırdı. Başbakan Erdoğan'ın Keçiören'de kirada oturduğu evin sahibi olan Ankara Milletvekili Faruk Koca 30 bin başvuru ile "Guiness rekorlar kitabına girdi" bile. Teşkilatta çok sevilen bir isim olan Koca'nın reytingi belli ki "ev sahibi torpili olur mu" acaba diye arttı. Koca'ya 27 bin 352 kişi iş, bin 53 kişi üst düzey bürokrat tayini, 2 bin 27 kişi de yer değiştirme talebiyle başvurdu. Günde 200 kişiyi ağırlayan Koca'nın danışmanı taleplerden ötürü işini bırakmak istedi. Koca ise sürekli ziyaretçileri olduğunu belirterek, "Danışmanım bile S.O.S verdi" diyor, ama 30 bin kişilik iltifatın nedenini o da anlayamıyor. 
     
'AK' plaka out 'AB' plaka in      Avrupa ülkelerini tek tek dolaşarak Türkiye'nin AB'ye girmesi için gece gündüz çalışan Başbakan Tayyip Erdoğan, her hareketiyle AB'ci olduğunu gösteriyor. Öyle ki partililer arabalarının plakaları için mümkün olduğunca "AK" harflerini tercih ederken Erdoğan, Genel Merkeze aldırdığı ve genel başkan yardımcılarının kullandığı makam arabalarının plakalarında Avrupa Birliği'nin kısa adı olan "AB" harflerini tercih etti. 6 siyah Volkswagen marka arabanın tamamında plakalar Erdoğan'ın istediği üzerine "AB" harfli oldu. 
     
Çifte mi süreceksin      Yılların politikacısı olan ve hükümet sözcülüğü görevi nedeniyle ekranlarda en çok görünen bakanların başında yeralan Adalet Bakanı Cemil Çiçek bir süre önce seçim bölgesi olan Yozgat'a mutat gezilerinden birini gerçekleştiriyordu. Güzerg hındaki kırsal bölgelerden geçerken köylü vatandaşlara "merhaba" demek istedi. Makam aracından indi. Selamlaşırken kendisini uzun uzun süzen vatandaşlardan biri "Sayın Bakanım" dedi, "Televizyonda daha uzun görünüyordun, biraz kısaymışsın yahu." Çiçek kendine has dobra üslubuyla yanıt verdi "Ne yapacaksın, çifte mi süreceksin " 
     
Yaşar Yakış'ın başı döndü      Erdoğan'ın Başbakan olduğu hükümet değişikliğinde Dışişleri Bakanlığı görevinden alınan ve yeni kabinede yer verilmeyen Düzce milletvekili Yaşar Yakış'a dön dolaş nihayet yer bulundu. Genel Merkez'de Dış ilişkilerden sorumlu Genel Başkan Yardımcısı olması da gündeme gelen Yakış Meclis'te yeni kurulan AB Uyum Komisyonu'nun Başkanı oldu. Dışişleri Bakanlığı'nda AB teslim edilmeyen Yakış, Meclis'te AB'nin teslim edildiği isim oldu. AKP ile CHP arasında ilginç bir isim tartışması da yaşandı. AKP'liler Yakış'a yardımcı olarak CHP'li Kemal Derviş ve Onur Öymen'i isterken CHP kararsız kaldı. Seçim yarına ertelendi. 
     
Bir zamanlar havacıymış...      Genelkurmay Başkanı Orgeneral Hilmi Özkök'ün eski bir Hava Kuvvetleri personeli olduğu, aldığı bir kararla yaşamının akışının değiştiği ortaya çıktı. Özkök, 1959 yılında Kara Harp Okulu'ndan, 1961 yılında ise Polatlı'daki Topçu Okulu'ndan birincilikle mezun oldu. Özkök, o tarihlerde Hava Kuvvetleri'nin kadro ihtiyacı üzerine İstanbul'daki 15. Üs Komutanlığı'nda görevlendirildi. Komutanlıkta "füzeci" olarak görevlendirilen Özkök, Hava Kuvvetleri üniformasını yaklaşık bir ay giydi. Görevi sırasında Hava Kuvvetleri'ndeki "kurmay yer subaylarının" tümgeneral rütbesine kadar yükselebildiğini öğrenen Özkök, Kara Kuvvetleri'ne dönüş yaptı. 
     
Ecevit Komisyondan bana çağrı gelmedi...      DSP Genel Başkanı Bülent Ecevit, DSP'nin başında bulunduğu hükümet-ler döneminde yolsuzlukla "eşi benzeri görülmedik şekilde mücadele edildiğini" belirterek, TBMM Yolsuzlukları Araştırma Komisyonu'ndan kendisine bir çağrı gelmediğini söyledi. Bir basın toplantısı düzenleyen Ecevit, komisyondan kendisine bir çağrı gelirse Meclis'e bilgi verip vermeyeceği sorusuna "Varsayımlar üzerine konuşmam" karşılığını verdi. Eski ANAP Genel Başkanı Mesut Yılmaz'ı suçlayanların bulunduğunu söyleyen bir gazeteciye de Ecevit, "Başında bulunduğum hükümetle ilgili ne gibi yolsuzluk konuları gündeme gelecek, merak ediyorum. Daha doğrusu merak etmiyorum, çünkü gündeme gelecek bir şey yok" dedi. 
     

</TEXT>
</DOC>
