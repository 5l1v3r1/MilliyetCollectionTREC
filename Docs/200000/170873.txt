<DOC>
<DOCNO> 170873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yasam/yas20.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Dinozor fosilini kaçırdılar 
   Avustralya'nın Sydney kenti yakınlarındaki Newcastle Müzesi'nden önceki gün 110 milyon yıllık dinozor fosili çalındı. Fosil, dev dinozorlardan bildiğimiz 'modern' kuş türlerine geçiş evresinde yaşamış gagalı ve küçük bir dinozor türüne aitti. Tüm dünyada sadece 6 benzeri olan fosil, bir sergi için Pekin Doğal Tarih Müzesi'nden, ödünç alınmıştı. 'Gagalı dinozor' fosili, 60 santimetre yüksekliğinde ve 90 santimetre uzunluğundaydı. Müze Müdürü Gavin Fry, sergide daha değerli ve daha ilgi çekici parçalar olduğunu, niye bu fosilin çalındığını anlamadığını söyledi. Müze, fosil için 3 bin 250 dolar ödül vaat etti. 
   
   Japonya'da sel 13 ölü, 10 kayıp 
   Japonya'nın güneyinde, aşırı yağışların yol açtığı sellerde 13 kişi öldü. Polis, başkent Tokyo'nun 900 kilometre güneybatısındaki Minamata kentinde, sellerin neden olduğu toprak kaymaları sonucu 10 kişinin de kaybolduğunu açıklandı. Ayrıca Minamata nehrinde su seviyesinin yükselmesi tehlikesi nedeniyle, nehir kıyısı yakınlarında oturan 31 bin kişiye de kenti tahliye etmeleri çağrısında bulunuldu. Hafta sonunda, Minamata'nın bulunduğu Kyushu Adası'nda 200'den fazla evi su bastı ve adadaki 26 bölgede toprak kayması meydana geldi. 
   
   Dili de naklettiler 
   AVUSTURYALI doktorlar, bir insan üzerinde ilk başarılı dil naklini gerçekleştirdi. Dil ve çenesini etkileyen kötü huylu tümörden mustarip 42 yaşındaki ismi açıklanmayan erkek hastaya, başkent Viyana'daki 14 saatlik operasyonda tümör temizlenirken, hastaya yeni dili başarıyla nakledildi. Ameliyatın yapıldığı "General Hospital"ın sözcüsü Karin Fehringer, hastanın durumunun iyi olduğunu belirtirken, detaya girmedi. Ayrıntılı açıklamanınsa bugün yapılacağı bildirildi. 
   
   
</TEXT>
</DOC>
