<DOC>
<DOCNO> 177246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo15.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi yineledi Hagi-Terim çekişmesi olmayacak 
</HEADLINE>
<TEXT>

     Bursaspor Teknik Direktörü Gheorghe Hagi, Galatasaray ile oynayacakları maçın, eski hocası Fatih Terim ile kendisi arasında bir çekişme olarak görülmemesi gerektiğini ve bu maçtan 3 puanla ayrılmak istediklerini söyledi. 
     Uzun yıllar forma giydiği Galatasaray'da çok güzel anılarının olduğunu ve halen mevcut takımda arkadaşlarının bulunduğunu, ancak bu yaklaşımı doğru bulmadığını ifade eden Hagi, şöyle konuştu 
     "Fatih Terim, benim eski hocamdı. Şu anda da çok iyi dostuz. Stada ilk çıktığımda elbette ki heyecanlanacağım. Ama maç başladığında, bu tamamen geçecek. Ben, Bursaspor'un teknik direktörüyüm. Takımımın kazanmasını istiyorum." Hagi, Galatasaray maçının sonucuna ilişkin yaptığı değerlendirmede de ilk 2 haftayı 6 puanla kapatan rakiplerinin, fizik, moral ve kondisyon açısından üst seviyede bulunduğunu, ancak kendilerinin de taraftarları önünde oynayacakları bu maçtan mutlaka galibiyetle ayrılmak istediklerini söyledi. 
     
</TEXT>
</DOC>
