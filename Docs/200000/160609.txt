<DOC>
<DOCNO> 160609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur04.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabının uzun ömürlü olması için neler yapmalı 
</HEADLINE>
<TEXT>

     Ayakkabıların uzun ömürlü olması için mevsimine göre, günaşırı giyilmesi ve haftada en az bir kez boyanması önerildi. 
     Konya Kunduracılar Odası Başkanvekili Mustafa Küçük, Türkiye'de ayakkabı kültürünün henüz tam olarak yerleşmediğini ve ayakkabıya yeteri kadar özen gösterilmediğini söyledi. Bu nedenle, ayakkabıların çok kısa zaman içinde deforme olduğunu ve güzel görümünü yitirdiğini belirten Küçük, ayakkabıların da her giysi gibi ilgi istediğini, uzun ömürlü olması için bazı ayrıntılara dikkat edilmesi gerektiğini bildirdi. 
     Küçük, yeni alınan ayakkabının günaşırı dinlendirilerek giyilmesini önererek, ''Her gün giyilen ayakkabı ter ve sıcaklık nedeniyle çabuk deforme olur. Özellikle iç kısmı yıprandığından ayağı da oldukça rahatsız eder. Ayrıca kötü koku ortaya çıkar'' dedi. 
     Ayakkabıların mevsimine göre giyilmesi gerektiğini vurgulayan Küçük, süet ve nubuk ayakkabılar ile kösele tabanlı ayakkabıların yaz aylarında, lastik ve kauçuk tabanlı ayakkabıların kış aylarında giyilmesinin, ayakkabıyı daha uzun ömürlü yapacağını söyledi. 
     Küçük, ayakkabı alınırken ayağa tam uyanların tercih edilmesini, aksi takdirde büyük ve küçük ayakkabıların çok kısa süre içinde deforme olacağını ifade ederek, şu önerilerde bulundu ''Ayakkabı almaya giderken, sürekli kullanılan çoraplar giyilmeli ve ayakkabı otururken değil, ayakta denenmelidir. Ayakkabıların her gün düzenli bakımı yapılmalıdır. Sabah ve akşam mutlaka kadife bez ile tozu alınmalı ve haftada en az bir kez boyanmalıdır. Bu, ayakkabının dış kısmının bozulmasını önleyeceği gibi dış etkenlere karşı dayanıklılığını artırır.'' 
     
     SICAKTA KURUTMAYIN 

     Kösele, termotaban ve politaban ayakkabıların mazot, yağ gibi petrol ürünlerinden uzak tutulması gerektiğini anlatan Küçük, ıslanan ayakkabıların soba, kalorifer ya da direk güneş ışığı altında kurutulmasının sakıncalı olduğunu belirtti. 
     Ayakkabıların kesinlikle temiz tutulması, çamurlaşmış ayakkabıların nemli iken silinmesini öneren Küçük, ''Ayakkabı, kesinlikle çorapsız giyilmemelidir. Özellikle yaz aylarında aşırı sıcak sonucu meydana gelen terleme, ayakkabıya verdiği zararın yanı sıra ayak sağlığını da bozar. Çekecek kullanılarak giyilmesi gereken ayakkabı, üşenmeden ipi çözülerek, topuğuna basılmadan el yardımıyla çıkarılmalı ve haftada en az bir kez kalıbında bekletilmelidir'' diye konuştu. 
     
</TEXT>
</DOC>
