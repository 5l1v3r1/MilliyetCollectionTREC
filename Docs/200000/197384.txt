<DOC>
<DOCNO> 197384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/ygokce.html </URL>
<DATE> 2003/11/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Letonya sendromu 
</HEADLINE>
<TEXT>

   
   Anlaşılan o ki, Avrupa Şampiyonası play - off'unda Milli Takım'ın Letonya karşısındaki hazin elenişi bizim ligimizin büyüklerini ruhsal bir travma yaratacak biçimde etkilemiş. Galatasaray'ın Denizli'de kaybetmesini gülerek izleyen Beşiktaşlılar, Atatürk Olimpiyat Stadı'nda kendi takımlarının da derbiden çıkan cezayı iki puan kaybıyla ödediğini görünce şoke oldular. 
   Ligimizin futbol kalitesi giderek düşüyor. Bu durum büyüklerle küçükler arasındaki farkın hızla azalmasından belli. Önce Denizlispor, sonra da Konyaspor direndi, küçük takımlar büyüklere büyük zararlar verdi. Beşiktaş, Atatürk Stadı'nı dolduran binlerce seyircisinin desteğinde, Lucescu'nun tedbir kadrosuyla sahaya çıktı. Sarı kart sınırındaki Giunti, milli maç yorgunu İlhan Mansız, Lazio maçına saklanmıştı. Kötü başlamadılar oyuna. Sergen'in yaratıcı paslarıyla hemen büyüklüklerini gösterdiler. Ancak Konyaspor yakaladığı ilk kontratak fırsatı ile Zafer Biryol'un ayağından öne geçti. Beşiktaş'ta orta alan Giunti'nin yokluğunda zaafa uğramıştı. Konyaspor topu kendi yarı alanında soldan kapıp, ileride sağ kanada taşıdı ve oradan Zafer ile buluşturdu. Ahmet Yıldırım, Ronaldo ve İbrahim bu beklenmedik atağa yanıt veremediler. Topa bakamadılar, Zafer'i durduramadılar. Araya telaşla faul yapan Zago'nun gördüğü sarı kart sıkıştı. Zafer Önder İpek'in otomatik bir refleksle Zago'ya kart gösterdiğini gördüm. Ama buzağı aramayalım. Hata Zago'da, kart doğru Derken, golün üzerinden beş dakika geçmedi, Sergen topla dantaleler çizerek ceza alanına girdi. Herkes Ahmet Dursun'a top atmasını bekleyerek, Ahmet'in önünü kapadı. Ama Konyalılar gafil avlandı... Sergen bu... Solda kendini unutturan Pancu'ya verdi topu. O da beraberlik golünü attı. 
   Sonrası Beşiktaş adına yavan ve yanlış dakikalardı. Beşiktaş'ın başlangıçta Okan'la, İbrahim'le kanatlarda gösterdiği etkinlik kayboldu. Orta alanda Yasin ile Tayfur ileri uca top taşıyamadılar. Ahmet Dursun pozisyona giremedi. Arada Pancu'nun düşürülmesiyle yaşanan penaltı tartışması da var. Ama takdir hakemin Lucescu, Fenerbahçe maçında Zago'yu oynatamayacak. Sinan, Ahmet Dursun, Ahmed Hassan, Pancu ve Sergen dün Konyaspor karşısındaki verimsiz doldur boşalt oyununu, Lazio önünde de tekrarlarsa bu takımın puan alması zorlaşır. İlhan'a kesin ihtiyaç var. Öte yandan orta alanın da daha organize olması ve yaratıcı toplarla forveti buluşturması gerekir. 
   Konyaspor sürekli bastıran Beşiktaş karşısında iyi dayandı, iyi direndi. İkili mücadelelere sağlam girdi. Futbolu çirkinleştirmeden kontrataklardan gol pozisyonları da buldu. Beşiktaş oynadığı futbola karşılık bir puana razı olmalıdır. Maçın adil sonucu da skor tabelasında. 
   Letonya ile kültürümüze giren rakibi küçümseme alışkanlığı ligde anlaşılan o ki, her takıma pahalıya malolacak. İşte Beşiktaş örneği. Seyirci İstanbul'da zıvanadan çıkınca cezayı ödeyen Beşiktaş oldu. 
   
      
   
</TEXT>
</DOC>
