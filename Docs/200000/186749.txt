<DOC>
<DOCNO> 186749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun11.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta petrol boru hatlarını ABD'li keskin nişancılar koruyacak 
</HEADLINE>
<TEXT>

     Amerikan ordusu, Irak'ın kuzeyinde sabotajlarla zarar gören petrol boru hatlarının güvenliğini keskin nişancı birlikleriyle sağlayacak. 
     Saddam Hüseyin rejiminin devrilmesinden sonra Irak halkının giderek artan memnuniyetsizlikleri ifade etmeye başladığı bir dönemde Amerikan ordusu, dün bir açıklamada bulunarak, ülkenin kuzeyindeki petrol boru hatlarını sabotaj eylemlerine karşı korumak amacıyla 10'ar keskin nişancıdan oluşan 5 ekibin konuşlandırılmasına karar verildiğini bildirdi. 
     Çavuş Brian Stinson, Türkiye ile 500 kilometrelik sınır boyunca ve Suriye yakınlarında bulunan petrol boru hatları çevresinde Tiger Force'un keskin nişancılarının konuşlandırılacağını, 30 dakika içinde havalanma kabiliyetine sahip, 24 saat alarmda kalacak şekilde bir koruma gücünün olacağını belirtti. 
     Stinson, Blackhawk UH-60 tipi helikopterlerde son değişikliklerin yapıldığını ve Tiger Force'un keskin nişancılarının boru hatları boyunca devriye gezmeye başlayabileceğini kaydetti. 
     Kendisi de bir keskin nişancı olan Stinson, keskin nişancıların sivillerin gözünde olumsuz bir imajı olduğunu, ancak amaçlarının her zaman hayat kurtarmak olduğunu belirterek, ''Bu çok zor bir görev, çok sabır ve sebat gerektiriyor'' dedi. 
     50 kalibrelik M-107 silahlarının ve yarı otomatik 308 tüfekleriyle donatılmış Tiger Force'un Irak'ta konuşlandırılması, havacı keskin nişancıların 1960-1970 arasında Çinhindi savaşlarından bu yana ilk kez düzenli orduya dönüşünü de simgeliyor. 
     101. Hava İndirme Tümeni'nin helikopter pilotlarının boru hatları boyunca keskin nişancıları taşımak için özel bir eğitim aldığı belirtiliyor. 
     Yerel aşiretlerin de petrol boru hatlarını korumaya çalıştıkları, ancak başarılarının sınırlı olduğu kaydediliyor. 
     Boru hatlarına yönelik saldırılar ve sabotaj eylemleri, geliriyle ülkenin yeniden yapılandırılmasını sağlayacak petrolün üretim ve ihracatını olumsuz yönde etkiliyor. Giderek sıkıntıya giren bir ekonomi karşısında Iraklılar da memnuniyetsizliklerini dile getirmek amacıyla düzenledikleri protesto gösterilerine dün de devam etti. Başkent Bağdat ve güneydeki Basra'da da halkın mamnuniyetsizliği, düzenlenen protesto gösterileriyle ifade buluyor. 
     
</TEXT>
</DOC>
