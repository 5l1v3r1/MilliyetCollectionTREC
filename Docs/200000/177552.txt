<DOC>
<DOCNO> 177552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Kurumu tehditle işbaşı yaptı 
</HEADLINE>
<TEXT>

   Kurum, Diyarbakır'da ihale iptal edince, raporu hazırlayan üç uzman 'Sizi pişman ederiz' diyerek tehdit edildi. İhale Kurumu Başkanı Akkaynak da 'Zaman zaman tehdit alınıyor' dedi 
      SEÇKİN ÜREY ANKARA 
   
   İhale komisyonları üyelerinin tehdit edilmesinin sıradan olay haline geldiği Türkiye'de ihale uyuşmazlıkları için üst kurul oluşturulunca, tehditler de buraya taşındı. 
   Kamu İhale Kurumu'nun üç uzmanı, Diyarbakır Kayapınar Beldesi Belediyesi'nin açtığı bir ihalenin Kamu İhale Kurulu'nca iptal edilmesi üzerine kendilerini belediye çalışanı olarak tanıtan şahıslarca kurum binasında 'sizi pişman ederiz' sözleriyle tehdit edildi. Kamu İhale Kurumu Başkanı Sener Akkaynak da, iptaller nedeniyle tehdit alabildiklerini belirtti. 
   Tehdit, Kayapınar Belediyesi'nin, 13 Haziran'da sıcak asfalt ihasine çıkması nedeniyle yaşandı. Dört firmanın katıldığı ihaleyi 2.7 trilyon lira ile Güneşyol Asfalt Taahhüt kazandı. Bunun üzerine Remzi Durmaz adındaki vatandaş, 14 Temmuz'da ihalenin usulsüz yapıldığı ve istekli diğer firmanın üzerinde baskı kurulduğu iddiasıyla kuruma şikayette bulundu. 
   
   İş takibi diye başladı 
   İhalenin araştırılması için kurum uzmanları görevlendirildi. Bu sırada belediye çalışanı olduğunu söyleyen üç şahıs, konuya bakan üç uzmanı Ankara'daki kurum binasında ziyaret etmeye ve "karar ne zaman çıkar" diye sormaya başladı. 
   İhale Kurulu 7 Ağustos'ta, ihaleyi usulsüz bularak iptal etti. Karar çıktığı sırada binaya gelerek dosyayı soran şahıslar, ihalenin iptal edildiğini öğrenince tehdide başladı. Uzmanlara "Sizi pişman ederiz, bunun hesabını sorarız" diyen şahıslar üç kişinin bağırması üzerine binadan ayrıldı. 
   Kamu İhale Kurulu Başkanı Akkaynak da dünkü toplantıda, "Zaman zaman ihale iptalleri nedeniyle tehditlerde alabiliyoruz" dedi. Akkaynak, tehditlerin kişiye değil kuruma yönelik olduğunu bildirdi. 
   
   'KİT'lerin kapsam dışına çıkarılması sakınca yaratır'    Kamu İhale Kurumu Başkanı Akkaynak, KİT'lerin kapsam dışı kalmasının Türkiye'nin şartlarına uymadığını söyledi 
   ANKARA Milliyet 
   
   Kamu İhale Kurumu Başkanı Sener Akkaynak, "KİT'leri kapsam dışına çıkarmak yapı itibariyle tamam ama Türkiye şartları için ne kadar doğru Takdiri sizlere bırakıyorum" dedi. Akkaynak, KİT'lerin kapsam dışına çıkarılmasının kurumun gelirlerinde sıkıntı doğuracağını belirtti. 
   Dün basın toplantısı düzenleyen Akkaynak, enerji, telekomünikasyon, su ve ulaştırma sektörlerinde faaliyet gösteren KİT'lerin yasa kapsamı dışına çıkarılmasının AB normlarına göre yapıldığını söyledi. Akkaynak, Kamu İhale Kanunu değişikliğini hazırlayan ekibi ve bakanlığı "AB normlarında bunlar farklı düzenlenmiş. Ancak AB'nin bütününe bakarsanız, bu kurumların hepsi zaten ya özel ya da özelleştirilmiş sektörler" şeklinde bilgilendirdiklerini söyledi. 
   
   Gelir kaybına uğradık 
   Bu sektörlerin Avrupa'da yüzde 90 gibi bir oranda özel sektör olarak çalıştığını belirten Akkaynak, Türkiye'de ise bu sektörlerde faaliyet gösteren şirketlerin yüzde 95'inin kamu şemsiyesi altında olduğunu hatırlattı. 
   KİT'lerin kapsam dışına çıkarılması ve 100 milyar liralık alt sınır getirilmesi nedeniyle kurumun gelirleri açısından bazı sıkıntılar doğacağını söyleyen Akkaynak, "Maaş ödememe gibi bir duruma gelmedik. Ancak gelirlerle ilgili bazı düzenlemelerden önemli ölçüde etkileneceğiz. Bugüne kadar yapılamayan, ancak başlayan bazı büyük ihalelerden gelir bekliyoruz" dedi. 
   
   
</TEXT>
</DOC>
