<DOC>
<DOCNO> 181908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko07.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ekmeğine, Japonya'dan talep var... 
</HEADLINE>
<TEXT>

     Trabzon Fırıncılar Odası Başkanı Yahya Baş, Japonya'dan bir heyetin kente gelerek, Trabzon ekmeğini araştırdığını söyledi. 
     Baş, Trabzon ekmeğinin, Türkiye'deki diğer ekmeklerden çok farklı olduğunu belirterek, her hangi bir katkı maddesinin bulunmamasının ekmeğin en büyük özelliği lduğnu kaydetti. 
     Ekmeğin tamamen özel fırınlarda üretildiğini ifade eden Baş, şöyle dedi 
     ''Fırınlarımız yörede, ''kara taş'' olarak bilinen taşlarla içi kaplanıyor ve odun yakılarak ekmek pişiriliyor. Böylelikle ekmeğin lezzeti daha çok artıyor. Bir ekmek ortalama 5 gün boyunca bayatlamadan durabiliyor. Trabzon'un Vakfıkebir İlçesi haricinde Türkiye'nin başka hiçbir yerinde bu ekmekten yok. Bu ilçemizde üretilen ekmekler, 5 kiloya hatta daha üzerine de çıkabiliyor. Ayrıca göze hoş gelsin diye 1-1,5 metre uzunluğunda da üretiliyor.'' 
     
     JAPONYA'YA EKMEK 

     Trabzon ekmeğine Türkiye'den olduğu kadar yabancı ülkelerden de büyük talep geldiğini bildiren Baş, şunları söyledi 
     ''Geçtiğimiz aylarda, Japonya'dan bir heyet Trabzon'a gelerek, bir hafta süreyle Trabzon ekmeğini araştırdı. Heyet, fırınları gezerek, ekmek ustalarından bilgi aldı. Heyete çok sayıda ekmek verdik, ekmekleri ülkelerine götürdüler. 
     Altyapı oluşturduktan sonra, ülkelerinde ekmek pişirmemizi istediler. Bize, 'vergi almayacaklarını, 10 yıl süreyle iş imkanı sunabileceklerini' belirttiler. Bazı konularda endişelerimiz var, bunları giderdikten sonra görüşümüzü bildireceğiz.'' Baş, Türkiye'nin Trabzon ekmeğini daha çok tanıtım yapması gerektiğini vurguladı. 
     
</TEXT>
</DOC>
