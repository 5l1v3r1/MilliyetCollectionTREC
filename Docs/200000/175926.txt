<DOC>
<DOCNO> 175926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko19.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Megan II Sedan'ın satış fiyatları belirlendi... 
</HEADLINE>
<TEXT>

     Renault'un sadece Bursa'daki OYAK Renault Otomobil Fabrikası'nda üreterek 75 ülkeye ihraç edeceği Megan II Sedan, Eylül ayından itibaren 29.2-46.2 milyar lira arasında değişen anahtar teslim fiyatlarla satılacak. 
     Renault Mais'ten yapılan açıklamaya göre, Megane II Sedan, 29 milyar 171 milyon liradan başlayan anahtar teslim fiyatlar ile Eylül ayı başında Avrupa'dan önce, Türkiye pazarına sunulacak. 
     Megane II Sedan ürün gamı ve fiyat seviyesinin Megane II Hatchback modeli ile son derece benzer olması, tüketici açısından avantaj oluştururken, Megane'ın daha geniş kitlelere ulaşmasını sağlayacak. 
     Dünya ülkeleri arasında sadece Türkiye'de organize edilen ön lansman sonrasında Megane II Sedan, 29 milyar 171 milyon lira ile 46 milyar 237 milyon lira arasında değişen anahtar teslim fiyatlarla satışa sunulacak. 
     2003 İstanbul Auto Show Fuarı'nda dünya prömiyeri yapılan Megane II Sedan, bir süredir Türkiye genelinde 110'dan fazla Renault satış noktasında özel animasyon eşliğinde sergileniyor. Böylece Megane II Sedan'ı dünyada ilk kez Türk tüketicisinin görmesi, keşfetmesi ve açıklanan fiyatlar ile de kolayca sipariş verebilmesi amaçlanıyor. 
     
</TEXT>
</DOC>
