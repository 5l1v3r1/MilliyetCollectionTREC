<DOC>
<DOCNO> 178999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur06.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okulların yoksul öğrenci kontenjanı 3 bin 800... 
</HEADLINE>
<TEXT>

     Yoksul öğrencileri Milli Eğitim Bakanlığı'nın MEB desteği olmadan ücretsiz okutacaklarını açıklayan özel okullar, bugüne kadar bakanlığa 3 bin 800 kişilik kontenjan bildirdiler. 
     Ücretsiz öğrenci okutmak isteyen her özel okul, belirlediği kontenjanı birer taahhütnameyle MEB'e bildiriyor. MEB Özel Öğretim Kurumları Genel Müdürlüğü'ne bugüne kadar özel okullardan toplam 3 bin 800 öğrencilik kontenjan iletildiği öğrenildi. 
     Yetkililer, özel okulların kaçar öğrenciyi ücretsiz okutabileceklerine ilişkin rakamları MEB'e iletme süresinin sınavın yapılacağı 7 Eylül 2003 tarihi olarak belirlendiğini ifade ettiler. 
     Özel okul dernekleri, yoksul öğrencilerin özel okullarda MEB'in para desteğiyle okutulmasını öngören yasa maddesini Cumhurbaşkanı Ahmet Necdet Sezer'in TBMM'ye iade etmesinin ardından, bakanlığa başvurmuşlar, öğrencileri ücretsiz olarak okutmak istediklerini belirterek bunun için sınav yapılması talebinde bulunmuşlardı. 
     MEB de bunun üzerine özel okullarda okutulacak öğrencilerin belirlenmesi amacıyla 7 Eylül 2003 tarihinde sınav yapılmasını kararlaştırmıştı. 
     
</TEXT>
</DOC>
