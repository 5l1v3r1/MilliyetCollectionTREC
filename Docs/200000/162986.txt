<DOC>
<DOCNO> 162986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo20.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı Çağdaş Denizlispor'da... 
</HEADLINE>
<TEXT>

     Dış transferde hareketlenen Denizlispor, Soleymanou ve Ali Akdeniz'den sonra, Altay'ın stoperi Çağdaş'ı da renklerine bağladı. 
     Altay'ın altyapısından yetişen ve 2 sezondur siyah-beyazlı takımın formasını giyen Çağdaş, uzun süren görüşmelerin sonunda kendisini Denizlisporlu yapan imzayı attı. Ön sözleşmeyi imzalayan Çağdaş ile 2 yıllık anlaşma yapıldığı açıklandı. 
     Denizlispor Başkanı Mustafa Baysal, Giray Bulak'ın verdiği liste doğrultusunda transfer çalışmalarının devam ettiğini, Çağdaş'ın da bu futbolculardan birisi olduğunu söyledi. Baysal, ''Çağdaş bizi çok uğraştırdı. Ama sonunda Denizlispor'u tercih etti. Büyük bir camiaya geldi, hayırlı uğurlu olsun'' dedi. 
     Çok sayıda takımdan transfer teklifi almasına karşın Denizlispor'u tercih ettiğini belirten Çağdaş da, şöyle konuştu 
     ''Hedefleri olan bir futbolcuyum. Hedeflerimi de Denizlispor'da gerçekleştireceğime inandığım için burayı tercih ettim. Çünkü daha önce Denizlispor'dan birçok futbolcu 3 büyüklere transfer oldu. Ben de bunlardan birisi olmak istiyorum.'' İmza töreni sonrası gazetecilerin sorularını yanıtlayan Baysal, Ali Akdeniz'in transfer edilmesiyle Malatyasporlu Timuçin'den vazgeçtiklerini söyledi. 
     ''Çağdaş'ın transferiyle Servet'in satışına vize mi verildi '' şeklindeki bir soruyu da yanıtlayan Baysal, ''Her şey olabilir. Biz 3 büyükler ve yurtdışından gelecek tekliflere açığız. Biz transferde hem kulübün, hem futbolcumuzun çıkarlarını düşünürüz'' diye konuştu. 
     
</TEXT>
</DOC>
