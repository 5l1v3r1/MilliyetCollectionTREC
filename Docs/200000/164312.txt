<DOC>
<DOCNO> 164312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/akyol.html </URL>
<DATE> 2003/06/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bölücülüğü serbest bırakmak 
</HEADLINE>
<TEXT>

     1930'larda, hatta 1980'lerde bile değiliz. Artık çağımızda şiddet içermeyen fikirleri, simgeleri, renkleri yasaklamak o ülkeye kolaylık değil, zorluklar getiriyor. Yasaklanan fikri de körüklüyor üstelik 
     Şimdi, fikir serbest bırakılırken, "terör" tarifi de değişiyor. Artık "cebir ve şiddet" olmadıkça, "manevi baskı" gibi muğlak ifadelerle terör suçlaması yapılamayacak. 
     "Uyanık bekçiler" farkında değil Mesela Fethullah Gülen hakkında "terör örgütü" diye düzmece iddianameler yazdırılamayacak artık 
     Dahası, Türkiye'nin tek ciddi sorunu olan etnik mesele konusunda, bölücü fikirler serbest olacak 
     
     TÜRKİYE yeni bir döneme giriyor. Artık "görüldüğü yerde ezilmeli" anlayışıyla bir yere varmak mümkün değil. Bütünlüğümüzü ve kamu düzenini çağa aykırı yasaklarla değil, "başka" usullerle nasıl koruyacağımızı düşünmek gerekiyor. 
     Öte yandan, Kürt vatandaşlarımız da artık "Türk sömürgeciliği bizi geri bıraktı, kendi devletimizi kuralım" gibi lafları serbestçe okuyacak, dinleyecek ve ölçüp biçecek 
     Bunlar eskiden "gizliliğin" büyüleyici etkisiyle yazılıp söyleniyor, adeta psikolojik bir efsaneye dönüşüyordu. 
     Şimdi Hakkari'deki baba İzmir'deki oğlundan, Diyarbakır'daki esnaf Kemer'deki yazlığından, İstanbul'da evlenmiş kızından nasıl kopacağını daha somut ölçüp biçecek. 
     Zaten Kürt vatandaşlarımızın büyük çoğunluğu bu fantezilere itibar etmiyor. Kürtlerimizin oranı ne kadar, HADEP ne kadar oy alıyor Kaldı ki, HADEP daha geniş bir kitleden oy almak için "Türkiye partisiyiz, bölünmeye karşıyız" deme ihtiyacını duymuyor mu 
     
     EKONOMİK ve sosyal entegrasyon Türkiye'yi bir başka açıdan daha sağlam bütünleştiriyor. Artık bu "bölgeler arası gelişme farkı, gelişme dinamikleri, iç göç, ticarileşme, yatay ve dikey hareketlilik, sosyal entegrasyon" gibi kavramları çok iyi anlamamız gerekiyor. 
     Bu dinamikleri gören Kürt aydınları var elbette... Şoven etnik milliyetçilerin "Türk sömürgeciliği" iddiasına karşı, sosyalist kökenli Kürt aydını Tarık Ziya Ekinci, mesela, diyor ki 
     "Kimi Kürt aydınları, Kürt sorununun bir sömürge sorunu olduğu düşüncesini geliştirmişlerdir. Bu düşünce halka inmemiş olmakla birlikte Kürt aydınları arasında yaygındır ve tarihsel ve sosyolojik açıdan bir yanılgıdır..." Vatandaşlık Açısından Kürt Sorunu ve Bir Çözüm Önerisi, sf. 255 - 257 
     Ekonomik ve sosyal gelişme Türkiye'nin bölgelerini, Bask'ta olduğu gibi ayırmıyor, iç içe geçiriyor, birbirine bağlıyor Artan sosyal ilişkiler ortak dil olarak Türkçenin kullanım alanını genişletiyor. 
     Bu entegrasyon süreci güçlenirken, Kürt vatandaşlarımızdaki mağduriyet duygusunu gidermek için kimliklere saygı açılımları da önem kazanıyor. 
     Türkiye "milletleşme" sürecimizde yeni bir aşamaya girmiş bulunuyor karmaşık, sancılı, uzun süreli, yönü doğru bir aşama... 
     
     

</TEXT>
</DOC>
