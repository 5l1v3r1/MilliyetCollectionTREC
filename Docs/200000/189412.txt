<DOC>
<DOCNO> 189412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/eko08.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük yatırımcıdan Ciner'e çağrı davası 
</HEADLINE>
<TEXT>

   EKONOMİ SERVİSİ 
   
   Hisse sahibi Mahmut Yücepur, Sabah Yayıncılık'ın imtiyazlı hisselerini alınca çağrı zorunluluğunu yerine getirmedikleri için zarara uğradığı gerekçesiyle Turgay Ciner, Erhan Aygün, MTM Haber Yatırım, Penyelüks Tekstil, Park Savunma ve Park Marina'ya dava açtı. 
   Yücepur'un avukatı Ayhan Tokat'ın İstanbul 5. Asliye Ticaret Mahkemesi'ne sunduğu dava dilekçesinde SPK'nın, Sabah Yayıncılık'ın imtiyazlı hisselerin 20 Ekim 2000'de alan davalılara küçük yatırımcılara ait hisseleri adedi 3 bin 250 liradan aşağı olmamak üzere çağrı yoluyla satın alması için ihtarda bulunduğu belirtildi. Yücepur'un Sabah Yayıncılık'ın 14 milyon adet hissesine sahip olduğunun belirtildiği dilekçede, şimdilik 300 bin adet hissenin adedi en az 3 bin 250 liraya davalılar adına tescili ve bedelinin tahsili için dava açıldığı kaydedildi. Dilekçede bu hisselerin bedeli olan 975 milyon liranın 20 Ekim 2000'den itibaren en yüksek banka mevduat faiz oranında işleyecek faizi ile davalılardan tahsili talep edildi. 
   
   
</TEXT>
</DOC>
