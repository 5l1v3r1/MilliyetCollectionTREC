<DOC>
<DOCNO> 199249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko08.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı hamsiyi sevdi... 
</HEADLINE>
<TEXT>

     Samsun ve Sinop'ta kurulu tesislerde işlenen yüzlerce ton şoklanmış hamsi, Avrupa'nın çeşitli ülkelerine ihraç ediliyor. 
     Edinilen bilgiye göre, yıllar önce küçük partiler halinde başlayan Avrupa'ya hamsi ihracatı, aradan geçen süre içinde gelen talepler sonrasında önemli ölçüde artış gösterdi. Halen 1'er kiloluk paketler halinde kilosu ortalama 1 Eurodan ihraç edilen şoklanmış hamsiler, başta Almanya ve Hollanda olmak üzere Avrupa'nın çeşitli ülkelerinden yoğun talep görüyor. 
     Samsun'un Kirazlık yöresinde faaliyet gösteren Bayramoğlu Balıkçılık yetkilisi Ahmet Bayramoğlu, A.A muhabirine yaptığı açıklamada, hamsi sezonunun yaklaşık 3 ay sürdüğünü belirterek, sezon süresince yaklaşık 300 ton dolayında hamsi ihraç ettiklerini bildirdi. 
     AB standartlarında üretim yaptıklarını anlatan Bayramoğlu, ''Bizim için önemli olan kalitedir. Zor bir sektörde çalışıyoruz. Şartlar her an değişebiliyor. Bu nedenle fiyattan çok kaliteyi düşünüyoruz'' dedi. 
     Sinop'un Dikmen İlçesi'nde kurulu Can Kardeşler Firması Müdürü Hasan Arat da halen 250 tonluk siparişleri bulunduğunu, bunun sezon sonuna kadar 400 tonu aşmasını beklediklerini söyledi. 
     Bu yıl ki hamsi sezonunun beklentilerini karşıladığını kaydeden Arat, eksi 35 derece de şoklanan hamsilerin önceki yıllara oranla iri olmasının da ihracat için avantaj olduğunu ifade etti. 
     
</TEXT>
</DOC>
