<DOC>
<DOCNO> 186640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur06.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Koyun gözü" sadece söylenti.. 
</HEADLINE>
<TEXT>

     Türk toplumunda birçok kişinin, insanlara koyundan çıkarılan gözün protez olarak takılabildiğine inandığı, ancak böyle bir uygulamanın bilimsel açıdan mümkün olmadığı bildirildi. 
     Selçuk Üniversitesi Meram Tıp Fakültesi Göz Hastalıkları Anabilim Dalı Öğretim Üyesi Doç. Dr. Ahmet Özkağnıcı, bazı tıp konularında halk arasında yayılan gerçek dışı fikirlerin zamanla doğru olarak kabul edildiğini, birçok kişinin de bu yanlış bilgilere inandığını söyledi. 
     Bazı insanların bir gözünün, renk ya da fiziki büyüklük bakımından diğerinden farklı olabileceğini belirten Doç. Dr. Özkağnıcı, ''Son derece normal olan bu durum halk arasında farklı şekillerde algılanıp, bazı yakıştırmalarla gerçekmiş gibi anlatılabiliyor'' dedi. 
     İnsana koyun gözü takılmasıyla ilgili söylentinin, yanlış algılamaların zaman içinde gerçekmiş gibi söylenmeye başlamasıyla ortaya çıkmış olabileceğini vurgulayan Doç. Dr. Özkağnıcı, şunları kaydetti 
     ''Bu yanlış bilgi halk arasında oldukça yaygın, ancak böyle bir uygulamanın bilimsel hiçbir gerçekliği yok. Dünya üzerinde bugüne kadar, koyun gözünün insanda protez olarak kullanılması amacıyla yapılabilen bir nakil yok. Göz gelişimi bozukluğu olan ya da gözünü trafik kazası gibi dış etkenlerle kaybetmiş olan hastalara halen, göz şeklinde özel olarak üretilmiş protezler takılmaktadır. Bu protezler ise normal bir göz gibi görmeye değil, estetik olarak daha güzel bir görüntü oluşmasına yardımcı olur.'' 
     
</TEXT>
</DOC>
