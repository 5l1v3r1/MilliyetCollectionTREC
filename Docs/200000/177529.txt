<DOC>
<DOCNO> 177529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur38.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bekarlık zina mı " tartışmasına Diyanet'ten yanıt... 
</HEADLINE>
<TEXT>

     Diyanet İşleri Başkanı Ali Bardakoğlu, bir Diyanet mensubunun görüşünün kuruma, hatta İslam'a mal edilmesinin Diyanet'in yıpratılması amacına hizmet edeceğini söyledi. 
     Bardakoğlu, ''Bekarlık Zina mı '' başlığı ile basında yer alan habere ilişkin yazılı açıklama yaptı. 
     Diyanet Avrupa Dergisi'nde yayımlanan bir yazının medyaya yansıma biçiminden duyduğu rahatsızlığı dile getiren Bardakoğlu, ''Dini, Hukuki ve Sosyal Boyutlarıyla Aile ve Evlilik'' başlıklı makalenin basında ''hafifmeşrep istihzalara'' malzeme yapıldığını ifade etti. 
     Bardakoğlu, şunları kaydetti 
     ''Diyanet İşleri Başkanlığı'nın, bekarlıkla zinakarlığı eşdeğer gördüğü, yani bütün bekarları zina ile itham ettiği şeklinde bilgi verildi. Bu bilgi doğru bilgi değildir ve bu haber yalan haberdir. Haber yalandır çünkü haber konusu yapılan yazı Diyanet İşleri Başkanlığı'nın bir açıklaması değil, bağımsız bir bilim adamının makalesidir. Ve üzülerek ifade etmek durumundayım ki, kişisel bir beyanı önce çarpıtıp sonra da bir kuruma izafe etmek, iyi niyetle açıklanamaz. Bu tür yazıların Diyanet kurumunu yıpratmak için bir fırsat bilinmesi de hoş görülebilir bir tutum değildir.'' Diyanet'in başta gelen görevlerinden birinin toplumu din konusunda bilgilendirmek olduğuna dikkati çeken Ali Bardakoğlu, ''Diyanet İşleri Başkanlığı adına açıklama yapma selahiyeti yalnızca Başkan'a aittir. Başkanlık adına yapılan açıklamalar dahi ilmi konularda bir mutlaklık taşımaz'' dedi. 
     Bardakoğlu, İslam tarihi boyunca ilmi düşünce farklılıklarının zenginlik olarak algılandığını belirterek, bir Diyanet mensubunun görüşünün 86 bin personeli bulunan bir kuruma, hatta İslam'a mal edilmesinin Diyanet İşleri Başkanlığı'nın yıpratılması amacına hizmet edeceğini kaydetti. 
     
</TEXT>
</DOC>
