<DOC>
<DOCNO> 178916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun12.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en muhteşem otelleri... 
</HEADLINE>
<TEXT>

     Amerikan Forbes dergisi, dünyanın muhteşem otellerini belirledi. 
     Tarihi özelliklerinin yanı sıra mükemmel dekorlara sahip bulunan, ayrıca ünlü ve zenginlerin uğrak yeri olan otellerin ilginç hikayeleri de bulunuyor. Bu oteller ve ilgi çekici özellikleri şöyle 
     -Brezilya'nın Rio de Janeiro kentindeki ''Copa Cabana Palace'' 225 odası bulunan ve 1923'te yapılan otelin ünlü müşterileri arasında Orson Welles ve Nelson Rockefeller bulunuyor. Belçika Kralı I. Albert, daha sonra İngiltere Kralı olan Galler Prensi 8. Edward da otelde kalanlar arasında. Otelde oda fiyatları 305 dolar. 
     -Paris'in ünlü Vendome meydanındaki ''Hotel Ritz'' 1898'de inşa edilen otelin 107 odası var. Açıldığı günden beri aristokrat, milyonerler ve maceraperestlerin gözdesi olan otel, aynı zamanda dünyanın en pahalı otellerinden biri. Ünlü romancı Ernest Hemingway, otel hakkındaki düşüncelerini, ''Öldükten sonra cenneti düşlediğimde, aklıma hep Paris Ritz oteli geliyor'' diye belirtmişti. Otelde oda fiyatları 640 dolar. 
     -Berlin'deki ''The Adlon'' oteli 256 odası bulunan ve 1907 yılında yapılan otel, İkinci Dünya Savaşı'nın en ünlü mekanlarından biriydi. 1 milyon şişe şarabın bulunduğu mahzeniyle ünlenen otel, 1945 yılında Berlin düşünce, kentin komünist bölgesinde kaldı ve kısmen yandı. Bugün Kempinski grubu tarafından işletilen otelde oda fiyatları 348 dolar. 
     -Londra'daki ''Claridge's'' oteli 1898 yılında hizmete giren 197 odalı otel, kentin Mayfair semtinde bulunuyor. Otel, özellikle ünlüler, zenginler ve kraliyet ailesi mensuplarının uğrak yeri olarak şöhret yaptı. Geniş ve rahat süitleri, Londra'da uzun süre kalmayı planlayan kraliyet aileleri tarafından tercih ediliyor. Bunlar arasında 1941 yılında ülkesinden sürgün edilen Yugoslavya Kralı Peter de bulunuyor. İngiltere Başbakanı Winston Churchill, daha sonra kralın kaldığı süiti Yugoslav toprağı ilan etmişti. Otelin art-deco stili, bugün otelin sahibi olan Savoy grubu tarafından Viktorya stiliyle değiştirilmiş bulunuyor. Otelde oda fiyatları 330 dolardan başlıyor. 
     -Roma'daki ''Grand Hotel'' 200 odalı otel, 1860 yılında inşa edildi. Dolce Vita döneminin en gözde oteli olan Grand Hotel, halen St. Regis grubu tarafından işletiliyor. Via Vittorio Emmanuel caddesi üzerindeki otelin kaldırım kahveleri, halen Roma'nın en ilgi çekici yerlerinden biri. Otelde oda fiyatları 359 dolar. 
     -Venedik'teki ''Il Palazzo'' oteli Venedik'te ünlü Canale Grande'ye Büyük Kanal bakan 18. yüzyıl yapımı bir sarayın otel haline dönüştürülmesiyle ortaya çıkan otelin 214 odası bulunuyor. Otelin her odasında ünlü Venedik camından avizeler ve ipek kaplı antika mobilyalar var. Otelde oda fiyatları 122 dolar. 
     -Monte Carlo'daki ''Hotel de Paris'' 197 odalı otel, 1864'te inşa edildi. Otel, ''Belle Epoque'' olarak adlandırılan dönemin mükemmel örneklerinden biri kabul ediliyor. Ünlü Monte Carlo gazinosunun hemen yakınındaki otel, aynı zamanda şarap mahzeniyle de ünlü. Oda fiyatları 380 dolar civarında. 
     -Portekiz'in Madeira adasındaki ''Reid's Palace'' oteli 130 odası bulunan otel, 1891'de yapıldı. Otelde kalan ünlüler arasında, İngiltere Başbakanı Winston Churchill ve Bernard Shaw bulunuyor. Golf sahalarıyla da tanınan otelde fiyatlar 390 dolar. 
     -Moskova'daki ''National Hotel'' 221 odalı otel, 1903 yılında ''art-nouveau'' stilinde inşa edildi. Kremlin, Kızıl Meydan ve St. Basil katedraline bakan otelin 107 numaralı odası ünlü bir kişiyi konuk etti. Sovyet devriminin lideri Vladimir Lenin, Kremlin'e taşınmadan önce uzun süre burada kaldı. Her odasında 15. Louis ve çarlık döneminden kalma antika mobilyalar bulunan otelde, oda fiyatları 200 dolardan başlıyor. 
     -Los Angeles'taki ''The Regent Beverly Wilshire'' oteli 395 odası bulunan 1928 yapımı otel, başrollerini Richard Gere ile Julia Roberts'ın paylaştığı ''Pretty Woman'' filminin çekildiği yer olarak hatırlanıyor. 
     -New York'taki ''The Plaza'' oteli 896 odası bulunan otel, 1907 yılında inşa edildi. Central Park'a bakan otel, New York'un nirengi noktalarından biri kabul ediliyor. Catherine Zeta Jones ile Michael Douglas'ın düğünleri de bu otelde yapıldı. 
     
</TEXT>
</DOC>
