<DOC>
<DOCNO> 161016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko39.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Aktaş 10 yıl sonra bile AB'ye gireceğimize ihtimal vermiyorum 
</HEADLINE>
<TEXT>

     Emekli Prof. Dr. Nuri Akkaş, Türkiye'nin 10 yıl sonra bile Avrupa Birliği'ne AB gireceğine ihtimal vermediğini savundu. 
     Edirne Ticaret ve Sanayi Odası'nda düzenlenen ''AB 6. Çerçeve Programı'nın KOBİ'lere sunduğu imkanlar'' konulu seminerde konuşan Prof. Dr. Nuri Akkaş, AB'nin, ABD ve Japonya karşısında rekabet gücünün zayıf olduğunu, ekonomik açıdan kaynaklanan bu zayıflığın diğer alanlarda da kendini gösterdiğini kaydetti. 
     AB'nin, yeni eylem planında araştırma yatırımlarını artırmaya yönelik çalıştığını ifade eden Prof. Dr. Akkaş, şöyle konuştu 
     ''Ancak AR-GE yatırımları Avrupa dışında ABD ve Çin'de daha hızlı artıyor. AB'nin bu alanda yeni rakibi Çin'dir. Çünkü Çin'de her yıl 5 bin çok iyi eğitim görmüş mühendis yetişiyor. AB bu konuda Çin'den bile çekiniyor. Bizim gözümüzde büyüttüğümüz AB Ben ABD'den ve Japonya'dan geriyim diye bunu kabul ediyor. Ayrıca bu durumun telaşına giriyor.'' AB'nin, askeri, ekonomik alandaki gücünde Türkiye'ye yer vermediğini anlatan Prof. Dr. Akkaş, ''AB, bilim ve teknoloji alanında bizim de yer aldığımız Avrupa koordinasyonu kurmaya çalışıyor. Ancak ben Türkiye'nin 10 yıl sonra bile Avrupa Birliği'ne gireceğine ihtimal vermiyorum'' görüşünü dile getirdi. 
     Prof. Dr. Akkaş, bilimsel ve teknolojik alanda Türkiye'nin de tamamen 6. Çerçeve Programı içinde olduğunu söyledi. 
     ETSO Başkanı Bülent Alamut da Balkan ülkelerinde yaklaşık 200 milyar dolarlık bir ticari kapasitesi bulunduğu belirterek, Türkiye'nin bu kapasiteden sadece yüzde 8-9 oranında pay aldığını kaydetti. 
     Edirne'nin Türkiye çapında krizden çıkışta önemli rol oynayan, birçok ilde sanayileşmenin temeli olan KOBİ'leşmeden ve KOBİ kredilerinden hemen hemen hiç yararlanamadığını dile getiren Alamut, ''Bırakın düşük oranlı KOBİ kredisini, yüksek oranlı KOBİ kredisini bile göremedik'' dedi. 
     Alamut, yatırım olmadan, ekonomik kalkınma ve refahın olamayacağına işaret etti. 
     
</TEXT>
</DOC>
