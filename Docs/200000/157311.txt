<DOC>
<DOCNO> 157311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo15.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
A1'de pole pozisyonu Schumacher'in... 
</HEADLINE>
<TEXT>

     Otomobil sporlarında Formula 1 Dünya Şampiyonası'nda, sezonun 6. yarışı olan Avusturya Grand Prix'sinde ''pole pozisyonu'', Ferrari'nin Alman sürücüsü Michael Schumacher kazandı. 
     Spilberg A1 Ring Pisti'nde 4 bin 326 metre mesafeli parkurda bugün yapılan sıralama turlarında, 5 dünya şampiyonluğu bulunan Ferrari ekibinin Alman sürücüsü Michael Schumacher, saatte ortalama 225.214 kilometrelik hızıyla ve 1.09.150'lik derecesiyle ilk sırada yer aldı. Kariyerinde 54., bu sezon da 4. ''pole pozisyonu''nu elde eden genel klasman ikincisi Schumacher, yarınki yarışta ilk sırada start alacak. 
     Sıralama turlarında ikinciliği, genel klasmanda 32 puanla liderliğini sürdüren McLaren-Mercedes'in Finli sürücüsü Kimi Raikkonen, 1.09.189'luk dereceyle alırken, üçüncülük ise 1.09.391 ile genel klasman yedincisi Williams-BMW ekibinin Kolombiyalı sürücüsü Juan Pablo Montoya'nın oldu. 
     Bugünkü mücadelede dördüncülüğü, 1.09.725'lik dereceyle Sauber-Petronas'ın Alman sürücüsü Nick Heidfeld, beşinciliği de 1.09.784 ile genel klasman dördüncüsü Ferrari'nin Brezilyalı sürücüsü Rubens Barrichello elde etti. 
     Formula 1'de sezonun 7. yarışı olan Avusturya Grand Prix'si, yarın TSİ 15.00'de başlayacak. 
     
</TEXT>
</DOC>
