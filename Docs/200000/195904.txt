<DOC>
<DOCNO> 195904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko03.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sanatçılı" tatil faturası kabarık 
</HEADLINE>
<TEXT>

     Ramazan Bayramında çok yıldızlı turistik tesislerde sahneye çıkacak ünlü sanatçıları izlemek isteyenlerin, milyarları gözden çıkarması gerekiyor. 
     Bayram tatilinde ucuz fiyatlarla yurtdışı gezileri düzenleyen firmaların aksine, yurtiçindeki turistik tesisler, Ramazan süresince sahneye çıkmayan Hülya Avşar, Sibel Can, Gülben Ergen, Coşkun Sabah, Ebru Gündeş, Emel Sayın gibi sanatçıları konuk ederek yerli turisti çekmeye çalışıyor. 
     Akdeniz ve Ege başta olmak üzere çeşitli turistlik bölgelerdeki otellerde Şeker Bayramı'nda sahne alacak olan ünlü sanatçıları izlemek isteyen 4 kişilik bir ailenin çocuklar 6 yaşından büyük olursa ortalama olarak 2.5 milyar ile 6.5 milyar lirayı gözden çıkarması gerekiyor. 
     Bayram galasında sahne alacak ünlü sanatçılar, ortalama 30-50 bin dolar arasında ücret alacaklar. 
     Ünlü sanatçıları Bayramda sahneye çıkaran otel temsilcileri, sanatçıların otellerin doluluk oranını önemli ölçüde etkilediğini, fakat bu durumun fiyatları da önemli ölçüde etkilediğini vurguladılar. 
     
     FİYATLARI SANATÇILAR YÜKSELTİYOR 
     Fiyatları ''her şey dahil'' sisteme göre belirledikleri için fiyatların biraz yüksek olduğunu belirten Xanadu Otel yetkilileri, 199, 299, 399 dolar gibi fiyatlarla gazetelerde ilanları yer alan yurtdışı turların ise sadece oda kahvaltı olduğunu kaydettiler. 
     Xanadu Otel yetkilileri, sanatçı çıkarmanın da maliyetleri yaklaşık olarak ikiye katladığını söylediler. 
     Venezia Otel Yurtiçi Satış Temsilcisi Mine Çakmak ise 9 günlük bayram tatili süresince müşterilere 5 yıldızlı otelde ''ultra her şey dahil'' sistemiyle mükemmel bir hizmet sunmayı hedeflediklerini söyledi. 
     Otel programı çerçevesinde bayramda sanatçılardan Nilüfer ve Emel Sayın'ın sahne alacağını belirten Çakmak, otelin doluluk oranının beklenenden iyi olduğunu ve programın gerek acentalar gerekse müşteriler tarafından benimsendiğini ifade etti. 
     En az 3 gecelik en çok 7 gecelik paketler halinde hizmet verdiklerini ve fiyatların 750 milyon lira ile 1 milyar 375 milyon lira arasında değiştiğini belirten Çakmak, fiyatlara sanatçıların programlarının ve otelin düzenlediği çeşitli eğlence ile animasyonların da dahil olduğunu kaydetti. 
     Şeker Bayramı süresine kadar günlük fiyatlarının kişi başına 160 milyon lira olduğuna işaret eden Çakmak, sanatçı masraflarının maliyeti arttırıcı faktör olduğunu söyledi. 
     Yurtdışı turlarla rekabet halinde olmadıklarını da dile getiren Çakmak, şunları kaydetti 
     ''Yurtdışı turlarının bazıları çok ucuz gibi gözüküyor. Ancak burada bir yanılgı var. Söz konusu turlar yarım pansiyondan oluşuyor ve içinde bir çok ekstrası bulunuyor. Bizim programımızda ise aklınıza gelebilecek her şeyin dahil olması ile sabit bir fiyat ödeniyor. Aslında hesap edildiğinde yurtdışı turların masrafları bizim fiyatlarımızın çok üstünde seyrediyor.'' Cornella De Luxe Resort Otel Satış temsilcisi Banu Dak da bayram programında Gülben Ergen'i konuk ettiklerini belirtirken, otelin doluluk oranının yüzde 99-100'e ulaştığını söyledi. 
     Talepten memnun olduklarını ifade eden Dak, bayramda müşterileri ünlü sanatçılarla eğlendirmenin otele prestij kazandırdığını kaydetti. 
     
     HANGİ OTEL KAÇ LİRA 
     Antalya'nın Aksu İlçesi'ndeki World Of Wonders Kremlin Palace'ta bayram tatilini geçirmek isteyenler 5 gün 4 gecelik için kişi başı 700 milyon lira, 8 gün 7 gece için 820 milyon lira ödeyecekler. Otel'de konaklayanlar tatil süresince çeşitli günlerde sahne alacak olan Hülya Avşar, Nüknet Duru ve Cenk Eren, Davut Güloğlu ve Dance Of Karadeniz dans grubunu izleyebilecekler. 
     Yine Antalya'da bulunan Titanic Bech Resort Otel'de Hande Yener, Ebru Gündeş ve Seda Sayan dinleyerek tatil yapmak isteyenler 5 gece 6 günlük paket program için kişi başı 990 milyon lira ödeyecekler. 
     Antalya Belek'te bulunan Venezia'da tatil yapmak isteyenler 3 gecelik paket için kişi başı 750 milyon lira 7 gecelik paket için de 1 milyar 375 milyon lira gözden çıkaracaklar. Otel'de 25 Kasım tarihinde Nilüfer, 26 Kasım tarihinde de Emel Sayın sahne alacak. 
     Bunların dışında Antalya Belek'te bulunan Cornelia De Luxe Resort'te Gülben Ergen, Antalya Kemer'de bulunan Club Nobilis'te Leman Sam, Sheraton Çeşme Hotel'de Petek Dinçöz, Bolu Koru Hotel ve Bursa Almira Hotel'de Coşkun Sabah sahne alacak. 
     
</TEXT>
</DOC>
