<DOC>
<DOCNO> 177296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur38.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kına gecesi" düzenleyen öğretmene İstanbul tayini... 
</HEADLINE>
<TEXT>

     Çanakkale Merkez İlköğretim Okulu'nda düzenlenen kına gecesi ile ilgili yargı süreci başlatıldı ve geceyi düzenleyen öğretmen Esat Kaçar, İstanbul'a tayin edildi. 
     Milli Eğitim Bakanı Hüseyin Çelik, CHP Çanakkale Milletvekili İsmail Özay'ın ''kına gecesi'' ile ilgili soru önergesine verdiği yanıtta, Valilik tarafından görevlendirilen müfettişlerin yaptıkları soruşturma sonucunda öğretmen Kaçar'ın İstanbul Valiliği emrine atandığını bildirdi. 
     Çelik yanıtında, Anayasa'nın ''Herkes, dil, ırk, renk, cinsiyet, siyasi düşünce, felsefi inanç, din, mezhep ve benzeri sebeplerle ayırım gözetilmeksizin kanun önünde eşittir. Hiçbir kişiye, aileye, zümreye ve sınıfa imtiyaz tanınamaz. Devlet organları ve idare makamları bütün işlemlerinde kanun önünde eşitlik ilkesine uygun olarak hareket etmek zorundadır'' şeklindeki 10. maddesini de anımsattı. Bakanlığın işlemlerinde başta bu madde olmak üzere bütün yasa hükümlerine uygunluk konusunda gerekli hassasiyetin gösterildiğini belirten Bakan Çelik, personelden, görev ve sorumluluklarıyla bağdaşmayan filleri bulunan veya bulunduğuna ilişkin duyum alınanlar hakkında inceleme ve soruşturma yapıldığını bildirdi. Bakan Çelik, bu inceleme ve soruşturmalar sonucunda getirilen adli, idari, mali ve disiplin önerileri doğrultusunda yasaların gereğinin yerine getirildiğini kaydetti. 
     
</TEXT>
</DOC>
