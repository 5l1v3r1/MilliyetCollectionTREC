<DOC>
<DOCNO> 150993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko07.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Devlet özel sektörün geliştiği alanlardan elini çekmelidir 
</HEADLINE>
<TEXT>

     Tarım ve Köyişleri Bakanı Sami Güçlü, tarım alanında özel sektörün büyük atılımlar içinden bulunduğu belirterek, ''Devletimiz özel sektörün geliştiği alanlardan elini çekerek, eksikliği hissedilen alanlara yönelmelidir'' dedi. 
     Bakanlığına bağlı kuruluşlarla, sektörle ilgili meslek odaları ve birliklerin ortaklaşa düzenlediği ''Bölge Toplantısı''na katılmak üzere Balıkesir'e gelen Bakan Güçlü, ziyaretinin ilk durağı olan Susurluk İlçesi'nde ''Dört Mevsim'' ve ''Yörsan'' tesislerinde incelemelerde bulundu. 
     Balıkesir'de de ''Sarıkız'' ve ''Sevilmiş'' et tesislerini gezen Güçlü, Vali Atıl Üzelgün'ü makamında ziyaret ederek ilin tarımsal ve hayvancılık alanındaki sorunlar hakkında brifing aldı. 
     Bakan Güçlü, brifingin ardından gazetecilere yaptığı açıklamada, brifingde ''daha rantabl getirilmesi talep edilen'' İl Kontrol laboratuvarlarının Türkiye genelinde bir sorun oluşturduğunu belirterek, ''İyileştirme işi ilgili genel müdürlüğümüzün öncelikli görevidir. Bunun için gerekli talimatlar verilmiştir'' diye konuştu. 
     Özel sektörün, havyancılık ve tarımsal alanda önemli atılımlar içinde olduğuna ve ülke ekonomisine önemli girdiler sağladığına dikkat çeken Güçlü, devletin bu alandaki yatırımlarını yeniden gözden geçirmesi gerektiğini vurguladı. Güçlü, ''Devletimiz özel sektörün geliştiği alanlardan elini çekerek, eksikliği hissedilen alanlara yönelmelidir'' dedi. 
     
     ''2003 VERİM YILI OLACAK'' 
     Tarımsal alanda 2003 yılında hedeflenen rekoltenin üzerinde bir verim beklediklerini kaydeden Güçlü, yağışların iyi gitmesinin 2003'ün verim yılı olacağını gösterdiğini, bunun Türk ekonomisi için de büyük katkı sağlayacağını anlattı. 
     Güçlü, hükümetin çiftçi sorunlarını iyi bildiğini ve onları çözmek için çaba gösterdiğini belirterek, şunları söyledi 
     ''Çiftçilerimize verdiğimiz sözleri yerine getiriyoruz. Tarıma dayalı sanayinin gelişmesi için de yeni projelerimiz var. Türk ekonomisinin içinde bulunduğu şartları dikkate aldığımızda, sadece çiftçi borçlarını konusunda aldığımız kararlar kararlar bile çiftçilerimize verdiğimiz önemi göstermektedir.'' 
     





</TEXT>
</DOC>
