<DOC>
<DOCNO> 199047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo02.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Artık Sergen ile Tümer'in beraber oynama zamanı geldi 
</HEADLINE>
<TEXT>

     Beşiktaş Teknik Direktörü Mircea Lucescu, Fenerbahçe ile yaptıkları karşılaşmanın, ligin en iyi maçlarından biri olduğunu söyledi. 
     Lucescu, maç sonrası düzenlediği basın toplantısında, iki ekibin de kazanmak istediğini, bu nedenle sahada mücadeleci ve güzel bir futbolun ortaya çıktığını vurgulayarak, ''Bence rakibimiz Fenerbahçe de sezonun en iyi maçını çıkardı. 1-0'lık skora kadar oyunun hakimi bizdik. Ancak daha sonra profesyonel bir hata yaptık. Emre sakatlık nedeniyle dışarıda olduğu sırada, 10 kişiyken kalemizde golü gördük. Ama benim için önemli olan takımımın geriye düştükten sonra bile oyunu bırakmaması oldu'' diye konuştu. 
     Rumen çalıştırıcı, hakem Serdar Tatlı'nın yönetimi konusunda ise ''Hakem için çok zor bir maçtı. Maç öncesi basın tarafından yapılan bir baskı vardı. Herkes 'Beşiktaş dursun veya yavaşlasın' diyordu. Herkes isteyince tabii hakem de etki altında kaldı'' dedi. 
     
     ''FENERBAHÇE SERT OYNADI'' 
     Fenerbahçe'nin futboluna da değinen Rumen teknik adam, sarı-lacivertli takımın sert oynadığını söyledi. 
     Lucescu, Kolombiyalı kaleci Cordoba'ya iki kez sert hareketlerin yapıldığını iddia ederek, şunları kaydetti 
     ''Tuncay, Serhat ve Aurelio'nun bence kırmızı kart görmesi gerekirdi. Rakibimiz çok agresif oynadı. Bundan dolayı 3 kırmızı kartlık pozisyon vardı. Sertlik bize Şampiyonlar Ligi'nde çok pahalıya patlayabilirdi. Fenerbahçe'nin bu sertliği resmen katil pozisyondu. Bunlar çok kastiydi. Serhat'ı, Galatasaray'ı çalıştırdığım dönemden de biliyorum. Maçta rakipleri tahrik ediyor.'' Mircea Lucescu, sahaya konulan futbolun güzel olduğunu kaydederek, ''Fenerbahçe, sezonun en iyi futbolunu oynadı. Çok canlılardı. Fikir olarak maça hazırlardı. Kazanmayı çok istiyorlardı. Ancak onlardan daha iyi bir ekip olduğumuzu gösterdik. Ayrıca bu maçta benim için en önemli konulardan biri de Chelsea maçıydı. Chelsea maçını düşünerek, Fenerbahçe karşılaşmasında sakatlık yaşanmasından korkuyordum. Her şeye rağmen sahada ortaya konan oyun kaliteli ve güzeldi'' diye konuştu. 
     
     SERGEN VE TÜMER KONUSU 
     Lucescu, basın mensuplarının ''Siz daha önce Sergen ve Tümer'in bir arada oynayamayacağını söylemiştiniz. Bugün neden karar değiştirdiniz'' sorusuna, ''Başlangıçta öyleydi. Ama 1.5 yıl geçti. Artık beraber oynamalarının zamanı geldi. Aralarında iyi bir ilişki var. Zaten Beşiktaş da artık geçen yılki ekip değil. Geçen yıldan daha iyiyiz ve futbolcularımın özgüvenleri var. Ayrıca Chelsea maçında Giunti oynamayacak. Bu nedenle denemeler yapıyorum. Her futbolcumun durumunu görmek istiyorum. Chelsea ile İstanbul'da oynasaydık daha farklı olurdu'' karşılığını verdi. 
     Takımda herhangi bir düşüş olmadığını anlatan Lucescu, derbilerin kolay maçlar olmadığını vurgulayarak, ''Lazio ile oynadıktan sonra Fenerbahçe maçına çıktık. Kafamızı maça vermezsek kaybedebiliriz. Ben her zaman futbolcularımdan konsantrasyonlarını kaybetmemelerini istiyorum. Ayrıca kasım ayı sonu futbol takımları için en zor dönemlerdir. Yine de takımımın herhangi bir düşüş yaşadığını düşünmüyorum'' dedi. Bu arada, yarını dinlenerek geçirecek olan siyah-beyazlılar, Adanaspor maçı hazırlıklarına 2 Aralık Salı günü yapacakları antrenmanla başlayacak. 
     
</TEXT>
</DOC>
