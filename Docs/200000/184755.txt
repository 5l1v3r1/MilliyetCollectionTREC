<DOC>
<DOCNO> 184755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun07.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bruce Willis, Irak'taki ABD askerlerine konser verdi... 
</HEADLINE>
<TEXT>

     Amerikalı ünlü aktör ve şarkıcı Bruce Willis, Irak'taki Amerikan askerlerine moral amacıyla Suriye sınırına 60 kilometre uzaklıktaki çöl arazisinde konser verdi. 
     Konser, açık alanda toplanan yüzlerce asker tarafından izlenirken, Willis, ''rock'n roll'' ve ''blues'' türünde söylediği şarkılarla beğeni kazandı. 
     Bruce Willis'i oyunculuğuyla tanıyan Amerikalı bazı askerlerin, ünlü aktörün şarkı söylediğini yeni öğrendikleri göze çarptı. 
     Amerikalı Albay Michael Linnington, Willis'in Irak'ta konser vermesinin askerler için büyük moral kaynağı olduğunu belirtti. 
     Willis, konser sırasında yaptığı konuşmada, ''Sizi desteklemek için buradayız. Eğer yakalarsanız, Saddam Hüseyin'i sadece 4 saniye için bana verin'' dedi. 
     Irak savaşının gerekliliğini savunan Willis, Saddam Hüseyin'i yakalayana 1 milyon dolar verme taahhüdünde de bulundu. 
     Irak'tan Kuveyt'e geçen Willis, buradaki Amerikan askerleri için 2 konser verecek. 
     
</TEXT>
</DOC>
