<DOC>
<DOCNO> 184598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo12.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe bu sezon deplasmanda daha iyi... 
</HEADLINE>
<TEXT>

     Geride kalan sezonlarda dış sahalarda yaptığı maçlarda sergilediği performansla düş kırıklığı yaratan Fenerbahçe, bu sezon daha iyi bir grafik çiziyor. 
     Profesyonel Futbol Disiplin Kurulu PFDK tarafından sahası 1 maç kapatılan sarı-lacivertli ekip, Tahkim Kurulu'na yapılan başvurudan sonuç alınamazsa, Gençlerbirliği ile İzmir Atatürk Stadı'nda yapacağı maç öncesi, dış sahalardaki performansıyla güven veriyor. 
     Deplasmanlarda, kendisine ters gelen Trabzonspor, Diyarbakırspor ve Galatasaray karşısında teknik direktör Christoph Daum yönetiminde puan almasını bilen sarı-lacivertliler, yaptığı 3 deplasman maçının 2'sini kazanıp 1'inde berabere kalarak henüz maç yitirmedi. 
     Trabzonspor'u 1-0 ve Diyarbakırspor'u da 2-1'lik skorlarla geçen Fenerbahçe, Galatasaray ile de 2-2 berabere kaldı. 
     
     GEÇEN SEZONKİ CEZALI MAÇLAR 
     Fenerbahçe geçen sezon, cezası nedeniyle 1 kez dış sahada, 1 kez de kendi evinde seyircisiz maç oynamak zorunda kaldı. 
     Ligin ilk yarısındaki Galatasaray maçında çıkan olaylar nedeniyle sahası 1 maç kapatılan sarı-lacivertli ekip, bu nedenle 13. hafta Bursaspor ile Ankara'da yaptığı maçı 7-1'lik farklı skorla kazanmıştı. 
     Sarı-lacivertliler, 7. haftadaki Elazığspor maçında taraftarların ''çirkin ve edebe aykırı'' tezahüratları nedeniyle 9. hafta Kadıköy'de Adanaspor ile seyircisiz olarak yaptığı maçta ise 1-1 berabere kaldı. 
     
</TEXT>
</DOC>
