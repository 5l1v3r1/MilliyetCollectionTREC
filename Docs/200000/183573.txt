<DOC>
<DOCNO> 183573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Genel Kurul başlıyor... Gül, 45 meslekdaşıyla görüşecek 
</HEADLINE>
<TEXT>

     BM Genel Kurulu'nun bakanlar düzeyindeki toplantıları, 23 Eylül Salı günü New York'ta başlayacak. Toplantılara katılmak üzere hafta sonu New York'a gelecek olan Dışişleri Bakanı Abdullah Gül'ü yoğun bir program bekliyor. 
     Bakan Gül New York'ta kalacağı 7 gün içersinde 45 meslektaşıyla ikili temasta bulunacak, biri BM Genel Kurulu'nda olmak üzere 7 konuşma yapacak, BM Genel Sekreteri Kofi Annan'ı görecek ve 5 önemli yayın organına demeç verecek. 
     
     KİMLERLE GÖRÜŞECEK 
     Bakan Gül'ün temas edeceği dışişleri bakanları arasında ABD Dışişleri Bakanı Colin Powell, İngiltere Dışişleri Bakanı Jack Straw, Fransa Dışişleri Bakanı Dominique de Villepin önde geliyor. 
     BM Genel Sekreteri Kofi Annan'la da bir görüşme yapacak olan Gül'ün, Ermenistan Dışişleri Bakanı Vartan Oskanyan ile ilk kez yapacağı görüşmeye de büyük önem veriliyor. Bakan Gül ayrıca, İran, İsrail, Yunanistan, Ürdün, Tunus ve AB ülkeleri bakanlarıyla da biraraya gelecek. 
     Gül'ün Irak geçici yönetim konseyi başkanı Ahmet Çelebi ve Dışişleri Bakanı Hoşyar Zebari ile de görüşebileceği ifade edildi. 
     BM genel kurul toplantıları başlamadan önce Türk Evi binasında New York ve çevresinde yaşayan Türklerle biraraya gelecek olan Bakan Gül, KKTC Dışişleri Bakanı Tahsin Ertuğruloğlu ile de görüşecek. 
     AB troykası ile Türkiye, Bulgaristan ve Romanya arasındaki toplantıda da hazır bulunacak Gül, Yunanistan Dışişleri Bakanı Yorgo Papandreu ile birlikte, Türkiye ve Yunanistan'ın imzalamış oldukları kara mayınlarıyla ilgili Ottawa Sözleşmesi'nin onay belgelerini Kanada Dışişleri Bakanı'na teslim edecek. Söz konusu anlaşma, anti-personel mayınların üretim, kullanım, depolama ve transferini yasaklıyor. 
     
     HANGİ TOPLANTILARA KATILACAK 
     Bakan Gül'ün 26 Eylül Cuma günü Genel Kurul'da yapacağı konuşmanın dışında, katılacağı çok sayıda önemli toplantı bulunuyor. Bunlardan biri Afganistan'la ilgili üst düzeyli toplantı. 24 Eylül'deki bu toplantıda, Afganistan ile ilgili son gelişmeler değerlendirilecek. 
     Hollanda Dışişleri Bakanı Janap de Hoop Scheffer'in düzenlediği ''BM ve Yeni Tehditler'' konulu toplantıda da söz alacak olan Gül, İslam ülkelerinin oluşturduğu D-8 grubu ülkeleri dışişleri bakanları toplantısında da hazır bulunacak. D-8 grubu Bangladeş, Mısır, Endonezya, İran, Malezya, Nijerya, Pakistan ve Türkiye'den oluşuyor. 
     Amerikan Türk Cemiyetinin ATS Metropolitan Club'da vereceği öğle yemeğinde de bir konuşma yapacak olan Dışişleri Bakanı Gül, Türk Amerikan İşadamları Forumu'nun kahvaltısına da katılacak. 
     Avrasya zirvesine iştirak ederek Türkiye'nin görüşlerini ve bölgedeki son gelişmelerle ilgili değerlendirmelerini dinleyicilere iletecek olan Gül, Dış Politika Derneği'nin Hilton otelinde düzenleyeceği toplantıya da ana konuşmacı olarak katılacak. 
     Bakan Gül'ün 28 Eylül Pazar günü New York'tan ayrılarak Brüksel'e gideceği bildirildi. 
     
</TEXT>
</DOC>
