<DOC>
<DOCNO> 186080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur25.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför ile yardımcısı tartıştı, otobüs şarampole yuvarlandı... 
</HEADLINE>
<TEXT>

     Ağrı'nın Doğubayazıt İlçesi'nde İran plakalı yolcu otobüsünün uçuruma yuvarlanması sonucu meydana gelen ve 4 kişinin öldüğü trafik kazasının, otobüs şoförü ile yardımcısının tartışması sonucu meydana geldiği belirlendi. 
     Suriye'den gelip İran'a giden İran plakalı yolcu otobüsünün, Somkaya Köyü yakınlarında virajı alamayarak devrilmesi sonucu meydana gelen kazaya, otobüs şoförü Maşallah Turki ile yardımcısının tartışmasının neden olduğu belirtildi. 
     Otobüs sürücüsü, fazla mazot yakmamak amacıyla vitesi boşa almak isteyince, yardımcısı buna karşı çıkıp tartıştıkları ve sürücünün dikkatinin dağılması sonucu kazanın meydana geldiği öğrenildi. 
     
     AYNI BÖLGEDEKİ 3. KAZA 
     Doğubayazıt İlçesi'nde aynı bölgede son bir ay içinde 3. İran otobüsü kaza yaptı. 
     Doğubayazıt Kaymakamı Nurullah Çakır, A.A muhabirine yaptığı açıklamada, kazaların aynı bölgede meydana gelmesi üzerine Karayolları'na yolun kontrol edilmesini istediklerini belirterek, ''Karayolları bölgede yaptığı incelemede yolda ve işaretleme levhalarında herhangi bir sorunun olmadığını belirledi'' dedi. 
     Yolun fiziki yapısının kazalara neden olmadığını, bu kaza sonrası da tekrar yolun kontrolünü istediklerini kaydeden Çakır, ''Yabancı plakalı araçların fiziki yapıları da kazalara neden olabilir'' diye konuştu. 
     
</TEXT>
</DOC>
