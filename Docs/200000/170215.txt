<DOC>
<DOCNO> 170215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko18.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Gönül için Koç Holding'de tören... 
</HEADLINE>
<TEXT>

     İstanbul'da önceki gün hayatını kaybeden Koç Topluluğu'nun kurucusu Vehbi Koç'un damadı ve Koç Holding Yönetim Kurulu Üyesi Erdoğan Gönül için Koç Holding'de bir tören düzenlendi. 
     Holding'in Nakkaştepe'deki merkezinin bahçesindeki törene katılanları, Koç Holding CEO'su Bülend Özaydınlı ve Koç Holding Yönetim Kurulu Üyesi İnan Kıraç karşıladı. 
     Saygı duruşuyla başlayan törende, Erdoğan Gönül'ün eşi Sevgi Gönül'ün yanı sıra aileden Rahmi Koç, Semahat Arsel, Mustafa Koç ve eşi Caroline Koç, Ömer ve Ali Koç da hazır bulundu. Suna Kıraç'ın ise rahatsızlığından dolayı katılamadığı öğrenildi. 
     Bir platform üzerindeki Gönül'ün cenazesinin başında konuşan Koç Holding Yönetim Kurulu Başkanı Mustafa Koç, Topluluğa 44 yıl hizmet veren, otomotiv sanayiinin gelişmesine ve Ford Otosan'ın bugünlere gelmesinde büyük emeği geçen bir duayeni daha kaybetmenin üzüntüsü içinde olduklarını belirterek, konuşmasını gözyaşları içinde şöyle sürdürdü 
     ''Erken denebilecek bir yaşta aramızdan ayrılan Doğan eniştemiz hayatını zevkle ve dolu dolu yaşayarak noktaladı. Olaylara hep olumlu açıdan bakan, ileri görüşlü, kendisiyle ve etrafıyla barışık, dolayısıyla çok sevilen ve sayılan bir kişiliğe sahipti. Sade ve gösterişsiz olmaya özen gösterirdi. Fevkalade keskin zekası ve ince mizah anlayışı onu farklı kılan önemli özelliklerindendi. Vefatıyla bizler çok değerli bir duayenimizi, ailemizin neşe kaynağı eniştemizi ve Otosanlılar ise unutamayacakları ağabeylerini yitirdiler.'' Konuşması sırasında sesinin titrediği dikkati çeken Koç Holding Şeref Başkanı Rahmi Koç da, Gönül'ü ilk kez 1959 yılında Otosan'ın kuruluşu sırasında bir odada Ford Otosan'ın eski genel müdürlerinden Ahmet Binbir ile üzerinde iş tulumuyla gördüğünü anlattı. 
     Rahmi Koç, ''O zaman ne bilecektim ki eniştem olacağını, Sevgiciğimi mesut ve bahtiyar edeceğini, onun sivri uçlarını törpüleyeceğini, aileye neşe getireceğini, bizleri başka dünyalara götüreceğini...'' dedi. 
     Gönül'ün Koç Topluluğu'nun otomotiv sanayiine girmesinde ve Otosan'ın bugünlere gelmesinde büyük emeğinin geçtiğini belirten Rahmi Koç, ''Doğan enişte dünyaya daima müspet bakardı. Her şeyin iyi tarafını görmeye çalışırdı. Hatır, gönül sayan, vefakar, ince ruhlu bir insandı. Camiamız ve ailemiz büyük bir insanı kaybetti. Hepimizin başı sağolsun. Sevgiciğime bu acıya dayanma gücü diliyorum'' diye konuştu. 
     Erdoğan Gönül'ün yakın çalışma arkadaşı Ahmet Binbir de, gözleri dolarak yaptığı konuşmada, ''Doğan sana uğurlar olsun demeye dilim varmıyor. Aramızdan bir yıldız kaydı biz farketmedik, başımız sağolsun'' dedi. 
     Daha sonra, duanın ardından Erdoğan Gönül'ün cenazesi cenaze namazının kılınacağı Teşvikiye Camii'ne götürüldü. 
     Uğurlamanın ardından Rahmi Koç, Semahat Arsel ve Erdoğan Gönül'ün yeğeni İhsan Mürseloğlu ve eşi taziyeleri kabul ettiler. 
     Holdingin üst düzey yöneticileri ile çalışanlarının da aralarında bulunduğu çok sayıda kişinin katıldığı törende, Erdoğan Gönül doğduğunda babasının annesine hediye olarak aldığı ve yıllar sonra Erdoğan Gönül'ün Kanada'da bulup yeniden satın aldığı Buick marka 1933 model araç da hazır bulunduruldu. 
     
</TEXT>
</DOC>
