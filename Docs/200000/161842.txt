<DOC>
<DOCNO> 161842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko02.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı "Bu yılın sonunda halkımız rahatlayacak" 
</HEADLINE>
<TEXT>

     Sanayi ve Ticaret Bakanı Ali Coşkun, ''Para politikalarının öne çıktığı, faiz, döviz ve borsa üçgeninde çırpınan ekonomi, bu zinciri kırarak yatırım, üretim ve ihracat seferberliğine geçiş dönemi yaşamaktadır'' dedi. 
     Erzincanlı Sanayici ve İşadamları Derneği'nin düzenlediği dayanışma yemeğine katılan Coşkun, burada yaptığı konuşmada, bütün söylenenlere rağmen Türkiye ekonomisinde bahar havası estiğini kaydetti. 
     Coşkun, ''Bunun temel sebebi, 3 Kasım öncesi yaşanan güven bunalımıdır. Bu güven bunalımı kalkmıştır. Uluslararası düzeylerde, yurtiçinde güven ortamı vardır. Siyasi istikrar sağlanmıştır'' diye konuştu. 
     Enflasyonun kontrollü bir şekilde indiğine, reel faizlerin düşmekte olduğuna işaret eden Coşkun, girişimci ve yatırımcının önündeki bütün bürokratik engellerin kaldırılacağını söyledi. 
     Coşkun, bu yıl enflasyonun yüzde 20'lerde, gelecek yıl yüzde 10'larda, üçüncü yıl da tek haneli rakamlarda olacağını ifade ederek, şöyle dedi 
     ''Reel faizleri aşağılara çekiyoruz. Bunlar aşağı doğru çekilince, her şeyin Ankara'dan karara bağlandığı bir Türkiye'de, artık yetkilerin yerel yönetimlere geçmesiyle hortumlamalar da bitecek. Hırsızlıklar, yolsuzluklar da bitecek. Yolsuzluğun meydana getirdiği yoksulluk da bitecek.'' Gazetecilerin sorularını da yanıtlayan Coşkun, kurların düşmesi nedeniyle ihracatçılarda bir tedirginlik olduğunu belirterek, bu sıkıntıların hassasiyetle takip edildiğini söyledi. 
     Coşkun, kendi bakanlığına bağlı olan şeker fabrikalarında ilk defa kara geçildiğini kaydederek, şunları söyledi 
     ''Yine ilk defa kampanyanın bittiği 30 Mart tarihinden sonra 21 Nisan-30 Nisan arasında, 490 trilyon lira pancar müstahsilinin alacağını defaten ödedik. Bu da piyasaya çıkıyor. Düğünler, dernekler var. Kapalıçarşı'ya, Sultanhamam'a, Perşembe Pazarı'na uğradım, hareketlilik var. İnşaatlar da başladı. Dolayısıyla geçen dönemde daha önce para politikalarının öne çıktığı, faiz, döviz ve borsa üçgeninde çırpınan ekonomi, bu zinciri kırarak yatırım, üretim ve ihracat seferberliğine geçiş dönemi yaşamaktadır.'' Bir soru üzerine, ''Bu yılın sonunda halkta büyük bir rahatlama olacak'' diyen Coşkun, ''İkinci yıl halkın refah seviyesinin yükseleceği yıl olacak ve 3. yıl inşallah borçlarımızı büyük ölçüde ödemiş, IMF'ye muhtaç olmaktan çıkmış bir ülke olarak dünya politikalarının oluşmasında ekonomik gücümüzü de kazanmış bir duruma olacağız'' diye konuştu. 
     Ulaştırma Bakanı Binali Yıldırım da yemekte yaptığı konuşmada, işsizlik ve yoksulluğun Türkiye'nin en büyük sorunu olduğunu belirterek, yeni istihdam alanlarının açılmasının yatırım yapılmasına bağlı olduğunu söyledi. 
     İşçi Partisi Genel Başkanı Doğu Perinçek de, birkaç gün önce Meclis'te ''Siyasi ve medeni haklar'' ile ''Ekonomik, sosyal ve kültürel haklar'' başlıklı uluslararası sözleşmelerin jet hızıyla kanun haline getirildiğini söyleyerek, ''Bunlar, Türkiye'ye dış müdahalelerin uluslararası zeminini hazırlayan kanunlardır'' dedi. 
     Yemeğe, İstanbul Vali Yardımcısı Celal Dinçer, Diyanet İşleri Başkan Yardımcısı Necati Tayyar Taş, İl Sosyal Hizmetler Müdürü Kahraman Eroğlu, Şişli Belediye Başkanı Mustafa Sarıgül ve Fırat Plastik Yönetim Kurulu Başkanı Nevzat Demir'in de aralarında bulunduğu çok sayıda kişi katıldı. 
     
</TEXT>
</DOC>
