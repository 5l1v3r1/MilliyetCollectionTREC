<DOC>
<DOCNO> 187558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo08.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk basketbolu 38 yaşına giriyor... 
</HEADLINE>
<TEXT>

     Türkiye Basketbol Ligi'nin 37 yıllık tarihinde, 17 Türk, 2 de yabancı antrenör şampiyonluk sevinci yaşadı. 
     Ligde en fazla şampiyonluk yaşayan antrenör Aydan Siyavuş oldu. 5 yıl önce Galatasaray'ı çalıştırırken ani biçimde vefat eden Siyavuş, 7 şampiyonlukla rekoru elinde bulunduruyor. 
     Eczacıbaşı ile 1975-76, 1976-77, 1977-78 ve 1979-80, 1980-81, 1981-82 sezonlarında üstüste 2 kez 3'er şampiyonluk yaşayan tek antrenör olan Siyavuş, 1 kez de Efes Pilsen'in başında mutlu sona ulaştı. 
     
     AYDIN ÖRS, 5 KEZ SEVİNDİ 
     Aydan Siyavuş'u 5 şampiyonlukla A Milli Basketbol Takımı Başantrenörlüğü'nden istifa eden Aydın Örs izliyor. 
     1990'lı yıllarda Efes Pilsen ile büyük başarılara imza atan Örs, 1991-92, 1992-93, 1993-94 yıllarında arka arkaya 3 kez ve 1995-96, 1996-97 sezonlarında da 2 kez olmak üzere toplam 5 şampiyonluğa imza attı. 
     
     BATURALP, 4 ŞAMPİYONLUK GÖRDÜ 
     Ligde Mehmet Baturalp ise çalıştırdığı takımlarla 4 kez şampiyonluk yaşadı. 
     Baturalp, 2 kez Eczacıbaşı, 2 kez de İTÜ ile şampiyonluk gördü. 
     Çetin Yılmaz da 2 kez Ülkerspor'da, 1 kez de Fenerbahçe ile olmak üzere 3 kez şampiyonluk sevincini tattı. 
     Efes Pilsen'in antrenörü Oktay Mahmuti ise son 2 sezondur üst üste 2 şampiyonluk sevinci yaşadı. 
     
     YABANCI ANTRENÖRLER 
     Lig tarihinde, futboldakinden farklı olarak yabancı antrenörlerle yalnızca 2 takım şampiyonluğa ulaştı. 
     Bulgar Petar Sinemov, 1967-68 sezonunda Galatasaray'a ilk şampiyonluğunu kazandırdı. 
     Hırvat Jasmin Repesa ise 1998-99 sezonunda TOFAŞ'a ligdeki ilk şampiyonluğunu kazandırırken, Bursa ekibi aynı sezon Türkiye ve Cumhurbaşkanlığı Kupası'nı müzesine götürdü. 
     
</TEXT>
</DOC>
