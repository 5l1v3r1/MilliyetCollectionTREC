<DOC>
<DOCNO> 165852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko31.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumarhaneler Kralı, su ile döndü 
</HEADLINE>
<TEXT>

     Kamuoyunda ''Kumarhaneler Kralı'' olarak bilinen işadamı Sudi Özkan, su ve gıda grubu şirketlerini yaklaşık 10 milyon dolarlık harcamayla tekrar faaliyete geçiriyor. 
     Tokat'ın Niksar ilçesinde faaliyet gösteren ve kansere neden olan ''Arsenik'' miktarının yüksek çıkması nedeniyle Sağlık Bakanlığı Temel Sağlık Hizmetleri Genel Müdürlüğü tarafından 30 Mayıs 2002'de üretimi durdurulan Niksar Ayvaz Suyu, 1 yıl aradan sonra işlenmiş içme suyu ruhsatı alarak sektöre geri döndü. 
     Özkan'a ait, Manisa'daki Sultan Makarna ve Çankırı'daki Safir Tuz yıl sonuna kadar, Çerkezköy'deki Meysan Yağ Sanayi fabrikası da muhtemelen 2004 yılında gerekli işlemler tamamlandıktan sonra üretime başlayacak. 
     Niksar Ayvaz Kaynak Suyu'nun Sağlık Bakanlığı'ndan 7 Mayıs 2003'de işlenmiş içme suyu ruhsatı alarak yeniden üretime başlaması, düzenlenen bir basın toplantısıyla kamuoyuna duyuruldu. 
     Toplantıda konuşan Özkanlar Şirketler Grubu Yönetim Kurulu Başkan Yardımcısı Rıza Koçyiğit, ekonomik kriz nedeniyle üretime ara vermek zorunda kalan Kaynak Gıda Grubu adı altındaki Sultan Makarna, Safir Tuz ve Meysan Yağ Sanayi fabrikalarının da tekrar üretime döneceğini açıkladı. 
     Özkanlar Şirketler Grubu Yönetim Kurulu Başkanı Sudi Özkan'ın fabrikaları yatırıma dönüştürme kararı aldığını kaydeden Koçyiğit, ''bebek olarak gördüğümüz bu fabrikaları büyütmek istiyoruz'' dedi. 
     
     10 MİLYON DOLAR HARCANDI 
     Koçyiğit, bu fabrikaların tekrar sektöre kazandırılması için yaklaşık 10 milyon dolar harcandığını söyledi. 
     Niksar Ayvaz Suyu Tesisleri Genel Müdürü Ömer Fethi Gürer, Sağlık Bakanlığı Temel Sağlık Hizmetleri Genel Müdürlüğü'nce su değerleri ''İçilebilir Suların İstihsali, Ambalajlanması, Dağıtımı ve Satışı'' hakkında yönetmelik değerlerine uymadığı gerekçesiyle Niksar Ayvaz Suyu'nun üretiminin 1 yıl önce durdurulduğunu anımsatarak, suyun istenilen değerlere uyumu için filtre tesisleri kurduklarını söyledi. 
     Gürer, Sağlık Bakanlığı'nın fabrikada yaptığı denetim ve incelemeleri sonucu 7 Mayıs 2003 tarihinde işlenmiş içme suyu ruhsatı tanzim edilerek, kendilerine tekrar üretim izni verildiğini kaydetti. 
     Uluslararası su üreticilerinin ''Sofra içeceği'' adıyla su pazarına girmelerinin ardından, yönetmeliğin de değişmesiyle ''İşlenmiş İçme Suyu'' tanımıyla satışa sunulmalarının pazarda kıyasıya bir rekabet getirdiğine dikkat çeken Gürer, üretim izinlerinin iptal edilmesi sürecinde yönetmelikteki ilgili maddelere uyulmadığını iddia etti. 
     Gürer, kaynak suyu olmasından dolayı, özellikle böbrek hastalarının ''şifa'' niyetine içtiği Niksar Ayvaz Suyu için İşlenmiş İçme Kaynak Suyu ruhsatı alma çalışmalarının devam ettiğini belirterek, bu işlemler tamamlandıktan sonra suyun mavi bandrolla değil, kaynak sularına konulan yeşil bandrolla şişeleneceğini söyledi. 
     Ömer Fethi Gürer, Niksar Kaynak Suyu'nun üretiminin durdurulmasından dolayı 1 trilyon liralık bir zarar oluştuğunu kaydederek, marka imajlarının da zedelendiğini ifade etti. 
     Ayda 150 bin koli su üretimi yapacaklarını, su fiyatlarının 1 yıl önceki fiyatlarla aynı olacağını ama buna rağmen sektördeki diğer sulara oranla fiyatlarının yüksek kalacağını bildiren Gürer, ''Ölsek de adımızla sanımızla ölürüz'' dedi. 
     Gürer, özellikle yurtdışı pazarlardan ilgi gördüklerini ifade ederek, Irak, Ürdün, İsrail gibi ülkelere de ihracat yapmayı planladıklarını bildirdi. 
     
     DİĞER FABRİKALAR 
     Ömer Fethi Gürer, tekrar üretime başlatılacak diğer fabrikalarla ilgili de bilgi verdi. 
     Gürer, Aralık 2002'de üretimi durdurulan Safir Tuz'un ithal tuzlar gelmesiyle birlikte piyasadaki rekabet gücünün düştüğünü belirterek, ''Kaya tuzu doğada kirlenmeden elde edilen bir ürün. Safir Tuzu biz böyle elde ediyoruz. Safir Tuz, Çankırı'da yerin 200 metre altından çıkarılıyor'' dedi. 
     Yaklaşık 2 ay içinde üretime başlaması planlanan Sultan Makarna'nın da 1998 yılında kapatıldığını ifade eden Gürer, daha çok ihracata yönelik olan makarna fabrikasının Rusya'daki kriz nedeniyle faaliyetini durdurduğunu anlattı. 
     Gürer, Elvan ve Blum markalarıyla yağ üretimi yapan Meysan Yağ Sanayi'nin de sektördeki iniş çıkışlardan dolayı üretimin maliyeti kurtarmamasından dolayı kapatıldığı söyledi. 
     
</TEXT>
</DOC>
