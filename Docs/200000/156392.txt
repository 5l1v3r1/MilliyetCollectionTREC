<DOC>
<DOCNO> 156392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko18.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirlilere öneriler... "100 gr. et yerine 1 yumurta yiyin " 
</HEADLINE>
<TEXT>

     Nevşehir Tarım Müdürlüğü uzmanları, dar gelirlilere dönük, bütçelerine uygun ideal beslenme önerileri hazırladı. 
     Tarım İl Müdürlüğü'nden yapılan açıklamada, yetersiz beslenmenin birçok ciddi rahatsızlığın habercisi olduğu, insan sağlığını tehdit ettiği belirtildi. 
     Ekonomik olumsuzluklar nedeniyle alım gücü azalan insanların, besin değeri yüksek olan yiyecekleri yeterli seviyede tüketemediklerine dikkat çekilen açıklamada, bunun sonucunda, özellikle çocukluk döneminde bağışıklık sisteminde dengesizlik, gelişme ve büyüme yetersizliği, vücut direncinin azalması ve kilo kaybı gibi sağlık sorunlarının görülebileceği vurgulandı. 
     Alım gücünün yetersiz olmasına rağmen, yetersiz beslenmenin yol açtığı sorunlarla karşılaşmamak için yiyeceklerin besin değerine bakılmasının önerildiği açıklamada, dar gelirli ailelerin en ideal beslenme yöntemleri şöyle sıralanıyor 
     ''1 yumurta, 100 gram etin besin değerine eşit. 100 gram et 900 bin lira iken 1 yumurta 120 bin lira. Aynı şekilde etin sağlayacağı protein, kuru baklagiller tercih edilerek de karşılanabilir. 2,5 milyon liraya alınacak bir kilo muzun sağlayacağı vitamin, 500 bin liralık elma veya marul ile karşılanabilir. Vücudun ihtiyacı olan kalsiyumu karşılamak için süt ürünleri tüketmek gerekir. Ancak kilosu 3 milyon liraya da peynir var, 6 milyon liraya da. Yağlı peynir hem kalorisi yüksek olduğu için zararlı olabiliyor hem de yüksek fiyatla satılıyor. Onun yerine daha ucuz peynirler tercih edilebilir.'' 
     
</TEXT>
</DOC>
