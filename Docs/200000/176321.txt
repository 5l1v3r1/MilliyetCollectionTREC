<DOC>
<DOCNO> 176321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sonspo12.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor - Galatasaray maçından notlar... 
</HEADLINE>
<TEXT>

     Birinci Süper Futbol Ligi'nde Gaziantepspor ile Galatasaray'ı karşı karşıya getiren karşılaşmaya her iki takımın taraftarları yoğun ilgi gösterdi. 
     Gaziantepspor'u taraftarıyla buluşturan karşılaşmanın, dün satışına başlanan biletleri saat 16.00'da tükendi. Maç biletleri, kale arkası tribünü için 5, maraton tribünü için 10 ve numaralı tribünü için den 100 milyon liradan satıldı. 
     Biletli futbolseverler, saat 15.00'ten itibaren tribünlere alınmaya başlandı. Tribünlerin dolması üzerine stat kapıları saat 17.00'de kapatıldı ve bilet bulamayan çok sayıda futbolsever dışarda kaldı. 
     
     SULARINI GİRİŞTE İÇTİLER 
     Polis ve itfaiye ekipleri, Kamil Ocak Stadı ve çevresinde yoğun güvenlik önlemleri aldı. 
     Futbolseverler, sıkı bir üst aramasından geçirilerek trübünlere alındı. Stada, havai fişek, maytap, çakmak ve bozuk para gibi yanıcı ve yaralayıcı yabancı cisimlerin yanı sıra pet şişe sokulmasına da izin verilmedi. Futbolseverler bunun üzerine pet şişelerdeki suları girişte içtiler ve polislere sundular. 
     Karşılaşma, stat çevresindeki otoparkların işletmecilerinin yüzünü güldürdü. Otporak işletmecileri, yollarda beklettikleri görevliler aracılığıyla stada otomobiliyle gelen sürücüleri kendi otaporklarına yönlendirdi. 
     
     SAKATLAR VE CEZALILAR 
     Gaziantepspor'da, cezalı Nuri karşılaşmada görev alamazken, adelesinde sertleşme olan Hasan Özer son anda 18 kişilik kadroya dahil edildi. 
     Galatasaray ise annesinin ölümü nedeniyle Brezilya'da bulunan Batista ile sakat oldukları açıklanan Abdullah, Arif, Baliç ve Ümit Karan'dan yoksun mücadele etti. Ayhan da 18 kişilik kadroya alınmadı. 
     Geçen yıl Gaziantepspor'un başarısı için mücadele eden Murat Erdoğan bu kez Galatasaray formasıyla Kamil Ocak Stadı'na geldi. Geçen sezon Galatasaray formasıyla mücadele eden Mehmet Polat ise bu kez Gaziantepspor formasıyla eski takımına karşı mücadele etti. 
     
     STADA 1.5 SAAT ÖNCE GELDİLER 
     Karşılaşma için Celal Doğan Tesisleri'nde kamp yapan Gaziantepspor ile karşılaşma saatini Tuğcan Oteli'nde bekleyen Galatasaray, saat 17.30'ta Kamil Ocak Stadı'na geldi. 
     Kafileler, taraftarlarının sevgi gösterileri altında soyunma odalarına geçti. Futbolculara yaklaşmalarına izin verilmeyen taraftarlar, amatör fotoğraf makineleriyle gönül verdikleri futbolcuları görüntülemek için birbirleriyle yarıştı. 
     
     ATMAZ'IN GALİBİYET BEKLENTİSİ 
     Gaziantepspor Kulübü Profesyonel Futbol Şubesi Sorumlusu Asım Atmaz, yıllardır Galatasaray'ı Gaziantep'te yenemediklerini belirterek, ''İnşallah bu karşılaşma bu şanssızlığımızın sona erdiği maç olur'' dedi. 
     Şanslı olabilmeleri durumunda Galatasaray'ı yenebileceklerini ileri süren Atmaz, açıklamasını şöyle sürdürdü 
     ''Hava çok sıcak ve biz sıcağa alışkınız. Ama Galatasaraylı futbolcular da sıcaktan fazla etkilenmeyecek. Son yıllarda galibiyet alamamamız Galatasaray'ı hiç yenemeyeceğimiz anlamı taşımıyor. Taraftarlarımızın da desteğiyle Galatasaray'ı yenebiliriz.'' Atmaz, bu sezon transfer ettikleri Jaziri'den bu karşılaşmada iyi futbol ve gol beklediğini bildirdi. 
     
     BATISTA'YA ANLAMLI MESAJ 
     Gaziantepspor Taraftarlar Derneği üyesi bir grup, karşılaşma öncesinde üzerinde ''Batista, acını yürekten paylaşıyoruz'' ibaresi yazılı bir pankartı sahada gezdirdi. 
     Annesini yitiren Batista için bir bakıma başsağlığı mesajı olan bu davranış, hem Gaziantepspor hem de Galatasaraylı taraftarların bulunduğu trübünlerden alkış aldı. 
     Karşılaşmayı, her iki kulübün yöneticilerinin yanısıra Gaziantep milletvekilleri Ahmet Uzer, Fatma Şahin, Abdülkadir Ateş ile Futbol Federasyonu Başkanvekili Ata Aksu, protokol trübününde izledi. 
     
</TEXT>
</DOC>
