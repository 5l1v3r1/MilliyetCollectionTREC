<DOC>
<DOCNO> 169340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo13.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'a 2 yeni transfer daha... 
</HEADLINE>
<TEXT>

     Yeni sezon öncesi hazırlık çalışmalarını Ankara'nın Kızılcaham İlçesi'nde sürdüren Akçaabat Sebatspor'da, 2 futbolcu ile daha sözleşme imzalandı. 
     Asbaşkan Veli Sezgin, Patalya Otel'de, daha önce prensipte anlaştıkları Kayserisporlu Orhan Kaynak ve Beşiktaşlı Erman Ergin ile 2'şer yıllık sözleşme imzaladıklarını söyledi. 
     Sezgin, transfer çalışmalarında sona yaklaştıklarını ve bir forvet oyuncusu daha transfer etmek istediklerini ifade ederek, ''Polonya'nın Widzev Lodz takımının golcü oyuncusu Piotr ile prensipte anlaştık. Bu oyuncu yarın veya en geç 16 Temmuz Çarşamba günü Kızılcahamam kampına katılacak'' dedi. 
     Diyarbakırspor ile yaptıkları hazırlık maçında 2-0 yenildiklerini hatırlatan Sezgin, şöyle konuştu 
     ''Bu karşılaşmanın sonucundan çok, ortaya konulan oyun bizi ilgilendiriyor. İlk hazırlık maçımızdı. Doğal olarak bazı eksikliklerimiz var. Ancak genç bir kadroya sahibiz. Bu sezon herkese, ligde savaşan bir takım izlettireceğiz. Tuttuğunu koparan bir ekip olma yolunda hazırlıklarımızı sürdürüyoruz.'' 
     
</TEXT>
</DOC>
