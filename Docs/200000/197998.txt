<DOC>
<DOCNO> 197998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo10.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği Karar tamamen maksatlı... 
</HEADLINE>
<TEXT>

     UEFA'nın, Beşiktaş ve Galatasaray'ın Avrupa Şampiyonlar Ligi maçlarının tarafsız sahaya alınması kararına, Birinci Lig Kulüpleri Birliği Başkanı Cemal Aydın da sert tepki gösterdi. 
     UEFA'nın kararını ''maksatlı'' olarak değerlendiren Ankaragücü Kulübü ve Birinci Lig Kulüpleri Birliği Başkanı Cemal Aydın, şunları söyledi 
     ''UEFA'da İtalyan ve İngiliz kulüplerinin büyük ağırlığa sahip olduğunu zaten biliyorduk. Bu iyice hissedildi. Zaten karar açıklanmadan 48 saat önce, İtalyan medyası UEFA'nın bu yönde bir karar alacağından son derece emindi. Bu da gösteriyor ki, İtalyan kulüpleri UEFA'ya istedikleri doğrultuda karar aldırabiliyor. Şu durumda UEFA Asbaşkanı Şenes Erzik'e de büyük görev düşüyor. Kendisinin de en az bizler kadar üzgün olduğunu biliyorum ve elinden gelen çabayı harcayacağından da eminim.'' Birinci Lig Kulüpleri Birliği olarak öncelikle İtalya ve İngiltere'deki kulüp birliklerine ve futbol federasyonlarına protesto mesajlarını ileteceklerini ifade eden Cemal Aydın, ayrıca neler yapılabileceği konusunda Futbol Federasyonu Başkanı Haluk Ulusoy ile de görüşeceğini bildirdi. 
     Cemal Aydın ayrıca, İstanbul'da yaşanan terör olaylarının münferit olaylar olduğunu ve Türk halkını hedef almadığını belirterek, ''Bu tür terör eylemleri dünyanın her yerinde yaşanabiliyor. Türkiye devleti güvence verdiği halde, UEFA'nın böyle bir karar alması, Türk halkını son derece üzmüştür'' diye konuştu. 
     
</TEXT>
</DOC>
