<DOC>
<DOCNO> 185580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo06.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Devler Ligi deplasmanlarında kayıp.. 
</HEADLINE>
<TEXT>

     Avrupa Şampiyonlar Ligi G Grubu 2. maçında, yarın Londra'da Chelsea ile karşılaşacak Beşiktaş, Avrupa kupalarında deplasmanda başarısız bir grafik çizdi. 
     Siyah-beyazlılar, Avrupa Şampiyonlar Ligi grup maçlarında bugüne dek deplasmanlarda tek puan dahi alamadı. Daha önce 2 kez grup maçları oynamaya hak kazanan Beşiktaş, deplasmanlarda yaptığı 6 maçı da yitirirken, kalesinde 21 gol görüp, sadece 3 gol atabildi. 
     ''Kara kartallar'', Avrupa kupalarında tarihindeki en ağır yenilgileri de yine Şampiyonlar Ligi'nde yaşadı. Siyah-beyazlılar, 2000-01 sezonunda deplasmanda İngiltere'nin Leeds United takımına 6-0, yine aynı sezon İspanya'nın Barcelona ekibine 5-0 yenilerek, tarihindeki en farklı yenilgileri yaşadı. 
     
     ŞAMPİYONLAR LİGİ'NDEKİ DEPLASMAN MAÇLARI 

     Beşiktaş'ın 1997-98 ve 2000-01 sezonlarında deplasmanlarda oynadığı Avrupa Şampiyonlar Ligi grup maçları ve sonuçları şöyle 
     

1997-98 SEZONU Bayern Münih - Beşiktaş 2-0 IFK Göteborg - Beşiktaş 2-1 Paris Saint Germain - Beşiktaş 2-1 2000-01 SEZONU Milan - Beşiktaş 4-1 Leeds United - Beşiktaş 6-0 Barcelona - Beşiktaş 5-0      
     DEPLASMANDA 44 MAÇ 

     Siyah-beyazlılar, 1959 yılında başladıkları Avrupa kupaları serüveninde, deplasmanda toplam 44 maç oynadı. 
     Avrupa'da deplasmanlarda yüzde 9.09'luk düşük bir galibiyet oranına ulaşan siyah-beyazlılar, yaptıkları 44 maçın yalnızca 4'ünü kazanabildi. 33 karşılaşmada sahadan yenilgiyle ayrılan Beşiktaş, 7 maçta ise berabere kaldı. 
     Siyah-beyazlılar, deplasman maçlarında attıkları 32 gole karşın, kalesinde toplam 95 gol gördü. 
     
     4 GALİBİYET 

     Avrupa kupalarında deplasmanların en başarısız Türk takımı unvanını elinde bulunduran Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın NK Teatanic Maribor Branik takımı karşısında elde ettikleri 3-1'lik skorla aldılar. 
     Beşiktaş'ın 2000-01 sezonunda Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla da deplasmandaki 3. galibiyetini elde etti. 
     Siyah-beyazlılar, deplasmanlardaki son galibiyetini ise geçen sezon, aynı zamanda Türk takımlarının deplasmanlarda ulaştıkları en farklı skoru elde ederek, 5-0'lık sonuçla Bosna-Hersek'in FK Sarajevo takımı karşısında aldı. Bu aynı zamanda Beşiktaş'ın UEFA Kupası'ndaki ilk galibiyeti oldu. 

     
</TEXT>
</DOC>
