<DOC>
<DOCNO> 155150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo29.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, El Saka iki yıllık sözleşme imzaladı... 
</HEADLINE>
<TEXT>

     Gençlerbirliği, kulüplerin transfer gündeminde yer alan Mısırlı 2 oyuncusundan El Saka ile 2 yıllık sözleşme imzalarken, Ahmet Hassan'a ise saat 17.00'a dek süre verdi. 
     Kulüp başkanı İlhan Cavcav, konuyla yaptığı açıklamada, 2 futbolcuyla bugün yaklaşık 2 saatlik bir görüşme yaptığını belirterek, şöyle konuştu 
     ''Her ikisi de çok değerli futbolcular. Dün konuştuğumuzda El Saka ile zaten yüzde 99 anlaşmıştık. Bugün de 2 yıllık sözleşme imzaladık. Ahmet Hassan'a da saat 17.00'ye kadar kararını bildirmesi için süre verdik. Bu süre içinde anlaşmaya varamazsak, Gençlerbirliği'nin Ahmet Hassan ile ilişkisi kalmaz. Biz, çok Ahmet Hassan'lar gördük. Gençlerbirliği tek futbolcuya bağlı değildir.'' Cavcav, büyük kulüplerin, futbolcularının akıllarını çeldiğini, ancak ücretlerinin zamanında ödenmesi konusunda aynı titizliği göstermediklerini ifade ederek, ''Biz onlara çok babalık yaptık. Takdir onlarındır. Büyük kulüplerin futbolcuların aklını çelmesi de doğaldır. Ancak çok futbolcu tanıdım, büyük paralara imza atıp da, bu büyük kulüplerden parasını alamadan geri dönen. Gençlerbirliği, az, öz ama kuruşuna kadar parasını veren bir kulüptür. Biz verdiğimiz sözü yerine getiririz'' diye konuştu. 
     Öte yandan Ahmet Hassan da görüşmede Cavcav'dan 15 gün süre talep ettiğini, yurtdışından bazı kulüplerin kendisiyle ilgilendiğini ve kararını Beşiktaş maçından sonra vermek istediğini söyledi. 
     
</TEXT>
</DOC>
