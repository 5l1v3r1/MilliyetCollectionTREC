<DOC>
<DOCNO> 166748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy10.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitap yasağı Türk insanına haksızlık 
</HEADLINE>
<TEXT>

     İSTANBUL Milliyet 

     Bazı yayınevi sahipleri, yazarlar ve sanatçılar, adli makamlarca son günlerde üç kitabın toplatılması ve imha edilmesiyle ilgili kararlara tepki gösterdi. 
     Taksim'deki Sinema Sevenler Derneği'nin Lokali'nde dün Ayrıntı Yayınları'nın sahibi Ömer Faruk Farsakoğlu, Chiviyazıları Yayınları'nın sahibi Özcan Sapan, Özerk Sanat Konseyi Başkanı Vecdi Sayar ve Piramid Yayınları'nın sahibi Bedri Baykam ortaklaşa basın toplantısı düzenledi. Baykam, yayıncısı olduğu Erje Ayden'in iki kitabının toplatılıp imhasının kararlaştırıldığını, kendisine de para cezası verildiğini, yine başka bir yayınevinin çıkardığı Marquis De Sade'ın bir kitabının da toplatılması yolunda adli makamlarca karar alındığını hatırlattı. Baykam şöyle konuştu 
     
     Yemek kitabı yazacağım 
     "Toplatma kararları çağa ayak uyduramamış yasa maddeleri nedeniyle veriliyor. Bu yasalar, Türk insanına büyük haksızlık yapıyor. Bu kitapları bir İngiliz, Fransız ya da Brezilyalı özgürce okuyabiliyorsa, Türkiye Cumhuriyeti vatandaşı da okuyabilmelidir." 
     Ayrıntı Yayınları'nın sahibi Farsakoğlu da, "Derin devletin ahlak bekçileri var. Bunlar cinsel organ adı ve resmi gördükleri her şeyi yasaklıyor" dedi. 
     Sapan ise, "Bundan sonra bir yemek kitabı yazacağım. Patlıcan musakkanın tarifini de yanlış yapacağım. 'Türk örf ve detlerine aykırı davranmak' suçundan yargılanmak istiyorum. En büyük hayalim bu" dedi. 

</TEXT>
</DOC>
