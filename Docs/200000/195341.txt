<DOC>
<DOCNO> 195341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur04.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tır, binaya girdi .. 
</HEADLINE>
<TEXT>

     Bağcılar'da bir binaya çarpan iş makinesi yüklü TIR'ın sürücüsü yaralandı. 
     Güneşli Merkez Mahallesi Evren Caddesi İleri Sokak'ta yokuş aşağı inen Yalçın Taştan yönetimindeki 34 DUS 24 plakalı TIR, kontrolden çıkarak yol kenarındaki ağaçlara çarptı. 
     Ağaçları devirdikten sonra bir işyerinin duvarına çarparak savrulan TIR, sokağın diğer tarafındaki bir binanın bahçesine girdi. Bu binanın giriş katındaki daireye çarpan TIR'ın üzerindeki iş makinesi de bu sırada yere düştü. 
     Kaza sırasında kendisini araçtan dışarıya atan ve elinden yaralanan sürücü Taştan, Özel Yeni Ufuk Hastanesi'ne kaldırıldı. 
     TIR'da büyük hasar oluşurken, taşıdığı iş makinesinde ve çarptığı binalarda da maddi hasar meydana geldi. 
     Bu arada, TIR'ın çarptığı binada oturan vatandaşlar kaza nedeniyle korkulu anlar yaşadı. 
     
</TEXT>
</DOC>
