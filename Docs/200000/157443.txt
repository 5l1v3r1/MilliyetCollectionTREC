<DOC>
<DOCNO> 157443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/tamer.html </URL>
<DATE> 2003/05/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Klasik müzik festivali kente yayılıyor 
</HEADLINE>
<TEXT>

     İnternetten programa göz attığımda ilk dikkatimi çeken, geçen yıllardan farklı olarak gerek içerikte, gerekse mekanlardaki şaşırtıcı çeşitlilik oldu. "Hayrola" diye İKVS Genel Müdürü Görgün Taner'i aradığımda öğrendim ki 
     1 Bu yılki festivalde ilk kez İstanbul'daki birçok tarihi mekanı kullanmışlar. Yıllardır kullanılan Aya İrini ve AKM'nin yanı sıra Ayasofya ve Sent Antuan Kilisesi'nden Rahmi Koç Müzesi'ne, Yıldız Sarayı'ndan Arkeoloji Müzesi ve Darphane Binaları'na, Üç Horon Kilisesi, Ümraniye Sahnesi ve Zeytinburnu Olivium Outlet Centre'e 14 farklı mekan var. 
     
     Fazıl Say'ın katkısı 
     2 Kente daha fazla yayılmayı ve klasik müziği merkezden uzak yerlere götürmeyi arzulamışlar ve başarmışlar. Taner "Bunun için Fazıl Say'a teşekkür etmek lazım. Biraz da onun önderliğinde oldu bu" diyor. Fazıl Say, Açıkhava Tiyatrosu'ndaki kapanış konseri dışında bu yıl ilk kez Ümraniye, Avcılar ve Zeytinburnu'nda halk konserleri verecek. Bu konserler için sponsor alınmamış. Biletler de Biletix'te satılmayacak ve çok ucuz olacak. 2 milyon lira tam bilet, 1 milyon lira öğrenci. Fazıl Say'ın isteği doğrultusunda amaç, yörede oturanların Fazıl'ın bu konserlerine gelerek klasik müzikle tanışması. 
     3 İstanbul'un yüzyıllar boyu bütün dinlerin ve değişik kültürlerin buluştuğu bir merkez olduğunun altını çizmek istemişler. Çeşitli dinlerin koroları ilk kez Uluslararası Müzik Festivali kapsamında kiliselerde, sinagoglarda ve benzeri yerlerde konserler vererek kendilerini ifade edecekler. 
     
     İstanbul'u kucaklamak 
     Klasik müziğin değişik mekanlarda farklı kitleler tarafından da dinlenmesine aracılık etmek, büyük İstanbul'u kucaklayabilmek... Bunlar, bu yılki müzik festivalinin yenilikleri. 
     Arkeoloji Müzesi'ndeki konserin başlığı Boğaziçi Mehtaplarında Sultan'larla Vals. Şef Emre Arıcı'nın projesiymiş. Rahmi Koç Müzesi'nde Japon müziği çalınacakmış. Japon müziğinin ruhuna uygun bir yermiş orası. "Yılbaşından beri gezmediğimiz mekan kalmadı," diyor Görgün Taner ve ekliyor "Müzik çalındığı mekanla bütünleştiğinde daha fazla anlam ifade ediyor." 
     Cevza Hanım ve Bartoli 
     Uluslararası İstanbul Müzik Festivali'nin bu yıl boynu bükük. Çünkü başlangıcından beri 1973 ana direği olan Cevza Aktüze'yi hafta içinde kaybetti. Ölüm haberinden 48 saat sonra ise Cevza Hanım'ın yıllardır hayalini kurduğu Cecilia Bartoli, son dakika sürprizi olarak bu yılki festivale katılacağını bildirdi. 
     Cevza Hanım, Cecilia Bartoli'yi, dünya klasmanında en üstlere yükselmeye başladığı günden beri festivale getirmeyi hayal ediyordu. Geçmiş yıllarda defalarca karşılıklı yazışmalar yapılmış, ya Bartoli'nin günü tutmamış ya da o yılın bütçesi içinde para fazla gelmişti. 
     
     Festival emin ellerde 
     Ve İKVS yönetimi, Cevza Hanım'ın ölümünden 2 gün sonra Bartoli'den konfirmasyon gelince henüz ortada sponsor olmadığı halde 22 Haziran'da Cevza Aktüze anısına bir Cecilia Bartoli konserini programa alıverdi. 
     Cevza Hanım, 3 yıl önce emekli, hemen ardından da bağırsak kanseri olmuştu. Yıllar boyu masasının başında sessiz - sedasız, bizlere nice müzik ziyafetleri hazırladı. Pek de fazla profesyonel yöneticinin bulunmadığı bir sektörde çok güvenilen biriydi. Yakından tanıyanlar, "Bütün bilgilerini ve deneyimlerini kendinden sonraki kuşaklara bir öğretmen gibi aktarırdı" diyorlar. Anlayacağınız müzik festivali bugün de yarın da emin ellerde. 
     
     

</TEXT>
</DOC>
