<DOC>
<DOCNO> 157296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko12.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İş aramanın püf noktaları... 
</HEADLINE>
<TEXT>

     Türkiye İş Kurumu, firmaların yeniden eleman alımına yöneldiği günlerde iş arayan kişilerin uygulaması gereken konuları belirledi. 
     Türkiye İş Kurumu'nun hazırladığı ''İş Arama Teknikleri'' konulu raporuna göre, iş arayan bir kişinin kendisine uygun iş bulabilmesi için önce neleri iyi yapabildiğini ve ne tür bir işte çalışmaktan hoşlanacağını belirlemesi gerekiyor. 
     İş olanakları hakkında bilgi edinmek için önce gazete ilanlarının incelenmesi önerilen raporda, gazete alma imkanı olmayanlar için arkadaş veya komşularından 1 veya 2 gün önceki yayın organlarının temin edinilip incelenebileceği belirtildi. 
     Raporda, meslek odaları, dernekler ve sendikalardan, ikamet edilen illerdeki firmaların istihdam olanakları hakkında bilgi alınabileceği ifade edilerek, şu görüşlere yer verildi 
     ''En son bitirilen okulun mezunlar derneği size iş olanakları hakkında bilgi vermekte daha istekli davranabilir. Akraba, komşu ve arkadaşlarınıza kısa bir özgeçmişinizi ve ne tür bir iş aradığınızı belirten bir sayfalık açıklama yazıp verin. Size iş verebilecek kişilerin listesini yapın. Bu kişilerle bağlantı kurmaya çalışın ve bu girişimlerinizin sonuçlarını, iletişim kurulan kişinin adı, ünvanı, başvurulan iş, sonuç başlıkları altında bir tabloya kaydedin.'' Bir günde başvurulan işyerlerinin birbirine yakın olmasına dikkat edilmesi gerektiği bildirilen raporda, böyle hareket etmenin iş ararken ulaşım giderlerinde ve zaman tasarrufunda etkili olduğu belirtildi. 
     -''MUTLAKA YÜZ YÜZE MÜLAKAT YAPIN''- Raporda, hedef olarak günde 5 ile 8 başvuru belirlenmesi ve bunlar tamamlanıncaya kadar girişimlere devam edilmesi gerektiği kaydedilerek, şu öneriler sıralandı 
     ''Tabloyu her gün eksiksiz ve güncelleştirerek doldurun. Esnek olun. Size teklif edilen iş asıl mesleğinizden farklı olabilir. Yeni işte, alışık olduğunuzdan farklı iş saatlerini ve seyahat etme zorunluluğunu kabul etmeniz gerekebilir. Bu iş teklifini uzun vadeli olarak iyice düşünmeden sakın reddetmeyin. Son işinizden daha az para kazanacağınız işleri gözardı etmeyin. Her gün en az bir saatinizi başvuru mektubu yazmaya ayırın.'' İşverenlerle bağlantı kurabilmek için telefon rehberi ve telefonun kullanılmasının son derece önemli olduğu ifade edilen raporda, şu ifadelere yer verildi 
     ''Telefonla görüşmeye başlamadan önce becerilerinizi kullanabileceğiniz tüm işletme ve işyerlerini bulmaya çalışın. Özgeçmişinizi ve niteliklerini özetleyen kısa birkaç cümle geliştirin. Bu cümleleri sadece sizi işe almaya yetkili kişilere söyleyin. Çalışmak istediğiniz işyerinden sorumlu olan kişinin adını sorun ve telefon numarasını isteyin. Görüşmeye başlamak için bu kişinin adını kullanın ve kendinizi tanıtın. Hemen sonra hazırladığınız cümleleri söyleyin. Telefonda değil, mutlaka randevu alıp yüz yüze mülakat yapın. Asla umudunuzu yitirmeyin. Bazen beğenmediğiniz bir iş, çok daha iyi işler bulmanız için uygun bir basamak olabilir.'' 
     
</TEXT>
</DOC>
