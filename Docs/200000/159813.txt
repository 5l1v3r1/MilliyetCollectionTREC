<DOC>
<DOCNO> 159813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur31.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet kurmları birbiriyle çatışırken ekonomik sorunlar çözülmez 
</HEADLINE>
<TEXT>

     CHP Genel Başkanı Deniz Baykal, ekonomik istikrarın ''güven'' ile yakından ilgili olduğunu belirterek, devlet kurumlarının birbiriyle çatıştığı bir ortamda ekonomik sorunların çözümlenemeyeceğini, bu konuda da iktidara görev düştüğünü söyledi. 
     Baykal, geçtiğimiz yılın ilk üç ayında 479 milyon dolar olan cari açığın bu yılın aynı döneminde 2.4 milyar dolara çıktığına dikkat çekerek, ülkenin daha önce yaşadığı iki büyük ekonomik krizin bu nedenle patlak verdiğine dikkat çekti. CHP lideri, uygulanan kur politikasının sonbaharda hangi noktaya geleceğinin ciddi şekilde izlenmesi gerektiğini söyledi. 
     Baykal, Ankara Ticaret Odası'nın ATO aylık Meclis toplantısına katıldı. Ekonomiyle ilgili değerlendirmelerde bulunan Deniz Baykal, Hükümet'in 2001 yılında yaşanan ekonomik krizin ardından uygulanan istikrar programın olumlu sonuçlarının alınmaya başladığı bir dönemde işbaşına geldiğine dikkat çekti. Bu tablonun iyi değerlendirilemediğini savunan Baykal, ''İstikrar programının ardından, geçen yılın sonuna doğru faizler düşmeye başlamış, maalesef yeni iktidar bu eğilimi tersine çeviren yanlışlar yapmıştır'' dedi. 
     Talimatla, Bakanlar Kurulu kararıyla faizi düşürmenin mümkün olmadığını kaydeden Baykal, faizin ancak doğru siyaset uygulanarak düşürülebileceğini söyledi. Hükümetin uygulanacak ekonomik program konusunda aylarca net bir tavır ortaya koymadığını, IMF ile anlaşmanın 5 ay askıya alındığını belirten Deniz Baykal, ''IMF ile 5 ay sonra anlaşma yapıldı ve bu anlaşma bugüne kadar hiçbir hükümetin kabul etmediği kadar sıkı ve denetleyici bir anlaşma oldu'' diye konuştu. 
     
     SONBAHAR UYARISI 
     Seçimden sonraki altı aylık süre içinde Türkiye'nin borcunun 20 milyar dolar daha arttığına dikkati çeken Deniz Baykal, kamu harcamalarının azaltılmasına yönelik hiçbir önlem alınmadığını söyledi. 
     Ek vergilerle vatandaşın sırtına yeni yükler bindirildiğini belirten Baykal, gelir artırmak için kayıtdışılığın önlenmesi gerektiğini kaydetti. Baykal, kayıtdışılığın en önemli nedenleri arasında yüksek vergi oranlarının yattığını savunarak, vergi oranlarının mutlaka indirilmesini istedi. 
     Kur ve cari açık konusuna da değinen Baykal, bunların ekonominin çok hassas, patlayabilecek konuları olduğunu söyledi. Geçtiğimiz yılın ilk üç ayında 479 milyon dolar olan cari açığın bu yılın ilk üç ayında 2.4 milyar dolara çıktığına dikkat çeken Deniz Baykal, ''Türkiye Hazinesi dış para bakımından çok tehlikeli biçimde açık vermeye başlamıştır'' dedi. 
     Türkiye'de daha önce 1994 ve 2001 yıllarında yaşanan iki büyük ekonomik krizin cari açık nedeniyle patladığına işaret eden Baykal sözlerini şöyle sürdürdü 
     ''Döviz düşük tutulunca borçlar da düşükmüş gibi görünüyor. Bu yapay cennet... Ancak yapay cennetle sürdürülemez. Düşük kur, ithalatı teşvik ediyor, ucuzlatıyor. İthal girdilerinin düşük maliyeti de ihracata avantaj olarak yansıyor. Dolar ile ithal edip Euro ile satarsak bu bize bir avantaj getirebiliyor. Ancak, bu ihracat artışı, cari açığı frenlemeye yetmiyor. Bu çok hassas bir dengedir, çok dikkatli gidilmesi gerekir. Bu kur politikası sonbaharda hangi noktaya gelir, bunları çok ciddi şekilde izlemeye ihtiyaç vardır.'' 
     
     İKTİDARLAR GÜVEN VERMELİ 
     Baykal, ekonominin henüz istikrar noktasına gelemediğini ve kalıcı bir düzenleme belirtisinin de ortaya çıkmadığını söyledi. ''Yapılması gereken şey güven vermektir. Türkiye'de iktidarların ülkede barışı, huzuru güvenliği sağlayabilecek biçimde siyaset yapmasına ihtiyaç var'' diyen Deniz Baykal, devletin kurumları, iktidarı ve anayasası arasındaki uyumun önemini vurguladı. 
     Yaşanan süreçte bu konuda bir zaafiyet ortaya çıktığını savunan Baykal, ''Devlet kurumlarının birbiriyle çatıştığı bir ortamda ekonomik sorunlar çözülemez'' diyerek, bu konuda en büyük görevin iktidara düştüğünü vurguladı. 
     
</TEXT>
</DOC>
