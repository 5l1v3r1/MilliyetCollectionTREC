<DOC>
<DOCNO> 195480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun15.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş muhabirlerinin duayeni "İlk işiniz başınızı eğmek olsun" 
</HEADLINE>
<TEXT>

     ''Silahlar konuşmaya başladığında ilk yapacağınız şey, başınızı eğmek olmalı...'' Dünyadaki savaş muhabirlerinin en yaşlısı, Bayan Clare Hollingworth'a ait bu sözler... Hong Kong'da diplomatlar ve işadamlarının sıkça uğradığı kulüpte AFP muhabirinin görüştüğü savaş muhabirlerinin duayeni, beyaz şarabını yudumlarken, ''Şimdi buraya biri girip çevreye ateş açsa, hiç korkmam. Hemen masanın altına kıvrılıveririm...'' diyor. 
     92'sindeki Hollingworth, 20. yüzyılın atlatma haberine imza atan isimdi. Hollingworth, ikinci dünya savaşının arefesinde Nazi tanklarının Polonya sınırına yığıldığını ilk haber veren isim olmuştu. 
     ''Ben öyle aslan yürek filan değilim. Bazen tehlikeye atılmaktan hoşlanırım, ama asansörden ödüm patlar. Boncuk boncuk terlerim...'' Bu sözler de duayene ait... 
     Muhabir olarak Polonya'ya gönderilen Hollingworth, İngiltere başkonsolosluğundan güç bela temin ettiği otomobille Almanya'ya girmeyi başarır. Dönüş yolunda, bir vadide ilerlerken, Varşova'ya girmeye hazırlanan Alman tanklarını rüzgar sayesinde farkeder. Şiddetli rüzgar, tankları gizlemek için kullanılan kamuflajı kaldırıp atmış ve tankların bir kısmı kabak gibi ortaya çıkmıştır çünkü... Yıl 1939'dur. Daha bir hafta önce Daily Telegraph'ta işe başlayan Hollingworth, etekleri zil çalarak oradan uzaklaşır ve bombasını patlatır. 
     İngiliz kadın gazeteci, yüzyılın atlatma haberinden sonra mesleğini sürdürür ve Kore savaşı hariç belli başlı bütün çatışmaları izler. 
     Hollingworth, Vietnam savaşı sonunda Hanoy ile Washington arasındaki barış görüşmelerini ortaya çıkarır, İngiliz casusu Kim Philby'nin SSCB'ye kaçışını haber yapar. 
     1911 doğumlu Hollingworth, ilk işini Telegraph gazetesinden alır. Kadınların yeni yeni başladığı savaş muhabirliği alanında, erkek meslektaşları tarafından kısa sürede benimsenir. 
     Duayen, o günleri anlatırken, erkekler tuvaletini kullandığını söylüyor. ''Tuvalette kimse olmamasına dikkat ediyor, işimi çarçabuk görmeye bakıyordum...'' Hollingworth, macera dolu yıllar, dünyanın dört bir yanındaki silahlı çatışmalardan miras kalan bir özelliğini belirtmeden geçemiyor. ''Bazen yerde uyurum. Sanki yapabilecekmişim gibi, daha iyi görebilmek için...'' Neden sonra Çin'deki kültür devrimini izlemek ve Telegraph gazetesinin temsilciliğini açmak için Pekin'e gider. Şimdilerde ise zamanının çoğunu Hong Kong'da geçiriyor. 
     Hafızası Hollingworth'a bazen oyun oynamıyor değil, ama yaşlılığın verdiği unutkanlık, bugün piyasaya çıkan ''Captain if Captured'' adlı kitabında yaşam öyküsünü anlatmasını engelleyemedi. 
     
</TEXT>
</DOC>
