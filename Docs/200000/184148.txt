<DOC>
<DOCNO> 184148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo27.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ufuk Sarıca 3 ay yok... 
</HEADLINE>
<TEXT>

     Beşiktaşlı basketbolcu Ufuk Sarıca, aşil tendonundan sakatlanıp ameliyat olurken, bu sporcunun sahalardan 3 ay ayrı kalacağı bildirildi. 
     Beşiktaş Basketbol Takımı Menajeri Zeki Can, Oyak Renault ile yapılan hazırlık maçında ayağına arkadan aldiğı darbe sonucu aşil tendonundan sakatlanan Ufuk'un ameliyat olduğunu belirterek, ''Bu tedaviyi başka şekillerde de geçiştirebilirdik. Ancak kesin sonuç alabilmek için ameliyat oldu. 3 ay sahalardan ayrı kalacak'' dedi. 
     Yaz başından beri çok çalışan ve iyi bir duruma gelen Ufuk'un uzun süre takımdan ayrı kalacak olmasının, kendileri açısından da büyük talihsizlik olduğunu ifade eden Zeki Can, bu arada uzun oyuncu arayışlarını sürdürdüklerini, Danimarka'da katılacakları turnuvada bazı oyuncular deneyeceklerini söyledi. 
     
     DANİMARKA YOLCULUĞU YARIN 
     Beşiktaş Erkek Basketbol Takımı, özel bir turnuvaya katılmak üzere yarın Danimarka'ya gidecek. 
     Siyah-beyazlılar, 25-28 Eylül tarihleri arasında düzenlenecek turnuvada, Krka Novo Mesto, Hapoel Jerusalem ve Eifel Towers ile aynı grupta mücadele edecek. Grup birincisi olacak ekip, Real Madrid, Bonn Telekom, ABD Karması ve BF Kopenhagen'in yer aldığı öteki grubun birincisi ile final oynayacak. 
     Beşiktaş, 29 Eylül'de İstanbul'a dönecek. 
     
</TEXT>
</DOC>
