<DOC>
<DOCNO> 152123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko48.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD'den gelecek yardım, kredi olarak gelirse daha iyi olur 
</HEADLINE>
<TEXT>

     Başbakan Recep Tayyip Erdoğan, ABD'den gelecek yardım, kredi olarak gelirse daha isabetli olacağını bildirerek, ''1 milyar dolar hibe ya da kredi. Hibe bize göre değil, Türkiye böyle bir rakama muhtaç bir ülke değil. Kredi olarak gelirse bizim için daha isabetli olur'' dedi. 
     Erdoğan, bugün Ankara Ticaret Odası'nın ATO Genişletilmiş Meclis toplantısında yaptığı konuşmada, ABD'den gelecek yardıma ilişkin böyle bir beklentilerinin olmadığını, ancak, ABD'nin Irak Savaşı'ndan doğan zararlar için 1 milyar dolar hibe vermeyi öngördüğünü hatırlattı. 
     Başbakan Erdoğan, ''1 milyar dolar hibe ya da kredi. Hibe bize göre değil, Türkiye böyle bir rakama muhtaç bir ülke değil. Kredi olarak gelirse bizim için daha isabetli olur. Burada IMF ile olan ilişkilerin rol oynadığını görüyoruz'' şeklinde konuştu. 
     Erdoğan, IMF'nin Türkiye'ye gelmek için yalvarmadığını belirterek, şunları söyledi 
     ''Bizden önceki yönetimler IMF'ye yalvararak IMF'yi buraya soktu. Birileri IMF'ye ver yansın ederek oy toplamaya çalışıyor. IMF sana yalvarmadı ki sen gittin yalvardın. O da sana vereceği borcu verirken şartlarını koydu. Şimdi tüm bunlar yapıldıktan sonra bunu önünde bulan hükümet ne yapsın Biz de birileri gibi ne yapalım efendim, yırtıp atalım mı diyelim Böyle bir devlet anlayışı var mıdır Kusura bakmayın biz ihtilal hükümeti değiliz. Biz demokratik bir yapının mensuplarıyız. Bu anlayışla da münasebetlerimizi yürütürken, bu yürütmeyi de yaparken en ucuz maliyet neyse onu bulmanın gayreti içindeyiz. 
     Bakın bir dördüncü niyet mektubunun imzalanması oldu. İmzalanmanın gecesinde şu ifade kullanıldı Türkiye'ye orada şöyle giydirdiler, böyle giydirdiler. Telekonferansla metinleri istedik. Adına atfedilen kişinin metinleri geldi. Metinlerin içinde Türkiye'ye yönelik en ufak böyle bir şey yok. Türkiye'nin programı başarıyla yürüttüğü ifade ediliyor. Kurumlar arasındaki bu tür karalamalarla piyasayı olumsuz etkileriz. Piyasa güvenini kaybetmemeli. Türkiye ekonomisini ne yazık ki belirsizlik belirliyor.'' Ulusal birliğin her alanda korumaya mecbur olunduğunu anlatan Erdoğan, şöyle devam etti 
     ''Irak olayında yatan kalkan hep hükümete saldırdı. Efendim Kuzey Irak'a girmeliydik. Girmedik, bakın 6 milyar dolar gitti. 6 milyar doların tartışıldığı dönemde tezkere geçseydi o zaman da Mehmetçik'in kanını 6 milyar dolara sattılar diyeceklerdi. Olmadı bu sefer, 6 milyar dolar gitti dendi. Böyle çelişki olmaz. Hiçbir insanımızın burnu bile kanamadı. Temennimiz odur ki bundan sonraki süreçte Irak'ın gerek fiziki, gerek siyasi yapılanmasında yerimizi almak suretiyle bu komşu ülkede yaşanan olumsuzlukları olumluya çevirmekte aktif rol oynarız. Bu konuda bize talep geldi, olumlu cevap verdik.'' 
     
     ''BASINDA ÇIKAN HABERLERLE HÜKÜMETİ DEĞERLENDİRMEYİN'' 
     Hükümetin içinde bu konuda herhangi bir sorun olmadığını vurgulayan Erdoğan, ''Ne olur basında çıkan haberlerle hükümetin değerlendirilmeyin. Hele hele sorumluluk noktasında olan dostlarımızın bizden bunların hakikatlarını öğrenmeleri kolay. Çünkü kaynağından doğru haber öğrenmediğimiz sürece birbirimizi yıpratırız. Bunun bedelini bütün ülke ödüyor'' dedi. 
     Erdoğan, şunları söyledi 
     ''Ne yazık ki çok çirkin haberler. Şurada bir iki gün içinde olanları gördük bir bardak suda ne kıyametler koparılıyor. Türkiye'de iş sorunu var. Türkiye'de aş sorunu var. Türkiye'de ekonomi çözüm bekliyor. Bütün bunlar ortadayken nelerle uğraşıyoruz.'' Erdoğan bir televizyon programında yarı başkanlık sistemiyle ilgili görüşlerinin sorulduğunu, kendisinin de kişisel görüşlerini söylediğini belirterek, ''Ben şahsi olarak yarı başkanlık veya başkanlık olmasından yanayım dedim. Ama bu benimle başlamadı ki. Benden önce Özal, Demirel başkanlık sistemini konuşmuştur. Başkanlık sistemi diyince hemen başka yere çekiyorlar. Fikir, düşünce kimin söylediğine göre değil, doğru olup olmadığına bakarak kabul edilir, yanlışsa reddedilir. Bunu Tayyip Erdoğan söyleyince yanlış... Tayip Erdoğan beyaz diyorsa yanlış, başkası diyorsa doğru, beyaz beyazdır'' dedi. 
     
     ''TURİST GİRİŞLERİ YOĞUN BİR ŞEKİLDE SÜRÜYOR'' 
     Başbakan Tayyip Erdoğan, özellikle Antalya'da turist girişlerinin yoğun bir şekilde sürdüğüne dikkat çekerek, ''turizmde hedefleri en az yüzde 80 tutturacağımız görülüyor'' şeklinde konuştu. 
     '' Bir kriz çıksa da yolumuzu bulsak diyenler, sizin derdinizi anlamazlar, biz kararlılıkla sorunların üzerine gidiyoruz'' diyen Erdoğan, şunları söyledi 
     ''İhracattaki artış yüzde 34.5 olarak gerçekleşti. Ekonomik Sorunları Değerlendirme Kurulu çok sayıda karar aldı. Yüksek ihracat yapanlara yeşil pasaport verilmesi de bunlardan biri. 
     Enerjide kapasite olarak artı değerde bulunuyoruz. Ama maalesef doğalgazda bizi çok kötü bağladılar. Uluslararası tahkim var. Türkiye'nin ne durumda olduğu herkesin malumu. Devlette devamlılık esastır. Ne yapacağız, ne edeceğiz, bu işin de üstesinden geleceğiz. Barajlar hamd olsun doluyor. Hidroelektrik santrallerde elektriğin maliyeti 0.22 cent. Doğalgaz da 13 centi buluyor.'' Hükümet olarak Türk müteşebbisin her zaman yanında, arkasında olduklarını söyleyen Başbakan Erdoğan, SSK, Bağ-Kur prim borçları konusunda çalışmalar yapıldığını belirterek, ''Bu borçları ödenebilir hale inşallah getireceğiz'' dedi. 
     Faiz gelirlerine vergi konmaması nedeniyle getirilen eleştirileri de yanıtlayan Erdoğan, bunun yapılması halinde artı bir şey sağlanarak, borçlanmanın sağlanacağını dikkat çekerek, şöyle devam etti 
     ''Kasa tam takır, ödemen gereken borçlar var. Asıl hedef borçlanmanın azaltılması. Sıkıntıyı atlatırsan, o zaman sen yönlendirirsin faizleri. Ama şu an bir mecburiyet var.'' Meclis lojmanları konusunda, kamuoyuna yansıyanların sadece taslak olduğunu ifade eden Erdoğan, ATO'nun da bu konudaki tekliflerini değerlendirebileceklerini ancak, bu güne kadar devletin kat karşılığı işlerde aldığı tek konut bulunmadığını bildirdi. 
     





</TEXT>
</DOC>
