<DOC>
<DOCNO> 157851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo11.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zekasıyla dünyaya meydan okuyacak... 
</HEADLINE>
<TEXT>

     Türkiye ve Avrupa'da düzenlenen turnuvalarda çok sayıda başarı elde eden Türk Satranç Milli Takımı sporcusu Umut Atakişi 22 , Grand Master unvanı alarak, Dünya Şampiyonası karşılaşmalarında Türkiye'nin adını duyurmayı hedefliyor. 
     Ferdi olarak katıldığı şampiyonalarda 1999 yılında Türkiye 18 Yaş Şampiyonu, Türkiye Gençler Şampiyonu ve ardından Türkiye Şampiyonu olan Atakişi, 2000 yılında İstanbul Teknik Üniversitesi Spor Kulübü'ne katılmasından bir yıl sonra, Türkiye Şampiyonluğu'nun yanı sıra Balkan Şampiyonası'nda International Master IM normuna ulaşmayı başardı. 
     Türkiye-Bulgaristan dostluk maçı ile Avrupa Kulüpler Kupası'nda da IM normu alan Atakişi, aldığı toplam 3 normla bugün IM unvanına ulaşmak için yeterli norm sayısına ulaştı. 
     Umut Atakişi, IM unvanı almak için norm sayısının yetmediğini bunun yanında 2 bin 400 ratinge ulaşılması gerektiğini belirterek, katıldığı çok sayıda turnuvalarda oldukça fazla rating aldığını ve şu anda 2 bin 300 ratingi bulunduğunu söyledi. 
     
     HEDEF DÜNYA USTALARI İLE OYNAMAK 
     Satrançta unvan dereceleri bulunduğunu ve bunun en yüksek derecesinin Grand Master GM olduğunu vurgulayan Atakişi, bugün ülkemizde GM unvanına ulaşabilen satranç sporcusunun olmadığını ifade ederek, şunları anlattı 
     ''GM unvanı olan kişiler satrançta oldukça ustadır. Bu nedenle Dünya Kupası Şampiyonası finallerine sadece GM alabilen sporcular katılır. Bugüne kadar Dünya Kupası'na ülkemizden katılan olmadı. Mayıs ayına kadar Avrupa Bireysel Şampiyonası, Türkiye Satranç Turnuvası Finali ve Dünya Kupası seçmelerine katılarak gerekli 2 bin 400 ratinge ulaşmak ve IM unvanı almak istiyorum. Ardından Dünya Kupası Şampiyonası Finalleri'ne katılarak, Türk'ün zekasını kanıtlamak, Türkiye'nin sesini dünyaya duyurmayı hedefliyorum.'' Özellikle düşünce yeteneğinin gelişmesi açısından oldukça önemli olan sporu, 7'den 77'ye hemen herkesin yapmasını öneren Atakişi, ''Son yıllarda özellikle özel sektörün katkılarıyla düzenlenen turnuvalarla satranç sporu yaygınlaşmaya başladı. Ülkemizde bu spor için alt yapının oturmaya başladığını düşünüyorum. Ancak, daha da gelişmesi ve dünyaya açılmamız için desteğe ihtiyacı var'' diye konuştu. 
     
</TEXT>
</DOC>
