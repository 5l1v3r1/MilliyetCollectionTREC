<DOC>
<DOCNO> 154976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/siyaset/siy01.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyeti karıştıran telefon 
</HEADLINE>
<TEXT>

Uyuşturucu kaçakçısı Barutçu'nun, eski Mali Şube Müdürü Ayhan Mimaroğlu'nun evinden Moldavya'daki sevgilisini aradığı ortaya çıktı 
     ERDAL KILINÇ İstanbul 

     Uluslararası uyuşturucu kaçakçısı Abdulvahap Barutçu'nun Moldavya'daki sevgilisini aradığı üç telefondan birinin, dönemin İstanbul Emniyet Müdürlüğü Mali Şube Müdürü Ayhan Mimaroğlu'na ait olduğunun anlaşılmasıyla soruşturma başlatıldı. 
     Polis, Edirne'de ele geçirilen 193 kilo eroinin sahibi olduğu belirtilen Barutçu'yu ararken, Barutçu'nun ticari ilişkileri nedeniyle, Moldavya İnterpolü ile de temas kuruldu. Moldavyalı yetkililer de, bir süre sonra Barutçu'nun, sevgilisi Harbiz Victoria Georgio'yı sık sık Türkiye'deki üç ayrı telefondan aradığını bildirdi. İnterpol, 8 Temmuz 2002'de, bu numaraların belirlenmesi için İstanbul Emniyet Müdürlüğü'ne yazı gönderdi. Narkotik Şube Müdürlüğü'nün araştırması sonucu, telefonlardan birinin Mimaroğlu'na, diğerlerinin de Barutçu'nun oğluyla bir yakınına ait olduğu öne sürüldü. 
     
     Numara listeden çıkarıldı 
     Dönemin Narkotik Şube Müdürü Nihat Kubuş yıllık izinde olduğu için, Emniyet Amiri Dündar İlhan, tespit edilen numaraların dinlenmesine onay almak üzere, evrakı 15 Temmuz'da Emniyet Müdürü Hasan Özdemir'e çıkardı. Ancak İlhan'ın polis başmüfettişlerine verdiği ifadeye göre, numaralardan birinin Mimaroğlu'na ait olduğunu öğrenen Özdemir, Mali Şube Müdürü'ne bilgi verdi, dinleme yazısını da onaylamadı. Kubuş'un göreve dönmesinin ardından söz konusu yazı, Mimaroğlu'nun numarası listeden çıkarıldıktan sonra, 19 Temmuz'da Özdemir'in onayıyla DGM'ye gönderildi. Barutçu'nun oğlu Adnan 9 Eylül'de gözaltına alındı. Almanya'da yakalanan Barutçu da 21 Ekim'de Türkiye'ye iade edildi ve tutuklandı. 
     
     Dökümler incelenecek 
     İki polis başmüfettişi, olay tarihinde Narkotik Şube'de görev yapan İlhan, Mimaroğlu, Kubuş ve Emniyet Müdür Yardımcısı Nizamettin Bayındır'ın ifadelerini aldı. Özdemir'in ifadesinin alınabilmesi için mülkiye başmüfettişleri görevlendirildi. Halen İnşaat Emlak Şube Müdürü olan Mimaroğlu'na ait telefon dökümlerinin çıkarılması kararlaştırıldı. 
     

</TEXT>
</DOC>
