<DOC>
<DOCNO> 180334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur17.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve karşınızda "Selamsız Mehteri"... 
</HEADLINE>
<TEXT>

     Kayseri'nin Mimarsinan Beldesi'nde belediye, aralarında sıvacı, boyacı ve duvarcı ustalarının da bulunduğu işçilerden mehter takımı kurdu. Mesai saatlerinde belediyedeki işlerde çalışan işçiler, akşamları ve haftasonları konser veriyorlar. 
     Mimarsinan Belediye Başkanı İsar Eser, rutin belediye hizmetlerinin yürütülmesi yanında belde halkının sosyal ve kültürel yaşantısını renklendirmek için de çeşitli faaliyetler düzenlediklerini söyledi. 
     Belediye çalışanlarından kurdukları mehter takımının da bu faaliyetlerden biri olduğuna işaret eden Eser, şunları anlattı 
     ''Mehter takımının kültürümüzde önemli bir yeri vardır. Yüzyıllar öncesinde seslendirdiği marşlar ile ordularımızı savaşa hazırlayan mehter takımı, günümüzde ise nostalji olarak özel günlerde konserler veriyor. Biz de atalarımızdan kalan bu mirası yaşatabilmek için aralarında sıvacı, boyacı, duvarcı ve silindir operatörünün de bulunduğu belediyemiz işçilerinden mehter takımı kurduk. Eski Büyükşehir Belediyesi Bando Şefi Şaban Uyan'ın çalıştırdığı mehter takımımız, 25 kişiden oluşuyor. Haftada 2 gün toplam 6 saat prova yapıyorlar ve kuruluşundan bugüne dek geçen 6 ayda 7 marşı repertuvarlarına aldılar. Bir bakıma Şener Şen'in başrolünü oynadığı 'Selamsız Bandosu' adlı filmi hayata geçirmiş olduk.'' Mehter takımının 3 konser verdiğini belirten Eser, çalışanların bu sayede motivasyonlarının ve performanslarının arttığını anlattı. 
     Şaban Uyan da, belediye çalışanlarından mehter takımı oluşturmanın, üyelerin müzik geçmişleri olmadığı için oldukça zaman aldığını kaydetti. 
     İşçilerin müzik eğitimi olmamasına rağmen 6 ay içinde büyük başarı gösterdiklerini kaydeden Uyan, ''Arkadaşlar belediyede de çalıştıkları için provalara çok fazla zaman ayıramıyoruz. Ancak, büyük bir öğrenme istekleri var. Nota dersleri sırasında karamsarlığa düşerek ayrılmak isteyenler oldu, ama şimdi hepsi notaları öğrendiler. İyi yolda ilerliyoruz'' diye konuştu. 
     Duvar ustası Mehmet Özkaya, mehter takımında trompet çaldığını, toplu olarak çalışamadıkları zamanlarda evde tek başına çalıştığını söyledi. 
     Zaman zaman eşinin ve komşularının bundan şikayetçi olduğunu belirten Özkaya, ''Tepkileri tartışma boyutuna ulaşmıyor, ama kaç saat çalışacaksın diye sormadan da yapamıyorlar'' dedi. 
     Belediye basın-yayın sorumlusu Şükrü Hasta da mehter takımında zurna çaldığını, belde halkının çalışmalarını taktir ettiklerini söyledi. 
     
</TEXT>
</DOC>
