<DOC>
<DOCNO> 177669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo09.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu taraftarlar, Cimbomlu taraftarları çiçekle karşıladı 
</HEADLINE>
<TEXT>

     Bursaspor ile Galatasaray arasında bu akşam oynanacak zorlu karşılaşma öncesi yeşil-beyazlı taraftarlar, İstanbul'dan gelen rakip takım taraftarlarını kent girişinde çiçeklerle karşıladı. 
     İstanbul'dan 7 otobüsle gelen Galatasaraylı taraftarları, Yalova Yolu üzerindeki emniyet kontrol noktasında karşılayan Bursaspor'un ''Teksas'' diye adlandırılan grubunun 50 üyesi, konuk taraftarlara ''Bursa deplasmanına hoş geldiniz'' diyerek çiçek verdiler. 
     Galatasaraylı taraftarlar da yanlarında getirdikleri çiçekleri, Bursasporlu taraftarlara verdiler. Daha sonra iki takımın taraftarları bir ağızdan, ''Bursa-Cim bom omuz omuza'' ve ''I Love You Hagi'' şeklinde tezahürat yaptılar. 
     Bursasporlu taraftar grubunun liderleri Selim Kurtulan ve Yüksel Çolak, Bursasporlu taraftarlar olarak ligin ilk 2 haftasında yaşanan tribün olaylarını büyük üzüntüyle karşıladıklarını belirterek, ''Bursasporlu taraftarlar olarak, statlarda şiddetin yerini sevginin alması için elimizden geleni yapacağız'' dediler. 
     Bursa'da, bundan sonra maç öncesi ve sonrası olay yaşanmasına izin vermeyeceklerini kaydeden Kurtulan ve Çolak, şöyle konuştular 
     ''Spor dostluk ve kardeşliktir. Bursa'da yaktığımız bu dostluk ateşi, umut ediyoruz ki tüm Türkiye'yi saracak ve bir daha maçlarda olay çıkmayacak. Bursasporlu taraftarlar olarak bunun için elimizden gelen çabayı göstereceğiz. Sadece Galatasaraylı taraftarlara değil, Bursa'ya gelen tüm rakip takım taraftarlarına aynı misafirperverliği göstereceğiz.'' Kendisini ''Özcimbomlu Sezgin'' olarak tanıtan Galatasaraylı taraftarların grup lideri de Bursa'da böylesine dostça karşılanmaktan büyük mutluluk duyduklarını söyledi. 
     Bursaspor'u kardeş takım olarak gördüklerini anlatan Sezgin, ''Geçen sezon Bursaspor'un küme düşmemesini istedik. Altay'ın kazanması halinde Bursaspor'un küme düşeceği İstanbulspor-Altay maçına büyük bir grupla giderek İstanbulspor'u destekledik. Bu dostluk sürecek. Ligin ikinci yarısında Bursasporlu taraftarlar da İstanbul'a geldiklerinde çok iyi şekilde karşılanacaklar'' dedi. 
     Galatasaraylı taraftarların üzerinde emniyet güçlerinin yaptığı aramada herhangi bir suç aleti bulunmadı. Taraftarları taşıyan otobüsler daha sonra Merinos Fabrikası otoparkına çekildi. 
     
</TEXT>
</DOC>
