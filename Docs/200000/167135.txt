<DOC>
<DOCNO> 167135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur16.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 10 okul depreme karşı güçlendirilecek... 
</HEADLINE>
<TEXT>

     İstanbul Valisi Muammer Güler, ilde hassasiyet arzeden okulların depreme karşı takviye edilme çalışmalarının bir an önce bitirilmesi gerektiğini ifade ederek, ''Tüm okulların takviyesi için 500 trilyon liralık bir kaynağa ihtiyaç var'' dedi. 
     İstanbul Valiliği ile Bankalar Birliği ve Finansbank arasında, 5 ilköğretim okulunun depreme karşı güçlendirilmesine ilişkin protokol, Valilik'te düzenlenen törenle imzalandı. 
     Törende konuşan Vali Muammer Güler, Bankalar Birliği'nin 10 okulun güçlendirilmesi için çalışma başlattığını hatırlatarak, bugün 5 okula ilişkin protokolü imzalamaktan duyduğu memnuniyeti dile getirdi. 
     Muammer Güler, finans sektörünün eğitime yaptığı katkılara teşekkür ederek, şunları söyledi 
     ''Eğitim sorunları içinde yeni derslikler yapımına ihtiyaç olduğu kadar İstanbul'da 1999 yılında yaşanan depremden sonra 1., 2. ve 3. derece öncelikli ve hassasiyet arzeden okulların depreme karşı takviye çalışmaları mutlaka bitirilmesi gerekir. İnsanlar, çocuklarının emin okullarda, herhangi bir depremde zarar görmeyecek mekanlarda okuduklarını bilmek durumundadır. Bu en tabi haklarıdır. Çocuklarımız sağlıklı ortamlarda eğitimlerini sürdürmelidirler.'' Birinci önceliğe sahip Avcılar ve Küçükçekmece'deki okulların depreme karşı güçlendirilmesi çalışmalarını bu yıl bitirmeyi hedeflediklerini belirten Vali Güler, daha sonra öncelikli 12 ilçeden devam ederek, bunu tüm İstanbul'a yayacaklarını kaydetti. 
     Güler, ''Okulların güçlendirilmesi için ilk etapta 5, 2. etapta da 90 trilyonluk bir kaynağa ihtiyaç duyulmaktadır. Tüm İstanbul'u kapsayan deprem takviye çalışmaları için de 500 trilyon liralık bir kaynağa ihtiyaç var'' diye konuştu. 
     Bunun tamamının devlet tarafından karşılanmasının mümkün olmadığını ifade eden Vali Muammer Güler, devlet vatandaş işbirliği ile bu sorunun çözülebileceğini söyledi. 
     
     10 OKUL TAKVİYE EDİLECEK 
     Bankalar Birliği Başkanı Ersin Özince de, tatil döneminde okulların depreme karşı güçlendirilmesine mutlaka başlanılması gerektiğini dile getirerek, şunları söyledi 
     ''Birlik olarak, İstanbul Teknik Üniversitesi ile 10 okulun analizini yaptık. Bu okullardan 4'ü Bankalar Birliği'nce, 1'i de Finans Bank tarafından yeni eğitim döneminden önce mutlaka güçlendirilecek. Bu okullarda 7 bin çocuk okuyor. Bankalar Birliği, üyelerinin de desteğiyle incelettiği 10 okulun tamamını mutlaka tamamlayacaktır. Tatil dönemi çok iyi değerlendirilmeli. Duyarlı tüm kurum ve kuruluşları Valiliğin bu çabasına destek vermeye çağırıyorum. Bu kampanyanın genişleyerek büyümesini diliyorum.'' 
     
     FİNANSBANK, 3 OKULU DAHA GÜÇLENDİRECEK 
     Finansbank Yönetim Kurulu Başkanı Hüsnü Özyiğin de, Bingöl'de yaşanan depremde çok sayıda çocuğun hayatını kaybettiğini, İstanbul'un da önemli bir deprem bölgesi olması nedeniyle bu kampanyaya katıldıklarını söyledi. 
     Özyiğin, ilk aşamada bir, daha sonra da 3 okulu daha güçlendireceklerini ifade ederek, deprem konusunda devlete özel kuruluşların destek olması gerektiğini bildirdi. 
     Konuşmaların ardından Bankalar Birliği'nce takviye edilecek Gaziosmanpaşa Köroğlu, Kartal Medine Tayfur Sökmen, Ümraniye Akşemsettin ve Ümraniye Ayşe Çarmıklı İlköğretim Okulları ile Finansbank tarafından takviye edilecek Ümraniye Nihat Sami Banarlı İlköğretim Okulu'nun güçlendirme protokolleri imzalandı. 
     Vali Güler, katkılarından dolayı Ersin Özince ve Hüsnü Özyiğin'e birer Onur Belgesi ile Taksim Cumhuriyet Anıtı'nın maketini hediye etti. 
     Bankalar Birliği'nce 4 okulun depreme karşı takviye edilmesi için yaklaşık 1 trilyon 100 milyar lira, Finansbank'ın ise 327 milyar 8 milyon lira harcayacağı bildirildi. 
     
</TEXT>
</DOC>
