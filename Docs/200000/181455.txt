<DOC>
<DOCNO> 181455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun12.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetten müzik çalmaktan dava açılan kız 12 yaşında çıktı 
</HEADLINE>
<TEXT>

     İnternetten ''izinsiz olarak müzik indirdiği'' gerekçesiyle hakkında dev müzik firmaları tarafından dava açılan sanıklardan biri, 12 yaşında bir kız çıktı. 
     New York'ta oturan Brianna Lahara adlı kızın annesi, davayı açan Amerikan Plak Sanayii Derneği RIAA ile 2 bin dolar karşılığında anlaşarak davanın düşmesini sağladı. 
     Kızın annesi Sylvia Torres, daha sonra yaptığı açıklamada, ''kızının internet aracılığıyla müzik değiş-tokuşu yapabilmesi için 20 dolar ödeyerek bir yazılım satın aldıklarını, bu nedenle müzik indirmeye hakları bulunduğunu düşündüklerini'' söyledi. 
     Öte yandan RIAA'nın hakkında dava açarak on binlerce dolar tazminat talep ettiği kişiler arasında küçük yaştaki öğrenciler ile büyükanne ve büyükbabaların da bulunduğu ortaya çıktı. Buna karşılık RIAA sözcüsü, ''dava açarken kişilerin yaş ve sosyal durumlarını araştırmadıklarını'' ifade etti. 
     İnternet hizmeti sağlayan Verizon gibi kuruluşların avukatları ise güçlü plak sanayii şirketlerini, internette yasal müzik indirme siteleri oluşturmak yerine ''küçük işlerle uğraşmakla'' suçladı. 
     
</TEXT>
</DOC>
