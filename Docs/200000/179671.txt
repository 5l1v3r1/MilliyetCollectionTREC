<DOC>
<DOCNO> 179671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy05.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel'den Erdoğan yorumu 
</HEADLINE>
<TEXT>
   Türkiye'de sessiz ihtilal 
      
   Alman Der Spiegel dergisi, Başbakan Recep Tayyip Erdoğan'ın Türkiye'de bir dizi değişiklikler gerçekleştirdiğini, ABD'nin güvenini kazanmaya çalıştığını ve AB üyeliği için gerekli olan şartları yerine getirmek istediğini, bunun da Brüksel'deki Türkiye karşıtlarını rahatsız ettiğini yazdı. Dergide "Türkiye'de Sessiz İhtilal" başlığıyla yayımlanan haberde, Erdoğan'ın kararlı bir şekilde reformlar yaptığı, 11 ay içinde ölüm cezasını kaldırdığı, azınlık hakları ile düşünce özgürlüğünü daha iyi hale getirdiği ifade edildi. 
   Erdoğan'ın asıl hedefinin, Türkiye'nin AB üyeliği olduğu kaydedilen haberde, "Türklerin 70'i AB'ye girmek istiyor. Uyum yasaları direniş görmeden kabul edildi. Bu özellikle TSK'daki reformcu üst düzey askeri yetkililer sayesinde gerçekleştirildi" şeklinde ifadeye yer verildi. 
   Ankara'daki Batılı diplomatların, AB Komisyonu'nca açıklanacak olan İlerleme Raporu'nun çok olumlu olacağı görüşünü dile getirdikleri ifade edilen haberde, "Eğer yapılan reformlar aynı hızla sürdürülürse Türkiye'nin AB süreci ile ilgili bir takvim verilmemesi zor olacak" denildi. Kıbrıs sorunu konusunda zaman kazanmak isteyen Erdoğan'ın Irak konusunda Türk Silahlı Kuvvetleri'nden, Kıbrıs konusunda ise Türkiye Sanayiciler ve İşadamları Derneği TÜSİAD'dan destek gördüğü ifade edildi. 
   
   
</TEXT>
</DOC>
