<DOC>
<DOCNO> 192711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur05.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, nanoteknoloji çağına hazırlanıyor... 
</HEADLINE>
<TEXT>

     Metrenin milyarda biri olan nanometre ile ölçülen malzemelerin kullanılacağı ''Nanoteknoloji Çağı''nda üretilecek nanomalzemeler ve nanorobotların, yaşamı her alanda kolaylaştıracağı bildirildi. 
     Selçuk Üniversitesi Ar-Ge ve Teknoloji Koordinatörü Prof. Dr. Ahmet Ayhan, AA muhabirine yaptığı açıklamada, Türkiye'nin zamanında yakalayamadığı bilişim çağının tüm dünyada büyük değişikliklere yol açtığını belirtti. 
     Ekonomik, sosyal ve günlük hayatta her alana giren bilişim sektörünün üretim dengelerini değiştirdiğini vurgulayan Ayhan, bu çağa hazırlıklı giren ülkelerin ekonomisini güçlendirdiğini ve dünya ülkeleri arasında lider konuma ulaşabildiğini, ancak Türkiye'nin bu çağı çok gerilerden takip ettiğini anlattı. 
     Ayhan, bugünlerde ise tüm dünya ülkelerinin ''Nanoteknoloji Çağı''na hazırlandığını ifade ederek, önümüzdeki 20 yılda büyük değişiklikler getirecek bu çağa Türkiye'nin yine hazır olmadığını bildirdi. 
     Metrenin milyarda birini ifade eden nanometre boyutlu malzemelerin kullanılacağı bu yeni teknoloji çağında, sağlıktan üretime kadar tüm alanlarda hayatın küçük ürünlerle kolaylaşacağını belirten Ayhan, şu bilgileri verdi 
     ''Bu çağda üretilen nanorobotlar, başta sağlık olmak üzere savunma, enerji, iletişim, elektronik gibi birçok sektörde yaygın olarak kullanılmaya başlanacak. Örneğin, sağlık alanında yapılacak akıllı nanorobotlar, hastalığın teşhisini koymada önemli görevler üstlenecek ya da hastalıklı bölgelere ilaç vererek, tedavinin etkili olmasını sağlayacak. Ayrıca, otomotiv sektörünün en önemli sorunlarından biri olan araçların üzerindeki boyaların çizilmesi ve kaportaların aşınması da nanoteknoloji çağı ile çözülecek. Yüzlerce nanometre boyutta kat kat boya yapılabilecek otomobillerin çizilmesi artık tarihe karışacak. Bu bile dünyada milyarlarca dolarlık kaybın önlenmesi anlamına geliyor.'' Ayhan, bu çağda bilgisayar kapasitesini önemli oranda artıracak polimer esaslı çiplerin geliştirileceğini de söyledi. 
     
     AB, 1 MİLYAR 300 MİLYON EURO KAYNAK AYIRDI 
     Ayhan, AB'nin büyük önem verdiği nanoteknolojiyi öncelikli 7 alan içerisinde yer verdiğini ifade ederek, 5 yıl için sadece bu teknoloji kapsamında yapılacak Ar-Ge çalışmaları için 1,3 milyar euro kaynak ayırdığını bildirdi. 
     Ayhan, yüksek yoğunluklu bellekler, antikorozyon kaplama, ilaç veren sistemler ve bioçiplerin yapımında kullanılacak nanorobotların hakimiyetinin hüküm süreceği bu çağa hazırlıkla giren ülkelerin, bu sektörde yılda dönecek yaklaşık 2 trilyon dolarlık pastadan pay alabileceğini söyledi. 
     Türkiye'nin nanoteknoloji çağına hazırlanması gerektiğini anlatan Ayhan, şunları kaydetti 
     ''Ülkemizde sadece, Gebze Yüksek Teknoloji Enstitüsü, Sabancı, Bilkent, ODTÜ ve İTÜ'de küçük çaplı çalışmalar var. Yaşamı etkisi altına alacak ve bu konuda başarı elde edecek ülkeyi lider yapacak nanoteknoloji çağı için ülkedeki 77 üniversitenin en az yarısı çalışma yapmalıdır. Artık klasik konular bırakılıp, getirisi olacak çalışmalar üzerinde yoğunlaşılması gerekiyor.'' Ayhan, bunun toplumsal bir olgu haline getirilmesi ve hemen herkesin önemini kavraması gerektiğini vurgulayarak, ''Üniversitelerde bölümler açılmalı ve konuya gençlerin dikkati çekilmelidir. Hükümet programına almalı ve ülkeyi bu teknolojiyle erkenden tanıştırmalıdır. Bu kez geç kalınmamalı, güçlü üniversiteler ile genç nüfusa sahip Türkiye, bu çağda adından söz ettirmelidir'' dedi. 
     
</TEXT>
</DOC>
