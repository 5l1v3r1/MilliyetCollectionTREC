<DOC>
<DOCNO> 183224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur20.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'ın İstanbul Başkonsolosluğu önünde eylem 
</HEADLINE>
<TEXT>

     Hindistan'ın İstanbul Başkonsolosluğu önünde eylem yapan bir grup, bu ülkede tutuklanan Nepal Komünist Partisi Politbüro Üyesi Chandra Prakash Gajurel'in serbest bırakılmasını istedi. 
     Harbiye Cumhuriyet Caddesi'ndeki başkonsolosluğun bulunduğu apartmanın önünde toplanarak ''Gajurel'e özgürlük'' yazılı pankart açan yaklaşık 25 Türk'ten oluşan grup, ''Gajurel yalnız değildir'', ''Yaşasın enternasyonal dayanışma'' yazılı dövizler taşıdı. 
     Aynı yönde yazıların yer aldığı İngilizce dövizleri de olan grup, ''Yaşasın halkların kardeşliği'', ''Nepal halkı yalnız değildir'' sloganları attı. 
     Grup adına okunan basın açıklaması ile Hindistan hükümetine iletilmesi istemiyle başkonsolosluk görevlilerine verilen dilekçede, ''Hindistan üzerinden Avrupa'ya geçmek isteyen Gajurel'in, üzerinde sahte kimlik bulundurduğu gerekçesiyle 20 Ağustos 2003 tarihinde bu ülkede tutuklandığı'' belirtildi. 
     Açıklama ve dilekçede, ''Durumun Hindistan hukukuna göre 3 günde çözümlenmesi gerektiği halde siyasi yaklaşım nedeniyle Gajurel'in tutukluluk süresinin devam ettiği'' kaydedilerek, ''Gajurel'in bir an önce serbest bırakılması'' istendi. 
     Açıklamanın ardından bir süre daha slogan atan grup, daha sonra olaysız dağıldı. 
     
</TEXT>
</DOC>
