<DOC>
<DOCNO> 179195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur05.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasaplık yapan kız kardeşler... 
</HEADLINE>
<TEXT>

     Giresun'un Dereli İlçesi Tamdere Yaylası'nda iki kız kardeş kasap dükkanı işletiyor. 
     Giresun-Şebinkarahisar karayolu üzerindeki 1900 rakımlı Tamdere Yaylası'nda babalarına ait kasap dükkanını işleten 26 yaşındaki Döner ve 24 yaşındaki Leyla Yılmaz kardeşler, gerek yayla halkının gerekse yaylada dinlenme molası veren yolcuların büyük ilgisini çekiyor. 
     Döner Yılmaz, kasaplığın baba mesleği olduğunu ifade ederek, ''Babam yaşlandı, erkek kardeşimiz yok, 8 kız kardeşiz, babamıza yardımcı olmak için Leyla ile birlikte baba mesleği kasaplık yapmaya başladık'' dedi. 
     Erkek mesleği olarak bilinen kasaplığın başlangıçta kendilerine de zor geldiğini anlatan Yılmaz, şöyle devam etti 
     ''Ben 15 yıldır, Leyla da 8 yıldır bu işi yapıyor. İlk başta bu mesleği yapmakta ben de zorlandım. Çünkü, bu işe başladığımda insanlar beni kadınlar bu işi yapamaz diyerek bir hayli yadırgadı. Bundan önceleri etkilendim ancak kendimi bu işe verdim. Leyla bu işe başlarken fazla zorluk çekmedi. Ben ona yardımcı oldum. Şimdi herkes bize alıştı.'' Titiz olmaları ve hijyene önem vermeleri nedeniyle işyerlerinin büyük ilgi gördüğünü dile getiren Yılmaz, ''Başta babamıza yardım amacıyla yapmaya başladığımız bu iş şimdi mesleğimiz oldu. Bu işi çok seviyoruz. Özellikle turistler bize büyük ilgi gösteriyor. Biz de bu ilgiden memnunuz. Evlensek de artık bu işi bırakmayı düşünmüyoruz'' diye konuştu. 
     
</TEXT>
</DOC>
