<DOC>
<DOCNO> 155398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo16.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nden annelere özel maç.. 
</HEADLINE>
<TEXT>

     Ankaragücü, 11 Mayıs Pazar günü sahasında Trabzonspor ile yapacağı maçın hazırlıklarını sürdürüyor. 
     Teknik direktör Tevfik Lav yönetiminde günde tek antrenman yapan sarı-lacivertlilerde, sakatlığı süren Baidoo dışında eksik oyuncu bulunmuyor. 
     UEFA Kupası'na katılma yolunda iddiasını sürdüren başkent ekibinde yönetim, son 4 maçta hedefi 10 puan olarak belirlerken, hazırlıklardan ve oyuncuların hırsından memnun olduğunu ifade eden Lav, ''Avrupa hedefimiz için Trabzonspor karşısından galibiyetle ayrılmalıyız'' dedi. 
     Sıralamadaki hedeflerinin beşincilik olduğunu vurgulayan Lav, Trabzonspor maçının bu yoldaki öneminin çok büyük olduğunu sözlerine ekledi. 
     
     ANNELER GÜNÜ 
     Bu arada Ankaragücü Kulübü yönetimi, Anneler Günü nedeniyle Trabzonspor maçında bayanlar ve çocukların karşılaşmayı ücretsiz izlemesini karara bağladı. 
     Bayanlar ve çocukların ücretsiz izleyeceği maçın bilet fiyatları ise kale arkaları için 5, maraton tribünü için 7.5 ve numaralı tribün için ise 10 milyon lira olarak belirlendi. 
     
</TEXT>
</DOC>
