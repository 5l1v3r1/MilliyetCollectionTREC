<DOC>
<DOCNO> 182873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun21.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gerçek bir AB hükümeti kurulacak" 
</HEADLINE>
<TEXT>

     AB Komisyonu'nun kurumsal reformlardan sorumlu üyesi Michel Barnier, 2004 yılında, 10 yeni üyenin katılımıyla gerçekleşecek olan genişlemeden sonra, ''gerçek bir AB hükümeti kurulacağını'' söyledi. 
     Barnier, basına yaptığı değerlendirmede, AB'nin yürütme organı olan Komisyon'da, 1 Mayıs 2004'teki genişlemeden sonra, ''her ülkeden bir temsilci'' bulundurulmasını ve karar mekanizmasından oybirliği geleneğinin kaldırılmasını savunduklarını bildirdi. 
     Avrupa Konvansiyonu'nun hazırladığı anayasa taslağında ''zaaflar'' bulunduğunu belirten ve Komisyon'un oluşumuna ilişkin önerileri buna örnek gösteren Barnier, bu zaafların Hükümetlararası Konferans'ta çözüme kavuşacağını söyledi. 
     Barnier, AB üyesi ülkelerin sayısının 25 ila 30'a ulaşmasının ardından yönetimin iyice zorlaşacağını ve karar mekanizmasının ağırlaşacağını belirterek, her üye ülkeden, ''devletlerinden bağımsız'' birer temsilcinin katılımından oluşacak bir Komisyon'un en iyi seçenek olarak görüldüğünü, böylece gerçek bir hükümet kurulacağını anlattı. 
     ''Avrupa projesi, oybirliği sistemi ve her üyeye verilen veto hakkı nedeniyle zaman zaman frenlendi, yeterince geliştirilemedi'' diyen Barnier, bu sistemin ''iktidarsızlık kaynağı'' ve ''kararları bloke etme hakkı'' doğurduğunu, genişlemeden sonra bu sistemle yola devam etmenin imkansız görüldüğünü, oyçoğunluğuyla karar vermek ve daha esnek olmak gerekeceğini, ancak her üyenin bu görüşte olmadığını belirtti. 
     AB'nin savunma alanında askeri kimlik arayışlarına da değinen Barnier, bu alanda üye ülkeler arasında ''zihniyet farklılıkları'' olduğunu kaydetti. Barnier, konunun çok ''hassas'' görüldüğünü, ulusal hükümranlıkların söz konusu edildiğini, ''tarihe, dostluklara ve geleneklere dayalı çelişkiler'' bulunduğunu belirtti. Bazı AB üyesi ülkelerin askeri alanda tarafsız kalmayı sürdürdüklerini anlatan Barnier, ''AB'nin ortak dış politika oluşturması gerçekleşirse, bu politikanın güç ve itibar kazanması için bir savunma politikası da belirlenmelidir'' dedi. 
     İsveç'teki euro referandumunun sonuçlarını da değerlendiren Barnier, ''AB projesinin ilk 40 yılında kamuoyunun görüşleri dikkate alınmadan yola devam edildi. AB'yi, halkları dinlemeden ilerletmek cazip ve daha kolay gözükebilir. Ancak bugün, halkın görüşünü alarak yola devam etmek, halkı dinlemeden iş yapmaktan daha az tehlikeli'' diye konuştu. 
     
</TEXT>
</DOC>
