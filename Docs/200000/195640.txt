<DOC>
<DOCNO> 195640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/siyaset/siy01.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de deprem 
</HEADLINE>
<TEXT>

   DYP Genel Başkan Yardımcısı Bayar, partide 'gençleştirme hareketi'ne gösterilen tepki nedeniyle görevinden istifa etti 
      Aydın Hasan 

   
   DYP'nin köklü isimlerinin teşkilatlardaki gençleştirme operasyonuna tepki göstermeleri, yönetimde deprem yarattı. DYP Genel Başkan Yardımcısı Mehmet Ali Bayar ve Genel Başkan Danışmanı Lokman Kundakçı, görevlerinden istifa etti. Bayar'la birlikte çıktığı yurt gezilerinde birlikte iftar ya da sahur yemeklerine katılan Genel Başkan Mehmet Ağar ise "Kişiler gidip gelir, partiler yola devam eder" dedi. 
   Ağar'ın genel başkan seçilmesinin ardından parti teşkilatlarını gençleştirme operasyonu başladı. Bu çalışmanın mimarları arasında Bayar ve Kundakçı ön plana çıktı. İlk olarak ABD'nin Florida Atlantik Üniversitesi'nde öğrenci liderliği yapan Burak Küntay Gençlik Kolları Genel Başkanlığı'na atandı. İl yönetimleri de genç isimlerden oluşturulurken, Afyon İl Başkanlığı'na Gültekin Uysal 26 , Manisa İl Başkanlığı'na Orkun Sarıtaş 32 , Bursa İl Başkanlığı'na da İlker Özarslan 34 getirildi. Ancak partinin eski isimleri bu gençleştirme operasyonuna tepki gösterdi. Teşkilat İşleri Başkanı Mümtaz Yavuz, Bayar ve Kundakçı'nın Bursa İl Kongresi'ndeki etkisini eleştirerek, Ağar'a istifasını sundu. Yavuz'un istifası kabul edilmedi. 1968'den bu yana politikanın içinde olan GİK üyesi Turhan Tayan da Bursa'daki gençleştirme çabalarına karşı çıktı. DYP'nin etkili ve eski isimleri, Kundakçı'yı görevden alması için Ağar'a baskı yapmaya başladı. Kundakçı, Ağar'ın isteği üzerine dün sabah görevinden istifa ederken, yaklaşık iki aydır operasyonun karşılaştığı dirençten rahatsızlık duyan Bayar da genel başkan yardımcılığından ayrıldığını açıkladı. 
   
   
   'Dostluk sürüyor'    Bayar, Ağar'la sorunu olmadığını, partinin toplumun yeni taleplerini karşılamakta yetersiz kaldığını belirtti. Bayar, Ağar'ın önünü açmak amacıyla istifa ettiğini, sade bir DYP üyesi olarak hizmetlerine devam edeceğini söyledi. Kundakçı da tabanın değişim istediğini belirterek, "Eskilerin yönettiği partide yenilerin önemli görevlere gelmeleri istenmedi. Ağar'la sorunum yok, dostluğum sürüyor" dedi. Bayar'ın istifasını üzüntüyle karşıladığını kaydeden Ağar da "Sevdiğimiz, genç bir arkadaştı. Kişiler gidip gelir, ama partiler yoluna devam eder" diye konuştu. 
   
   
   
   
   
</TEXT>
</DOC>
