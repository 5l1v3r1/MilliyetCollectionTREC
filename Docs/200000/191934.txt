<DOC>
<DOCNO> 191934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/magazin/yazdud.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Meyhanelerini dolaştım İstanbul'un... 
</HEADLINE>
<TEXT>

   Kuruçeşme'de Marina Balık, Eylülist'te müzik dolu geceler, Aynalı, Nihavend Fasıl, Taş Plak, Le Sülo ve Asmalı'da cümbüş... 
   
      
   Efendim, bildiğiniz üzere 26 Ekim, mübarek Ramazan ayının ilk günü. İftar için sizlere tabii ki önerilerimiz olacak. Ama şunun şurasında bir haftanız kalmışken eni konu yiyin, için, zıplayın, eller havaya yapıp eğlenin istedim. Ve Ramazan öncesi ya da sonrası keyifli geceler yaşamanız için İstanbul'un favori meyhanelerinin listesini hazırladım. Ha arzu eden Ramazan ayında da yiyip içip eğlenebilir tabii. Kimse kimsenin keyfinin kahyası değil. Ama ben üç ayları tuttuğum için içmeden gezdim. Meyhanelerde ilk durağım Mey'hane'ydi. Ama ondan önce, sevgili saç doktorum Veysel Şenel ve eşi Aynur ile birlikte Kuruçeşme Marina Balık'a gittik. İşletmeci Hakan Varlılar 20 yıllık arkadaşım. Patron Ahmet Güneş ise Zorba'nın işletmecisi. Yani, Gülben Ergen'in kaset olayıyla gündeme gelen İlyas Atak'ın eski ortağı. Ama Ahmet pırıl pırıl bir çocuktur. Zaten Zorba adının böyle bir olaya karışmasına da çok üzülmüş. Kuruçeşme'deki Marina, taze ve günlük balık çeşitleriyle favori restoranlarım arasındaydı. Medya dünyasından arkadaşlarımla ve Cenk Eren ile sık giderdik. Ama yeni yerler açıldıkça yılda bir zor uğrar olmuştum. Bu defa, 15 günde iki kez uğradım. Maidred'hotel Hüseyin Doruk, Mengenli aşçıbaşı Halil Teke ve Hakan masayı donattılar közde patlıcan, pazı yaprağına sarılmış deniz mahsulleri, kalamar dolma, deniz mahsulleri kokoreç derken balığı gözüm görmez oldu. Yine de mevsimi diye birer parça ızgara takoz palamut yedik. Dayanamayıp üç kişiye bir tane çikolatalı sufle söyledik, onu da götürdük. Marina Balık'ın telefon numarası 0212 287 26 53. Çıktıktan sonra Veysel ve Aynur, güzel kızları Ecem evde yalnız diye beni terkettiler. Ben de Ali Sayar ile buluşup Ortaköy'deki Eylülist Müzik Kulübü'ne uğradım. Buranın sahibesi Ayten Özer epey değişiklik yapmış. Müzik dolu geceler Eylülist'te sizleri bekliyor. Her salı davulda Selim Selçuk, perküsyonda Hakan Beşer'in yer aldığı elektronik dans müziği var. Cuma geceleri Latin, rock, pop ve Türkçe şarkılarla Feminem Caj sahneye çıkıyor. Cumartesi Sarper Semiz ve Grubu'ndan Latin ve Türkçe şarkılar dinleyebilirsiniz. Eylülist'in telefon numarası 0212 257 11 09. Haaa unutmadan, ilk içki 15 milyon. Çıkışta çok eski bir arkadaşımla karşılaştım. Bana Türk Sanat Müziği'nde sevdiğim isimlerden biri olan Nihal Arda'nın sahnelere döndüğünün müjdesini verdi. Aslında yeni kuşak Nihal'i tanımaz. Sesi ve fiziğiyle bir zamanlar sahnelerde fırtınalar estirmişti. Sonra sanki yer yarıldı, içine girdi. Nihal'in dönüşüne sevindim, bir akşam uğramaya çalışacağım. Çarşamba, cuma ve cumartesi Çengelköy Angira'da sahne alıyor. Angira'nın telefon numarası 0216 422 66 06. Marina Balık ve Eylülist'in ardından, evime yakın diye Ali ile birlikte müzik dinlemek için Princess Hotel bünyesindeki Mey'hane'ye girdik. Geçen yıl da gitmiştim bir kez. Kış sezonunun iddialı mekanlarından. Gerçek bir meyhane havasında. İnsanın kendini rahat hissedebileceği her şey düşünülmüş. Mey'hane'de, Ahmet Kain ve grubu tarafından Türk Müziği'nin en güzel parçaları seslendiriliyor. Pazar hariç her gün saat 19.30'dan itibaren açık olan Mey'hane limitsiz içki ve yemek dahil, kişi başı 45 milyon lira alıyor. Personeli iyi eğitilmiş olan Mey'hane'nin yemekleri çok lezzetli. Önce 10 çeşit soğuk meze geliyor Antep ezmesi, haydari, patlıcan salatası, fasulye pilaki, zeytinyağlı börülce, kalamar, zeytinyağlı dolma, peynir tabağı, salata... Ara sıcaklarda ciğer tava ve paçanga böreği sunuluyor. Her gün değişen ana yemek seçenekleri de et, piliç şiş ya da balık. Tatlılar mı Ne siz sorun, ne ben söyleyeyim. Müthiş zengin Türk tatlı tabağı geliyor. Mey'hane'nin telefon numarası 0212 285 09 00. 
   
      Etiler'den Galatasaray'a eğlence    Her karşılaştığımızda "Bize ne zaman geleceksiniz " diyen patron Cengizhan Sönmez'in gönlünü nihayet yaptım. Sahibi olduğu, Etiler Aytar Caddesi'nde yer alan Nihavend Fasıl'a uğradım. Saat 20.00'de yemek ve içki servisi başlıyor. 21.00'de fasıl grubu sahne alıyor. 22.45'te Özdem Çevik programa start veriyor. Saat 24.00'te Türkçe pop müzikte Berat Ali sahneye çıkıyor ve program 01.30'a kadar sürüyor. Mekan, 120 kişilik. Meyhane mönüsünde 11 çeşit soğuk meze var. Sonra paçanga böreği, yıldız sosis ve mücverden oluşan ara sıcaklar geliyor. Ana yemekler ise mantarlı soya soslu tavuk ve sebzeli pilav. Son olarak da masanızı karışık meyve tabağı süslüyor. Nihavend Fasıl'da eğlenmek kişi başı 35 milyon lira. Telefon numarası 0212 268 58 62. Çıkmışken Pangaltı'da sezona başlayan Mandra Taverna'ya uğradım. Gülser Gülser'in çalıştığı zamanlarda burada özel günler filan düzenlerdik. İsmi değişti, 'Nazenin Mandra' oldu. Grek ve Türk Müziği'nden parçalar, mekanın ortağı da olan solist Elif tarafından seslendiriliyor. Program öncesinde Müzo ve Selo ikilisi yaptıkları müzikle herkesi çok eğlendiriyor. Mekanın diğer patronu ise Tansel Ayerdem. Mönü, Türk ve Yunan mutfağı ağırlıklı. Çeşit zengin. Ana yemekte et veya tavuk sote seçmeli. Finalde meyve var. Nazenin Mandra, pazar hariç her gün 04.00'e kadar açık. Telefon numarası 0212 234 82 00. Sevgili Cenk Eren ile sık gittiğimiz yerlerden biriydi Galatasaray'daki Taş Plak. Belki üç-dört sene var, uğramamıştım. Bu kez uğradığımda şaşırdım. Dekoru yenilenmiş. Buranın patronu da Zeynep Kızılkaya. Giriş katının dekorasyonu taş plaklarla yapılmış. Taş plak çalındığı gibi her gün canlı fasıl da var. Fix mönü 15 çeşit soğuk meze, 3 çeşit ara sıcak, et, balık veya tavuktan oluşan ana yemek içeriyor. Limitsiz yerli içki dahil, kişi başı 35 milyon lira. Gruplara yüzde 10 indirim. Üst katında özel şarapseverlerin tercih ettiği bir şarapevi bulunuyor. Mutfak, alakart, isteyen mönüden peynir tabağı, kalamar, seçebilir. Burada da yaklaşık 30-35 milyon lira ödersiniz. Taş Plak gündüzleri de kafe olarak hizmet veriyor. Telefon numarası 0212 251 11 39. 
   
      Favorim Le Sülo ve Asmalı Meyhane    90'lı yıllara damgasını vuran, Dedikodulu Meyhane'ydi. Meyhane kültürünü çok iyi yansıtıyordu çünkü. O ekip bir araya gelerek Meyhane Le Sülo'yu açtı. 3. Levent'teki Gatto'nun geçen sene restoran olan katında açılan Le Sülo, Ergun Yıldız ve Süleyman Köse'nin işletmeciliğinde hizmet veriyor. Yemekler aşçıbaşı Şenay Yılmaz'a teslim. Salon şefi de Osman. Mezeler günlük. Her hafta mönüye bir-iki çeşit yeni meze ekleniyor. Önden muhammara, kofik, Antep usulü kuru patlıcan dolması, tulum peynirli patlıcan sarma, sarımsaklı köfte, tavuklu mantar salatası, fasulye turşusu geliyor. Ara sıcaklarda pazı dolması, misket köfte, kadayıf böreği. Ana yemekler de tavuk tandır ve iç pilav kuzu sarma. Ben o akşam pazı dolması, kadayıf böreği, üzerine de mönüye yeni konacak olan hamsili pilav aldım. Bol da su içtim. Uzun süredir sesine hasret kaldığım Cihan Doğan'ı izledim. Cihan, sağolsun, unutmamış, 'Keskin Bıçak'ı okudu hemen. Le Sülo'da yemek 20.30'da, fasıl 22.00'de başlıyor. Cihan ilk bölümde alaturka okuyor, ikinci bölümde isteklere yer veriyor. Fiyatlar, limitsiz yerli içki dahil, kişi başı hafta arası 45 milyon. Hafta sonu ise 55 milyon lira. Telefon numarası 0212 270 85 75. Can dostum İzzet Çapa'nın gözde mekanı 'Asmalı Meyhane'ye yine tok gittim. Ama mezelerinin muhteşem olduğunu biliyorum. İnşallah Ramazan'dan sonra yemek yiyip içki içerken Reyhan Ataman'ın o güzel sesini keyifle dinleyeceğim. İzzet'in alaturka sevenleri düşünerek açtığı Asmalı Meyhane eski Türk filmlerindeki meyhaneler havasında. İstanbul'un en gözde ve tarihi semtlerinden olan Pera'da, Pera Palas Oteli'nin karşısında. Cahide Sonku'nun evinin alt katında. Çarşamba, cuma ve cumartesi akşamlarının solisti, insanı mest eden sesiyle Reyhan Ataman. Şarkılarını bir kanun ve bir darbuka eşliğinde seslendiriyor. Diğer günlerde fasıl heyeti program yapıyor. Asmalı Meyhane'nin işletmecisi Aslan Şaşmazer. Mutfakta bildik meyhane mezelerinin yanısıra Ermeni aşçıların yaptığı çeşitler ağırlıkta. Buranın enginar ve patlıcan böreği olağanüstü. Haftanın her günü açık olan mekanda fix ve alakart mönü mevcut. Kişi başı 35 milyon lira. Telefon numarası 0212 243 76 78. Beyoğlu'nun köklü meyhanelerinden biri de Yakup 2. Patron Yakup Aslan. Geniş ve ferah bir mekan. Bir duvarda mekana gelen sanatçıların fotoğrafları var. Mezeler çok çeşitli, fiyatlar makul. Telefon numarası 0212 249 29 25. 
   
      Aynalı klasik oldu, Meyhane Sarraf    Geçenlerde önce Köşebaşı'nda keyifli bir yemek yedik, ardından Anadolu yakasına geçmişken Dedikodulu Meyhane'ye uğradık. Bostancı Deniz Otobüsü İskelesi'nin karşısında yer alan mekan çok tutuldu. Patron Deniz Topal. Mekanda cuma ve cumartesi akşamları 01.00'de Tibet sahne alıyor. Tabii buranın bu kadar popüler olmasında Tibet'in de büyük rolü var. Sahnede günümüzün popüler şarkılarını başarıyla seslendiren Tibet çok eğlendiriyor. Tibet'ten önce, sahne alan Erkan Tokmak yönetimdeki fasıl heyeti ve oryantal Eylül de bayağı iyiler. Limitsiz yerli içki dahil, kişi başı 40 milyon lira. Mönüde 8 çeşit soğuk meze var. Ara sıcaklar fincan böreği ve sosis. Ana yemekler ise piliç tandır, buhara pilavı ve püre. Yanında mevsim salatası. Meyve tabağıyla şölen sona eriyor. Telefon numarası 0216 489 18 00. İki yıldır adım atamıyorum Kuruçeşme'deki Aynalı Meyhane'ye. Bu nedenle orada her cuma ve cumartesi sahneye çıkan sevgili Pako'yu Pakize Suda da göremiyorum. Ama onu iki ayrı dizide, 'Pembe Patikler' ve 'Hayat Bilgisi'nde izlemekten büyük keyif alıyorum. Pako iyi yazar, iyi oyuncu, şarkılarıyla da insanları iyi eğlendirmesini biliyor. Bence artık klasikleşen Aynalı Meyhane, patroniçe Ece Aksoy'un lezzetli mezeleriyle çıkıyor müşterinin karşısına. Burada insan evinde gibi hissediyor kendisini. Ramazan'dan sonra uğrayacağım ilk mekan, Aynalı olacak. Telefon numarası 0212 265 96 00. Kuruçeşme'deki Sarraf bu sene Taksim Maksim'in eski halkla ilişkiler müdürlüğünü yapan Neslihan Erzurumlu tarafından işletiliyor. Meyhane Sarraf'ın mönüsü de zengin. Mezeler, ara sıcaklar ve seçmeli ana yemek var. Sarraf'ta 21.00-23.00 saatleri arasında, 6 kişilik Güran Aktalay yönetiminde fasıl heyeti sahne alıyor. 23.15-02.00 arasında solist Ayşe Güneş coşturuyor. Meyhane Sarraf'ta limitsiz yerli içki dahil, kişi başı 50 milyon lira. Telefon numarası 0212 358 05 60. Efendim, bu çarşamba ve cumartesi ne yazık ki bendeniz yokum. Yani bu mekan, KAPALI. İş gezisine gidiyorum. Sizleri özleyeceğim. Dönünceye kadar hoş kalın. 
   
      
   
</TEXT>
</DOC>
