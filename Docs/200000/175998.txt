<DOC>
<DOCNO> 175998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur23.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce elini öptü, ardından şarjörü boşalttı... 
</HEADLINE>
<TEXT>

     Antalya yakınlarında Duacı Köyü'ndeki villasına giderken, 5 Ağustos günü otomobili yolda durdurularak öldürülen Palmiye Eczanesi Sahibi Eczacı Selçuk Bostan'ın, Ankara'da yaşayan oğlu tarafından öldürüldüğü bildirildi. 
     5 Ağustos'ta işlenen cinayetin ardından soruşturma başlatan jandarma, cenaze törenine katıldıktan hemen sonra Ankara'ya dönen, Selçuk Bostan ilk eşinden olan oğlu O.K.B'nin 23 tavırlarından şüphe edince, genci izlemeye aldı. Bir süre sonra, gözaltına alınan O.K.B, jandarmanın teknik araştırması ve çapraz sorgulama sonucu, babasını öldürdüğünü itiraf etti. 
     Ankara'da emlakçılık yapan ve çok sayıda kişiye borçlandığı bildirilen O.K.B, olay yerinde yaptırılan tatbikatta, babasını nasıl öldürdüğünü anlattı. Babası ile annesinin uzun yıllar önce ayrıldıklarını, kendisinin Ankara'da yaşadığını söyleyen O.K.B, borçlarını kapatabilmek için babasından para istemeyi düşündüğünü, bu amaçla Antalya'ya geldiğini kaydetti. 
     Babasıyla görüşmek üzere, kiraladığı bir otomobille Ankara'dan Duacı Köyü'ne gelerek yolda beklediğini ve akşam saatlerinde babasının otomobiline el kaldırdığını belirten O.K.B, şunları söyledi 
     ''Otomobilini, bankete çeken babamın yanına gittim, elini öptüm. Herkese borçlandığımı söyleyerek, daha sonra ödemek üzere 50 bin dolar istedim. Konyaaltı'nda inşaatı olduğunu, parası olmadığını söyleyen babam, para vermeyi reddetti. Çok ihtiyacım olduğunu ifade ederek, adeta kendisine yalvardım. Bu kez, Para falan yok diyerek, annemin adını anarak, küfretti. Anneme küfredilmesine içerledim. Telefonumun çaldığını bahane ederek, otomobilime gittim, torpido gözündeki tabancayı alarak, kendisine doğrulttum. Amacım korkutup, para alabilmekti. Küfürlere devam edince, tüm şarjörü boşalttım.'' O.K.B, pişman olduğunu da ifade ederek, ''Babam, Oğlum param yok, ama sonra hallederiz gibi bir şeyler söyleseydi, bu olay meydana gelmeyecekti'' diye konuştu. 
     O.K.B. olaydan sonra, tabancayı, Serik-Manavgat arasındaki Sarısu Köprüsü'nden ırmağa attığını da belirtirken, jandarma, tabancayı ırmakta buldu. 
     
     CENAZE TÖRENİNE DE KATILMIŞ 
     Olayın hemen ardından, cep telefonundan arayan annesine, babasının trafik kazası geçirdiğini söylediğini anlatan O.K.B., ''O sırada Konya üzerinden Ankara'ya dönüyordum. Gece Ankara'ya ulaştım. Annemi de alarak, hemen Antalya'ya döndüm. Bir gün sonra da babamın cenaze törenine katıldım'' diye konuştu. 
     
</TEXT>
</DOC>
