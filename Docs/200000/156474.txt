<DOC>
<DOCNO> 156474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/dunya/dun01.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood filmi gibi terör tatbikatı 
</HEADLINE>
<TEXT>

ABD'de biyolojik ve radyoaktif teröre karşı savunma amacıyla başlatılan beş günlük tatbikat, 16 milyon dolara mal olacak 
     DIŞ HABERLER SERVİSİ 

     Özellikle 11 Eylül saldırılarının ardından teröre karşı sıkı önlemlerin alındığı ABD'de, İç Güvenlik Bakanlığı, Hollywood filmlerini aratmayacak beş günlük biyolojik ve radyoaktif terör saldırılarına karşı savunma tatbikatları dizisi başlattı. 
     16 milyon dolar gibi ülke tarihi için rekor bir maliyetle gerçekleştirilecek tatbikatlardan ilkinin önceki gün başladığı Washington eyaletinin Seattle kentinde açılış, bir "kirli bomba"nın hayali olarak patlatılmasıyla yapıldı. "Saldırıların" sorumluluğunu ise "GLODO" adlı, uydurma bir yabancı terör örgütü üstlendi. 
     200 sayfalık, Hollywood tarzı bir film senaryosu gibi hazırlanan, binlerce kişinin katıldığı tatbikatta, Seattle'ın merkezinde düşük seviyeli radyoaktif parçacık yayan bir bombayı patlatan teröristler, senaryo gereği 100 kişiyi öldürdüler. Yüzlerce polis ve itfaiyecinin müdahale için hazır bulunduğu bir endüstriyel depolama bölgesindeki tatbikatta, üzerlerinde sahte yaralar ve kan lekeleri bulunan "terör kurbanları" yollara saçıldı. 
     Illinois eyaletinin Chicago kentinde de hafta sonu boyunca bir "biyolojik saldırı" tatbikatı yapılacak. 
     

</TEXT>
</DOC>
