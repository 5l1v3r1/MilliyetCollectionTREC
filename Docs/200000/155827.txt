<DOC>
<DOCNO> 155827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo01.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, Fenerbahçe'nin aslarıyla oynamasına çok bozuldu.. 
</HEADLINE>
<TEXT>

     Fenerbahçe Teknik Koordinatörü Tamer Güney, takımının Kocaelispor karşısında özellikle ikinci yarıda sergilediği performanstan memnun kaldığını söyledi. 
     Güney, maç sonrasında yaptığı açıklamada, karşılaşmanın iki devresinde de genel olarak iyi bir futbol sergilediklerini ifade ederek, ''İkinci yarıdaki tempo yüksekliği ve gol yollarındaki etkinliğimiz beni sevindirdi. İkinci golü bulabilseydik maç daha da farklı bitebilirdi'' dedi. 
     Güney, genç futbolculara ilk 11'de şans tanımamasının nedeninin, UEFA Kupası'na katılamama endişesi olmadığını vurgulayarak, ''Genç futbolcuları oynatmaktan dolayı yoğun tepki aldık, ben de bu oyuncuların kendilerini artık kabul ettirdiklerini düşünerek oynatmadım'' diye konuştu. 
     Tamer Güney, bugün Almanya'ya giden Steviç'e de kendisinin izin verdiğini kaydetti. 
     
     KIYAR, GÜNEY'İ KINADI 
     Kocaelispor Teknik Direktörü Yaşar Kıyar ise maçtan sonra yaptığı açıklamada, Fenerbahçe'nin karşılaşmaya as oyuncularıyla çıkması nedeniyle teknik koordinatör Tamer Güney'i kınadığını söyledi. 
     Kıyar şöyle konuştu 
     ''Üzülerek söylüyorum, Tamer Hoca'yı kınıyorum. Çünkü kendisi geldiğinden bu yana hep gençlere önem vereceğini söyledi, ama Bursaspor maçında PAF takım oyuncularını kadroya koyup, bizim maçta as oyuncuları karşımıza çıkardı. Büyük bir takıma böyle şeyler yakışmaz. Ben bunu Fenerbahçe seyircisine ve camiasına yakıştırmak istemiyorum. Tamer Hoca'yı kınıyorum.'' Yaşar Kıyar, Fenerbahçe karşısında aldıkları yenilgiden sonra ligde kalma umudundan söz edemeyeceklerini de sözlerine ekledi. 
     
</TEXT>
</DOC>
