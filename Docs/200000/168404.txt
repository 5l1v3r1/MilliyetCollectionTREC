<DOC>
<DOCNO> 168404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy08.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Takip Kurulu çıkmazı 
</HEADLINE>
<TEXT>

AKP ve CHP arasında Başbakanlık Takip Kurulu tartışması yaşandı. AKP'liler "Kurulu kapatalım" derken, CHP'liler "28 Şubat süreci devam ediyor. Kurulu güçlendirelim" dedi 
     SALİHA ÇOLAK Ankara 

     
     TBMM İnsan Hakları Komisyonu'nun dünkü toplantısında irticaya karşı çalışmalar yapan Başbakanlık Takip Kurulu'nun BTK kapatılması yönündeki tartışmalar damgasını vurdu. AKP'liler kurulun insan haklarına aykırı faaliyetlerde bulunduğunu savunarak kapatılmasını isterken CHP'liler, "28 Şubat süreci devam ediyor. Kapatmayalım, güçlendirelim" diyerek tepki gösterdi. Komisyona bir süre önce kurul çalışmaları hakkında bilgi veren Başbakanlık Müsteşarı Fikret Üçcan, çalışmalarındaki yasal dayanağı Anayasa hükmüyle açıkladı. AKP'li üyeler ise toplantının ardından yeterli dayanak olmadığını savunarak kurulun kapatılması yolunda Başbakanlığa yazı gönderilmesini istedi. Konu dünkü toplantıda gündeme gelirken AKP Tokat Milletvekili Resul Tosun kurulun çalışmalarında yasal dayanak olmadığını, insanların fişlendiğini ve bunun insan haklarına aykırı olduğunu öne sürdü. CHP İzmir Milletvekili Ahmet Ersin ise, BTK'nın 28 Şubat sürecinde Batı Çalışma Grubu'nun sivil devamı olarak rejime karşı faliyetlerin izlenmesi amacıyla kurulduğunu hatırlatarak "28 Şubat süreci devam ediyor. Tehdit devam ettiğine göre kurul da devam etmelidir. Kapatmak yerine tam tersine güçlendirilmelidir" dedi. 
     

</TEXT>
</DOC>
