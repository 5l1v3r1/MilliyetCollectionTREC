<DOC>
<DOCNO> 182723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur09.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen Bağ-Kur'lunun primleri anne ve babaya... 
</HEADLINE>
<TEXT>

     Yargıtay, ölen kişinin Bağ-Kur primlerinin geçimini sağladığı anne ve babasına yasal faiziyle ödenmesi gerektiğine karar verdi. 
     Yerel mahkeme, davacı anne ve babanın, ölen oğullarının birikmiş primlerinin yasal faiziyle Bağ-Kur'dan tahsili istemiyle açtığı davayı kısmen kabul etti. 
     Bağ-Kur'un temyiz istemini görüşen Yargıtay 10. Hukuk Dairesi, yerel mahkemenin kararını usul ve yasaya uygun bularak onadı. 
     Kararda, uyuşmazlığın, sigortalının ölümünden sonra sağ kalan anne ve babasına toptan ödeme yapılıp yapılamayacağı noktasında toplandığı belirtildi. 
     Bağ-Kur Kanunu'na göre, anne ve babaya toptan ödeme yapılabilmesi için kendilerinin hak sahibi niteliği taşıması gerektiğine işaret edilen kararda, anne ve babanın, bu niteliği kazanabilmeleri için geçimlerinin ölen sigortalı tarafından sağlanması gerektiği kaydedildi. 
     Kararda, ölüm tarihi itibariyle anne ve babanın geçimleri, ölen sigortalı çocukları tarafından sağlanmıyorsa kendilerine toptan prim ödemesi yapılamayacağı belirtilerek, şöyle denildi 
     ''Somut olayda, ölen sigortalının anne ve babasıyla birlikte oturduğu, kendilerine az da olsa sürekli ve düzenli bir biçimde yardım yaptığı, böylece geçimlerini sağlama olgusunun gerçekleştiği ve bu nedenle anne ve babanın hak sahipliği sıfatlarının oluştuğu anlaşılmıştır.'' 
     
</TEXT>
</DOC>
