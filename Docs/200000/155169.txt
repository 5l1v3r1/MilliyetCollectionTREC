<DOC>
<DOCNO> 155169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur05.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dondurma her mevsim faydalı ama... 
</HEADLINE>
<TEXT>

     Besin değerinin yüksekliği nedeniyle her mevsim tüketilmesi önerilen dondurmanın, hijyenik kurallara uyulmaması halinde ise birçok hastalığın kaynağı olabileceği bildirildi. 
     Uludağ Üniversitesi Ziraat Fakültesi Gıda Mühendisliği Bölümü öğretim üyesi Prof. Dr. Ekrem Kurdal, son derece yararlı bir gıda olan dondurmanın, üretiminden tüketime kadar her aşamasında hijyene dikkat edilmesi gerektiğini vurguladı. 
     Özellikle sıcak havalarda mikropların çok kolay ürediğini, bu dönemde açıkta dondurma satışı yapılmaması gerektiğini kaydeden Prof. Dr. Kurdal, şunları söyledi 
     ''Besin değeri çok yüksek olan dondurma yaz, kış her mevsim tüketilmeli. Ancak, üretimden tüketime her aşamada hijyenik kurallara uyulmalı. Aksi taktirde, çok yararlı bir besin olan dondurma birçok hastalığın kaynağı da olabilir. Sağlıksız koşullarda üretilen ve satışa sunulan dondurmalar kesinlikle tercih edilmemelidir. Hele hele mahalle aralarında açıkta satılan dondurmalar, sağlık için ciddi tehlike oluşturabilir. Buralarda satışa sunulan dondurma, hijyenik koşullarda hazırlansa bile, külaha yerleştirilmesinde kullanılan kaşık, özel solüsyonun içinde tutulmadığı için mikroorganizmaların yuvası haline geliyor. Kaşık üzerinde üreyen bakteriler, her kaba daldırılıp çıkarıldığında dondurmaya bulaşıyor.'' 
     
     BUZ TANECİKLERİNE DİKKAT 

     Dondurma alırken, özellikle ambalajlı olanların tercih edilmesini, içinde buz tanecikleri olanların tüketilmemesini isteyen Prof. Dr. Kurdal, ''içinde buz tanecikleri olması, dondurmanın kurallara uygun üretilmediğinin göstergesidir. Üzerinde mikroplar bulunan buz tanecikleri, boğazı çizerek enfeksiyonlara neden olur'' diye konuştu. 
     
</TEXT>
</DOC>
