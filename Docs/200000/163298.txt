<DOC>
<DOCNO> 163298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/ulagay.html </URL>
<DATE> 2003/06/15/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Çok yönlü iktidar kavgası ve istikrar 
</HEADLINE>
<TEXT>

     Aradan geçen sürede yaşananlar, bu ilk değerlendirmenin ne kadar yüzeysel ve aldatıcı olduğunu ortaya koydu. Ak Parti tek başına iktidar olmasını sağlayacak Meclis çoğunluğunu elde etmiş ama tam anlamıyla iktidar olamamıştı. Türkiye'de halen çok yönlü ve çok boyutlu bir iktidar kavgasının yaşanmakta olduğunu görmek için yalnızca son bir aydaki, hatta son bir hafta içindeki gelişmelere bakmak, bizzat Sayın Başbakan tarafından dile getirilen "iktidar olamadık" yakınmalarına kulak vermek yeterliydi. 
     
     Çok yönlü kavga 
     Türkiye'de gerçek anlamda iktidar olabilmek için karmaşık bir ilişkiler ağı içinde belirlenen bir güce, bir otoriteye sahip olmak gerekiyor. Sağlam bir Meclis desteğiyle hükümet olmak, devletin hakim tepelerini şeklen de olsa ele geçirmek, bu güce erişmek için çok önemli araçlar. Ancak asker - sivil bürokrasinin, iş aleminin ve toplumun çeşitli kesimlerinin iktidara duyacağı güven ve sağlayacağı destek de önemli. İktidarı kullananların sağlam bir "meşruiyet" dayanağına sahip olmaları da bütün bu unsurların yerli yerine oturmuş olmasına bağlı. 
     Ak Parti'nin sekizinci ayına giren iktidarında bu koşulları yerine getirdiğini söylemek zor. Bugün karşımızdaki tabloya baktığımızda çok yönlü bir iktidar mücadelesinin sürmekte olduğunu görüyoruz. 

</TEXT>
</DOC>
