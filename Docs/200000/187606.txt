<DOC>
<DOCNO> 187606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur19.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek Kızılay'da yaya alt geçidinden dönüş yok... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Kızılay'da yayaların metro alt geçişlerine yönlendirilmesinden geri dönüşün söz konusu olmadığını bildirdi. 
     Gökçek, dünyada yayaların yoğun kavşaklarda alt geçit kullandığını, bütün çağdaş ülkelerde uygulamanın bu olduğunu ifade etti. 
     Kızılay'da yayaların metro alt geçitlerine yönlendirilmesinden geri dönüşün söz konusu olmayacağını bildiren Gökçek, araçların arasından karşıya geçme alışkanlığının değiştirilmesi gerektiğini kaydetti. 
     Alınan karardan geriye gitme şansının bulunmadığını vurgulayan Gökçek, ancak Kızılay'da sola dönüşlerin kaldırılmasıyla ilgili uygulamanın ilerde olabileceğini, bunun da uygulamanın olgunlaşması sürecinde gerçekleşeceğini kaydetti. 
     
     ULUS'TA TEK YÖN UYGULAMASI 
     Melih Gökçek, Ulus'ta yaşanan trafik tıkanıklığının aşılması için de önümüzdeki günlerde yeni düzenlemelere gideceklerini anlattı. 
     Osmanlı Bankası binasından heykele doğru çıkan yol ile heykelden eski TBMM binasına doğru inen yolun tek yön haline getirileceğini kaydeden Gökçek, ''Bir başka anlayışla Osmanlı Bankası, Stad Oteli ve Heykel, dev birer göbek gibi düşünülecek. Böylece, yollarda seri akış meydana gelecek ve trafikte birikme önlenecek. Trafik ışıkları 22 saniye yayalara, 3 dakika da araçlara yanacak'' dedi. 
     
</TEXT>
</DOC>
