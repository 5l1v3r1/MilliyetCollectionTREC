<DOC>
<DOCNO> 168772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo09.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sezonda neler olacak neler.. 
</HEADLINE>
<TEXT>

     Türkiye Profesyonel Lig ve kupa müsabakaları 2003-2004 sezonu statüsü belli oldu. 
     Futbol Federasyonu yeni sezonda, geçtiğimiz yıl özellikle ''3 Büyükler''in kendi aralarında yaptıkları karşılaşmalarda büyük sorun olan konuk takımın seyirci getirmesi konusu açıklığa kavuşturulurken, bundan sonra ev sahibi kulüpler konuk takım için stat kapasitesinin yüzde 5'ini ayıracak. Ev sahibi takım seyircileri için uygulanan bilet fiyatları, konuk takım seyircileri için de aynen uygulanacak. 
     2003-2004 sezonu Türkiye Profesyonel Lig ve Kupa Müsabakaları Statüsü'nde yapılan değişikliklerin konu başlıkları şöyle 
     
     AYNI NUMARAYLA SEZON BOYU... 

     Yeni sezondan itibaren, bir futbolcu sezon başında aldığı sırt numarasını sezon boyunca taşıyacak. Kullanılan forma numaraları, sezon boyunca herhangi bir nedenle, futbolcunun başka bir kulübe transfer olması halinde de başka bir futbolcuya verilmeyecek. 
     
     KULÜP LİSANS SİSTEMİ 

     2004-2005 sezonundan itibaren UEFA Kulüp Lisans Sistemine geçilecek olması nedeniyle kulüplerin, ''Sportif, altyapı, personel ve idare, hukuki, mali kriterler'' konusunda gerekli düzenlemeleri ve hazırlıkları yapmaları zorunlu hale getirildi. 
     
     YEDEK KULÜBESİNİ KONUK TAKIM BELİRLEYECEK 

     Yeni sezonda, yedek kulübesi olarak nitelendirilen bölgenin hangisinde konuk, hangisinde ev sahibi takımın yeralacağını konuk takım belirleyecek. 
     
     KONUK TAKIMA YÜZDE 5 SEYİRCİ KONTENJANI 

     Geçen sezon özellikle ''3 büyükler''in arasında yaptıkları karşılaşmalarda sorun olan seyirci konusu da statüde çözüldü. Yeni sezondan itibaren kulüpler statlarının kapasitelerinin yüzde 5'ini konuk takım seyircilerine ayıracak. Öte yandan, ev sahibi seyircilere uygulanan bilet fiyatları konuk takım seyircileri için de aynen uygulanacak. 
     
     TEBERRULU BİLET SATILAMAYACAK 

     Bu sezondan itibaren kulüpler teberrulu bilet satamayacak. Böyle bir durumunu tesbiti halinde, kulüplere söz konusu paranın 5 misline kadar para cezası verilecek. 
     
     GÜMÜŞ GOL BAŞLIYOR 

     Elemeli müsabakalarda gümüş gol uygulaması olacak. Bu sezondan itibaren uygulanacak kurala göre, uzatma dakikalarında atılan gol sonrası devrenin tamamlanması beklenecek ve devre süresince rakip takımın gol kaydedememesi halinde karşılaşma o devrenin sonunda bitecek. 
     
     ARTIK ERTELEME YOK 

     Yeni sezonun en büyük değişikliklerden birisi, maçların ertelenmesi artık söz konusu olmayacak. Lig takviminin aksamaması için sadece olağanüstü koşullarda maçlar ertelenebilecek. 
     Organizasyon ve sorumluluk başlıklı 4. maddeye göre, fikstürde gerekli değişiklikleri yapmaya, müsabakaların gün, saat ve yerlerini değiştirmeye federasyon yetkili kılınırken, her türlü yayın organları ile yapılacak yayın programlarına göre müsabakaların gün ve saatleri de federasyonca değiştirilebilecek. 
     Federasyon, elverişsiz hava şartları dışında Profesyonel Lig ve kupa müsabakaları ertelemeyecek. 
     Statüde, kulüplerin müsabakalarını oynayacakları stadı ve oyun alanını hazır hale getirmeleri zorunluluğu belirtilirken, bu zorunluluğu yerine getirmeyenlerin talimatlara aykırı davrandıkları gerekçesiyle disiplin hükümlerinin uygulanacağı ifade edildi. 

     
</TEXT>
</DOC>
