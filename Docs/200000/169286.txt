<DOC>
<DOCNO> 169286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun21.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden moda rüzgarı... Tutuklular siparişle kıyafet dikiyor 
</HEADLINE>
<TEXT>

     Almanya'da bir cezaevindeki tutuklular, internet üzerinden sipariş verilen gömlek, mont, ayakkabı ve çantaları dikip satıyor. 
     Başkent Berlin'deki bir cezaevinin yönetimi, tutukluların ürettiği giysi ve aksesuarları ''Haeftling'' Mahpus ismi altında markalaştırarak, internette satışa sundu. 
     ''İçerdeki moda, şimdi dışarıda'' reklam sloganıyla satılan ürünler, hem sade, hem pratik, hem de uygun fiyatta. Yeni başlatılan projenin başkanlığını üstlenen, cezaevinin üretimle ilgi bölümünde görevli Ulrich Fehlau, 11 Temmuz'da internet üzerinden satışlara başladıklarını belirterek, talebin beklenenden fazla olduğunu, Kanada'dan bile sipariş aldıklarını kaydetti. 
     Tutukluların ürettikleri eşyaları satma fikri Berlin'deki bir reklam ajansından çıktı. Ajansta çalışan Stephan Bohle, Berlin Seidelstrasse caddesindeki bir dükkanın, tutukluların ürettiği tahta oyuncakları sattığını gazetede okuyunca, dükkana gitti ve oradaki spor ayakkabıları gördü. Cezaevi yönetimi tarafından olumlu karşılanan ürünleri internette satma fikri sayesinde, 30 işsiz tutukluya sürekli iş olanağı yaratılacağı tahmin ediliyor. 
     Şimdiye kadar cezaevinde üretilen giysilerin yüzde 5'inin dışarıya satıldığını, ''Mahpus'' projesiyle bu oranı yüzde 15'e çıkarmayı hedefledikleri belirten Fehlau, satışlardan elde edilen gelirin en yüksek oran tutuklulara olmak üzere, reklam ajansı ve cezaevi yönetimine paylaştırılacağını söyledi. Fehlau, yönetimin gelirle, cezaevi kütüphanesine kitap almayı planladığını kaydetti. 
     ''Haeftling.de'' sitesindeki spor ayakkabılar 25, gömlekler 29, çantalar 54-107 ve montlar 32 euro'ya satılıyor. 
     
</TEXT>
</DOC>
