<DOC>
<DOCNO> 154365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/spor/spo04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan hücum emri 
</HEADLINE>
<TEXT>

Trabzon, 7 yıldır evinde yenemediği Galatasaray'ı devirmek için şartlandı. Samet Aybaba, "Rakipten korkmayın" dedi 
     Hedef galibiyet 
     TEKNİK Direktör Samet Aybaba, Galatasaray maçı öncesinde futbolcularıyla bir toplantı yaparak maçın prestij yönünün önemini anlattı. Aybaba, 7 sezondur Avni Aker'de Galatasaray'ı yenemediklerini hatırlatıp, "Unutmayın ki, rakip zirve mücadelesi veriyor ve amaçları kazanmak. Stresli olacaklarını unutmayın. Biz ise onlara göre çok daha rahatız" dedi. 
     
     'Baskınlar yapacağız' 
     SAHAYA avantajlı çıkacaklarını söyleyen Aybaba, hücum ağırlıklı oynamalarının gerektiğini söyledi. Aybaba sözlerini şöyle sürdürdü "Rakip gol için girişimlerde bulunurken, biz de baskın hücumlarla rakibin savunmasının dengesini bozmalı ve girdiğimiz pozisyonları da değerlendirmeliyiz. Rakibinizden korkmayın. Sadece işinize bakın." 
     
     Avni Aker'de sıkı güvenlik 
     EMNİYET güçleri Trabzonspor - Galatasaray maçında adeta kuş uçurtmayacak. Yaklaşık 1300 polisin stat içinde ve dışında görev yapacağı bildirildi. Stada yanıcı madde, pet şişe, bozuk para ve bayrak sopalarının alınmayacağı açıklandı. Uyulması gereken kuralları ciddiye almayan taraftarların biletlerine elkoyularak, stada alınmayacağı bildirildi. 
     
     Mkalele'ye yakın takip 
     TRANSFER çalışmalarını yoğun bir şekilde sürdüren Trabzonspor'un Göztepeli Mkalele'yi gündemine aldığı öğrenildi. Aurelio'nun gitmesi durumunda Bordo - Mavili yöneticilerin, Mkalele için girişimlerini hızlandıracağı öğrenildi. Öte yandan Denizlisporlu Ersen Martin ve Ali Tandoğan konusunda da olumlu gelişmeler yaşandı. Yöneticiler, iki futbolcuda da ısrarlı davranıyor. 
     

</TEXT>
</DOC>
