<DOC>
<DOCNO> 167254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun11.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailliler Filistin'i yendiklerine inanmıyor 
</HEADLINE>
<TEXT>

     İsrail'de yapılan bir kamuoyu araştırmasına göre, halkın büyük çoğunluğu, İsrail Genelkurmay Başkanı'nın açıklamalarının aksine, İntifada mücadelesinde Filistinlilere galip geldiklerine inanmıyor. 
     Halkın yüzde 73'ü İsrail'in bu savaşı kazanmadığını düşünürken, bu gruptaki yüzde 33'lük kesim Filistinlilerin galip geldiğini düşünüyor. Araştırmaya katılanların yüzde 27'si ise, savaşta kazanan-kaybeden taraf olmadığına inananlar ya da bu konuda fikir belirtmeyenler oluşturuyor. 
     Araştırma, halkın yüzde 62'sinin, Filistinlilerin aşırı dinci örgütlerin Pazar günü ilan ettiği geçici ateşkese uyacaklarına inanmadığını, buna sadece halkın yüzde 37'sinin inandığını ortaya koyuyor. 
     Öte yandan İsraillilerin yüzde 63'ü, 4 Haziran'daki Akabe zirvesinde sunulan ''yol haritası''nı destekliyor, ancak yüzde 25'i uluslararası barış planına karşı olduğunu söylüyor. 
     İsrail Genelkurmay Başkanı Moşe Yaalon, önceki gün Yediot Aharonot'a yaptığı açıklamada ateşkesle ilgili değerlendirmede bulunarak, ''Biz kazandık. Önümüzdeki günlerde bu şiddet döngüsünün tamamen son bulması için fırsatlar var'' demişti. 
     
</TEXT>
</DOC>
