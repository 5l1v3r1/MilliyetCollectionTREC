<DOC>
<DOCNO> 166366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko05.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ekonomisi ilk çeyrekte yüzde 7.4 büyüdü 
</HEADLINE>
<TEXT>

     DİE, Türkiye ekonomisinin bu yılın 1. üç aylık döneminde, yüzde 7.4 oranında büyüdüğünü açıkladı. 
     Devlet İstatistik Enstitüsü DİE , 2003 yılı 1. dönemine ilişkin Gayri safi milli hasıla GSMH geçici sonuçlarını açıkladı. 
     Buna göre yıl 1. üç ayında GSMH, cari fiyatlarla 66 katrilyon 147 trilyon 465 milyar lira, 1987 yılı sabit fiyatlarıyla 24 trilyon 239 milyar lira olarak belirlendi. 
     Bu yılın ilk çeyreğinde, 2002 yılı aynı dönemine oranla büyüme hızı ise cari fiyatlarla yüzde 34.5, sabit fiyatlarla yüzde 7.4 oldu. 
     2002 yılının tamamında da, Türkiye ekonomisi yüzde 7.8 oranında büyümüştü. 
     
     SEKTÖRLER 

     Geçen yıl aynı döneme kıyasla en büyük artış sağlanan kalem, yüzde 19.8 ile ithalat vergisi oldu. 
     Bu dönemde büyüme hızı, ulaştırma ve haberleşmede yüzde 13.7, tarımda yüzde 7, konut sahipliğinde ise yüzde 1.3 olarak gerçekleşti. 
     Üç ayda ayrıca, ticaret yüzde 10.8, sanayi sektörü de yüzde 7.8 oranında büyüdü. 
     Buna karşılık inşaat sektörü yüzde 17, mali Kuruluşlar sektörü yüzde 8.1, kar amacı olmayan kuruluşlar ise yüzde 1.4 oranında küçüldü. 
     DİE'nin 2003 yılı birinci üç aylık dönemine ilişkin açıkladığı Gayri Safi Milli Hasıla GSMH rakamlarına göre, sabit fiyatlarla sektörel bazda inşaat, mali kuruluşlar ve kar amacı olmayan kuruluşlar dışındaki sektörlerde büyüme yaşandı. Devlet Hizmetlerinde ise herhangi bir değişiklik olmadı ve büyüme yüzde 0 oldu. 
     Bu yılın üç ayında, en fazla büyüme ithalat vergisinin ardından yüzde 13.7 ile ulaştırma ve haberleşmede yaşanırken, bunu yüzde 10.8 ile ticaret ve 7.9 ile de serbest meslek ve hizmetler izledi. 
     Sektörler itibariyle büyüme hızlarına bakıldığında, tarım sektöründe yüzde 7, sanayi sektöründe yüzde 7.8, konut sahipliğinde yüzde 1.3 oranında artış kaydedildi. 
     
     GSYİH'DEKİ ARTIŞ YÜZDE 8.1 

     Sonuç olarak bu yılın ilk çeyreğinde Sabit Fiyatlarla Gayri Safi Yurtiçi Hasıla GSYİH yüzde 8.1, Gayri Safi Milli Hasıla GSMH yüzde 7.4 oranında artmış oldu. 
     
     HARCAMA GRUPLARINA GÖRE GELİŞME HIZLARI 

     Öte yandan, 2003 yılı birinci üç aylık döneminde, geçen yılın aynı dönemine kıyasla, sabit fiyatlarla Özel Nihai Tüketim Harcamaları yüzde 6.5 artarken, Devletin Nihai Tüketim Harcamaları yüzde 3 oranında geriledi. 
     Bu dönemde yine sabit fiyatlarla Gayri Safi Sabit Sermaye Oluşumu yüzde 9.3, Mal ve Hizmet İhracatı yüzde 14.5, Mal ve Hizmet İthalatı da yüzde 23.9 oranında arttı. 
     
     İMALAT SANAYİ 

     DİE, imalat sanayi üretim artış hızını ise yüzde 9.2 olarak açıkladı. 
     İmalat sanayi üretim artış hızı kamu sektöründe yüzde 2.0, özel sektörde ise yüzde 12.6 olarak hesaplandı. 
     Kamu kesiminde üretim, ayakkabı dışında giyim eşyasında yüzde 95.7, ayakkabı sanayinde yüzde 87.2, dokuma sanayinde yüzde 41.9, makine sanayinde yüzde 37.3, mesleki ve ilmi aletlerde yüzde 30.9, metal eşya sanayinde yüzde 28.3, çeşitli petrol ve kömür türevlerinde yüzde 28.2, taş ve toprağa dayalı diğer sanayii yüzde 17.8 ve tütün sanayi de yüzde 21.9 ve kağıt ve kağıt ürünlerinde de yüzde 22.2 oranında geriledi. 
     Buna karşılık söz konusu dönemde üretim gıda maddelerinde yüzde 83.8, demir-çelik metal ana sanayiinde yüzde 37.3, basım-yayın ve bunlara bağlı sanayide yüzde 26.9 oranında arttı. 
     
     ÖZEL KESİM 

     Özel kesimde ise en yüksek üretim artışı yüzde 31.7 ile basım, yayın ve bunlara bağlı sanayide görüldü. 
     Birinci üç ayda, ayakkabı sanayi imalatı yüzde 13.7, taşıt araçları yüzde 29.3, çanak, çömlek, çini, porselen sanayi yüzde 26.4, makina sanayi yüzde 21.6, gıda sanayi yüzde 21.2, içki sanayi yüzde 5 oranında arttı. 
     Bu dönemde özel kesim üretimi tütün sanayinde yüzde 12.8, ağaç mobilya ve döşeme sanayiinde yüzde 4.6, petrol rafinerilerinde yüzde 0.9, ayakkabı dışında giyim eşyasında yüzde 2.8 ve diğer imalat sanayinde yüzde 23.7 oranında daraldı. 
     Öte yandan DİE'ye göre, 2003 yılı birinci üç aylık döneminde zımni fiyat deflatörü yüzde 25.2 olarak hesaplandı. Bu oran geçen yılın dördüncü üç aylık döneminde yüzde 29.6 olmuştu. 

     
</TEXT>
</DOC>
