<DOC>
<DOCNO> 186014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko31.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, 1 milyar litre bira satacak... 
</HEADLINE>
<TEXT>

     Efes'in global bira satışlarının bu yıl 1 milyar litreyi geçmesi bekleniyor. 
     Yazıcılar Holding, bu yıl yurtiçi bira operasyonlarından 600 milyon, yurtdışı bira operasyonlarında ise 500 milyon litrenin üzerinde satış hacmi beklediklerini açıkladı. 
     Yazıcılar Holding'den Borsa'ya gönderilen açıklamada, ağırlıklı olarak içecek sektöründe faaliyet gösteren Holding şirketlerinin operasyonlarının içecek, otomotiv, kırtasiye ve finans olarak dört ana grupta toplandığı anımsatıldı. 
     İçecek Grubu'nun ana şirketi olan, direkt ve dolaylı olarak yüzde 35.09 oranında iştirakleri bulunan Anadolu Efes Biracılık ve Malt Sanayi A.Ş. ile biracılık ve alkolsüz içecekler alanında faaliyet gösteren iştiraklerin uluslararası mali raporlama standartlarına göre hazırlanan bu yılın 6 aylık konsolide sonuçlarının şirketin artan satış ve karlılık performansını sergilediği kaydedilen açıklamada, İçecek Grubu'nun bu yılın ilk yarısında konsolide cirosunun geçen yılın aynı dönemine göre yüzde 50 artışla 342 milyon dolara ulaştığı bildirildi. 
     
     6 AYLIK BİRA CİROSU 317 MİLYON DOLAR 
     Açıklamada, aynı dönemde yurtiçi bira satışlarının yüzde artışla 211 milyon dolar, yurtdışı bira satışlarının yüzde 49 artışla 106 milyon dolar ve yurtdışı Coca-Cola satışlarının yüzde 32 artışla 20 milyon dolar olarak gerçekleştiği kaydedildi. 
     Yazıcılar Holding'in açıklamasına göre, İçecek Grubu'nun konsolide nakit faaliyet karı yüzde 93 artışla 109 milyon dolar olarak gerçekleşti. Konsolide nakit faaliyet kar marjı ise geçen senenin aynı dönemindeki yüzde 25 seviyesinden yüzde 32'ye yükseldi. 
     Coca-Cola İçecek A.Ş.'nin satışları yüzde 16 artışla 240 milyon dolar, nakit faaliyet kar marjı da yüzde 21 oldu. 
     Açıklamada, daha sonra şunlar kaydedildi 
     ''2003 yılında yurtiçi bira operasyonlarımızda 600 milyon litrenin üzerinde, yurtdışı bira operasyonlarımızda ise organik büyümenin yanı sıra yeni faaliyete geçen fabrikalar ve satın alınan tesislerin de etkisiyle 500 milyon litrenin üzerinde satış hacmi tahmin etmekteyiz. 
     Yurtdışı Coca-Cola faaliyetlerinde de, satış hacmindeki büyümenin yılın ilk yarısındaki yüzde 30 seviyesinde gerçekleşmesini beklerken, karlılık seviyelerinde önemli artış öngörmekteyiz.'' 
     
</TEXT>
</DOC>
