<DOC>
<DOCNO> 157589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/yazar/congar.html </URL>
<DATE> 2003/05/19/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Stratejik revizyon zamanı 
</HEADLINE>
<TEXT>

     Bu akıl - fikir arayışı önemli. Zira ABD'nin Ankara'ya tepkisinin ve şu andaki beklentisinin doğru anlaşılması, "arayı düzeltmenin" ilk adımı. 
     Yol, stratejik düşünmekten geçiyor. 
     "Canım oldu bir aksilik. Siz de artık uzatmayın" demek, Washington'ın "hayal kırıklığını" tam anlayamayan, zira ABD'nin Türkiye ile derdinin "geçmişe dönük" bir kızgınlık olduğunu varsayan bir yaklaşım. Oysa Washington'ın tavrı, "Bize bunu nasıl yaptınız" noktasında değil artık. ABD, kafasında dünün muhasebesini bitirdi "bugün ve yarın Türkiye ile işbirliğine ne ölçüde güvenebileceğini" bilmek istiyor. 
     Bu anlamda, Ankara'dan bir mesaj bekliyor. 
     Bu "mesaj," Washington'ın bugün "varoluşsal" bir mesele saydığı, gerek dünya ile ilişkilerini, gerekse kendi iç yapısını, ideolojik ve fonksiyonel bazda yeniden yapılandırırken temel aldığı konularda, Türkiye'nin nasıl bir tavır izleyeceğinin garantisini içeren bir mesaj. Bir "özür" ya da "iyi niyet beyanı" değil, geleceğe dönük bir tür stratejik teminat. 
     Böyle bir mesajın Washington açısından anlamlı olması için, Ankara'nın, 11 Eylül'ün, ABD'yi ve dünyayı nasıl değiştirdiğinin muhasebesini belki yeniden yapması ve bu ortamdaki kendi rolüne ilişkin net bir karar alması gerekli. Böyle bir stratejik karara dayanmayan her türlü mesaj, ne kadar ustaca kaleme alınsa da, Washington'ın gözünde "sıradan bir metin" olarak kalmaya mahkum. ABD'nin beklediği, stratejik bir karar ve onun doğrultusundaki somut adımlarla gelmesi gereken, sözde değil, eylemde yansıyacak bir mesaj. 
     
     "Terör" deyip geçmeyin... 
     Washington, Türkiye'nin öncelikle iki konuda, kendi çıkarlarının nerede olduğuna kesin karar vermesini bekliyor "Yeni Irak" ve terörle mücadele. 
     İkincisinden başlayacağım. Önce bir fiskos... 
     TOBB Başkanı Rifat Hisarcıklıoğlu'nun geçen haftaki Washington ziyareti önemliydi ve kanımca, AKP'nin akıl - fikir arayışı ile de bağlantılı bir yanı vardı. 
     Fiskos şöyle Anlatılan o ki, Hisarcıklıoğlu, Washington nezdinde sondaj yaparken, ABD yetkililerinden bir işaret aldı. TOBB Başkanı ile görüşmesinde, sözü, Riyad'daki terörist saldırıya getiren bir yetkili, bu konuda Ankara'nın sessiz kalmasından yakındı ve "Neden başbakanınız böyle bir konuda, Başkan'ı aramasın ki" gibilerinden tüyo verdi. Ertesi gün, Başbakan Erdoğan Beyaz Saray'ı aradı ve hem taziyelerini bildirdi, hem de Başkan Bush ile gayet kapsamlı bir konuşma yaptı. 
     Tabii mesele, her terörist saldırıda telefona sarılmakta değil. Ancak terörle mücadelenin, ABD'nin bir numaralı gündem maddesi olduğunu ve "dünya değişmedikçe" Washington'ın önceliğinin de değişmeyeceğini akıldan çıkarmamakta. 
     ABD ile "arasını düzeltmek" isteyen bir hükümetin, terör konusunda çok titiz ve şu ankinden çok daha kapsamlı bir seferberlik içinde Washington ile işbirliğine girmesi gerekli. 
     PKK'ya karşı yıllarca süren Amerikan desteği, Türkiye'yi, teröre karşı ABD'nin doğal ortaklarından biri yapıyor zaten. Daha önemlisi, Türkiye'nin ayrıcalıklı jeopolitik konumu. 
     Riyad ve Kazablanka saldırıları, yeni bir terör dalgasının başlangıcını haber veriyor... Kudüs'teki son eylemler, Filistin - İsrail barışına karşı grupların kampanyalarını yoğunlaştıracağının işareti... 
     Hal böyleyken Ankara, başta Şam ve Tahran olmak üzere, bölge başkentleriyle diyaloğunda, teröre karşı kararlı bir uyarıyı en ön planda tutmalı. Türkiye'nin, Suriye ve İran'a mesajlarını, ABD'nin "Teröre desteğinizi kesin" mesajıyla tam olarak uyumlulaştırması, "ara düzeltme" çabası açısından elzem. Ayrıca Amerikan ve Batılı hedeflere yönelen terörün, Türkiye içinden destek bulmasına karşı her kararlı önlem, Washington'da dikkatle not edilecektir. Türkiye'nin, kendi istihbarat olanaklarını bu alanda ABD ile paylaşması, teröre desteğini çekmeyen başkentlere mesaj verecektir. 
     
     Irak'ta çıkarımız ortak... 
     Gelelim Irak'a... 
     ABD'nin, "Yeni Irak" projesi, kolay bir proje değil. Irak halkının basit günlük gereksinimlerinin karşılanmasından ülkenin bütünlüğünü bozmayacak bir anayasanın hazırlanıp demokratik düzene geçilmesi hedefine kadar, bu projenin her aşaması sancılarla dolu olmaya aday. 
     "Arayı düzeltmenin" yolu, Türkiye'nin kendi çıkarlarını, "birliğini koruyan, istikrarlı ve demokratik" bir Irak'ta görmesinden, ve böyle bir Irak'a yönelik olarak, ABD'nin sırtına aldığı yüke, mümkün olduğunca omuz vermesinden geçiyor. Mesele, ABD'nin Irak'ta attığı her adımı savunmak değil, ancak hedefi ortak gördüğümüzü yansıtarak, her atılan adımda, gerektiğinde eleştiri de içeren yapıcı bir angajmana hazır olmak. 
     TOBB Başkanı'nın Washington ziyareti sırasındaki şu sözü, ABD yetkililerince birebir onaylanıyor "Irak halkının refah düzeyi yükseltilmeden, Irak'ta oluşturulmak istenen türden bir rejim muvaffak olamaz. Türkiye, buna büyük katkı yapabilecek konumda." 
     Oysa Ankara, savaş sonrasında Irak'ın ihale pastasından kendisine ne pay düşeceğini tartışırken, bir takım acil günlük gereksinimlerin karşılanmasında bile tereddüt gösterdi. Washington Ankara'ya, "Doktor gönderin, teknisyen gönderin" türünden telkinlerde bulundu, nafile. Türkiye'den beklenen sahra hastanesi, Çek Cumhuriyeti'nden geldi. 
     Şimdi artık, Ankara'nın kendisine iletilen "acil gereksinimler listesi" kapsamında, zorlanmadan yapabileceği katkıları, geciktirmemesinde yarar var. 
     Ancak Washington'ın Ankara'dan esas beklediği, Irak'ta tek tük jestler ya da kibar taziyet telefonları değil, bunların bir stratejik çıkar ortaklaşması bilincine ve bunun gereğinin yapılması kararına dayandırılması. 
     AKP'nin ya da TSK'nın ya da CHP'nin ya da TBMM dışı Türk siyasi aktörlerinin ya da Türk iş dünyasının , Bush yönetimi ile "arayı düzeltme" niyeti varsa, bunun yolunun ancak bu stratejik revizyondan geçtiğinin anlaşılması lazım. 
     "ABD'nin bölgede Türkiye'ye çok gereksinimi var" diyenler, haklılar. ABD de bunu biliyor, ve şimdi, Türkiye'nin desteğine olan gereksiniminin, kendisi açısından en kritik zamanda karşılıksız kalması ardından, artık aynı şeyin bir daha yaşanmayacağının güvencesini arıyor. 
     
     

</TEXT>
</DOC>
