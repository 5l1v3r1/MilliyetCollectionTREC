<DOC>
<DOCNO> 178551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur48.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'a Taliban'dan tehdit.. 
</HEADLINE>
<TEXT>

     Taliban güçlerinin, Uluslararası Kızılay ve Kızılhaç Federasyonu'na, dünya genelinde sivil yardım kuruluşlarını hedef almaya hazırlandıklarına dair bir mektup gönderdiği öğrenildi. 
     Edinilen bilgiye göre, federasyon, mektubun bir kopyasını Türk Kızılayı'na gönderirken, konuya ilişkin dikkatli olunması yönünde çağrıda bulundu. 
     12 Ağustos'ta Taliban'ın eski lideri Molla Ömer tarafından yollandığı ileri sürülen mektupta, insani yardım kuruluşları çok açık şekilde ''İslamın ve insanlığın başlıca düşmanı'' ilan ediliyor. 
     Mektupta ayrıca, insani yardım kuruluşları, Yahudiler, ABD, Büyük Britanya ve BM'ye karşı ayaklanmaya çağrıda bulunuluyor. 
     Taliban'ın mektubunda tehdit altında olabilecek yerler arasında Irak'ın da bulunabileceğine işaret eden kaynaklar, Kızılay ve diğer sivil yardım örgütlerinin bundan sonra bölgedeki faaliyetlerine yönelik Ankara'da değerlendirmeler yapıldığını kaydettiler. 
     Bu arada, Bağdat'ta görevli Kızılay ekibinin yarın Türkiye'ye döneceği, ancak bunun Taliban tehdidiyle ilgili olmadığı belirtildi. 
     
</TEXT>
</DOC>
