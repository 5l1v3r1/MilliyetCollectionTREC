<DOC>
<DOCNO> 156999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/spo02.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
MUHTIRA Bu yönetim modeliyle başarıya ulaşılamaz 
</HEADLINE>
<TEXT>

1907 Derneği’nin düzenlediği Arama Konferansı sonuçları açıklandı. Dernek Başkanı Ersoy, Fenerbahçe yönetimine yollanan mesajda, reformun şart olduğunu söyledi 
     "Muhalefet değil" 
     1907 Fenerbahçe Derneği, 27 Nisan’da gerçekleştirdiği "Nasıl Bir Fenerbahçe " konulu "Arama Konferansı"nda elde edilen sonuçları açıkladı. Dernek Başkanı Necdet Ersoy, düzenlediği basın toplantısında, bu toplantıların asla bir muhalefet girişimi olmadığını hatırlattı. Ersoy, sonuçların, Birleşik Fenerbahçeliler Vakfı Başkanı Aziz Yılmaz’ın dışında, toplantıya katılan bütün oluşumların ortak görüşü olduğunu kaydetti, katılmasını arzu ettikleri Başkan Aziz Yıldırım’ın da bu yönde bir niyetinin olmadığını savundu. 
     
     "Aday çıkarmayız" 
     ERSOY, Fenerbahçe’nin bugünkü şartlarda ve yönetim modelinde başarılı olamayacağını, Arama Konferansı sonuçlarının, kulüpte bir reform gerekliliğini ortaya çıkardığını ifade etti. 2004’teki genel kurulda, başkan adayı çıkarmalarının söz konusu olmadığını kaydeden Necdet Ersoy, "Ortaya çıkan ilkelere uyan ismi destekleriz" dedi. Ersoy, 20 Mayıs’taki dernek seçimlerinde yeniden adaylığını koyacağını, Başkan Aziz Yıldırım’ın da kendisine karşı bir liste hazırlığı içinde olduğunu, bunun da normal olduğunu vurguladı. 
     
Yeni kulüp portresi      İLKELER Çağdaş, bireysel sermayeye dayalı olmayan, denetlenen, şeffaf, UEFA kriterlerini uygulayan, kurumsallaşmış Fenerbahçe. 
     HEDEFLER Kurumsal yönetim anlayışı ile güçlü, özerk ve şeffaf mali yapıya sahip, sürekli sportif başarıya kavuşmuş dünya kulübü Fenerbahçe. 
     YÖNETİM MODELİ Gelecek planları ve stratejisi hazırlanmış, vizyon ve misyonu belirlenmiş, profesyonel yönetim ekibiyle yönetilen Fenerbahçe. 
     MALİ MODEL Kendine yeterli dengeli bir bütçe sistemi içinde, akılcı strateji ve hedeflerle kaynak yaratan ve kullanan, halka açık Fenerbahçe. 
     İLİŞKİLER Taraftarları, dernekleri ile barışık, medya ve kamuoyu ile sağlıklı ve şeffaf bir iletişime sahip, Türkiye ve Avrupa düzeyinde kimliğini en iyi şekilde temsil edebilen Fenerbahçe. 
     

</TEXT>
</DOC>
