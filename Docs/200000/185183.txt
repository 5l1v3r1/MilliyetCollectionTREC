<DOC>
<DOCNO> 185183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur27.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Tünelin ucu gözüktü, artık durmak yok, sıçrama zamanı 
</HEADLINE>
<TEXT>

     Başbakan Recep Tayyip Erdoğan, ''kim yatırımcının, müteşebbisin önüne taş koyarsa, karşısında bizi bulur'' dedi. 
     Gümüşhane'nin Kelkit İlçesi'nde, Atatürk Üniversitesi'ne bağlı olarak yaptırılan Aydın Doğan Meslek Yüksekokulu'nun açılış töreninde konuşan Erdoğan, laf değil, iş üretme zamanı olduğunu, bunu da başarmak için kararlı olduklarını belirtti. 
     Gümüşhane ve Kelkit'te yaptığı yatırımlardan dolayı işadamı Aydın Doğan'ı tebrik eden Erdoğan, ''Tünelin ucu gözüktü artık durmak yok, sıçrama zamanı'' diye konuştu. 
     Her gün Türkiye'nin farklı bir yerinde bir ya da birkaç yerin açılışını yaptıklarını kaydeden Erdoğan, şöyle konuştu 
     ''Dün Trakya'da, Çorlu'daydık. Bugün buradayız. Oralarda ifade ettiğim gibi Bu ülkede taş üstüne taş koyanın başımız, gözümüz üstünde yeri var. Çünkü ülkemizin en önemli sorunu işsizlik. Nereye gitsek, elimize sıkıştırılan kağıtların haddi var, hesabı yok. İşsizlik, işsizlik...'' Herkesin devletten iş beklediğini, ancak popülist yaklaşımlarla devletin kapısının dolduğunu ve kapandığını, özel sektörün yolunun açılması gerektiğini kaydeden Erdoğan, ''Kim yatırımcının, müteşebbisin önüne taş koyarsa karşısında bizi bulur'' dedi. 
     
     ''ZENGİN İŞADAMLARINI DAVET EDECEĞİZ'' 
     Erdoğan, Türkiye'de kişi başına milli gelirin 1500 doların altında olduğu tespit edilen 40 ilde yatırım yapacaklara çok önemli kolaylıklar sağlayacaklarını ifade ederek, kendilerinden vergi almayacaklarını, SSK primlerinde indirim yapacaklarını, kendilerine ücretsiz arazi tahsisi yapılacağını, enerjiyi indirimli vereceklerini söyledi. 
     Bunun için de zengin işadamlarını davet ederek kendi illeriyle ilgili olarak tek tek konuşacaklarını anlatan Erdoğan, ''Bu millet bunu başaracak güçte. Bunu gözlerinizde görüyorum. Kim Türkiye'de bir okul yaparsa tüm giderlerini vergiden düşeceğiz. Laf değil, iş üretme zamanı bunu başaracağız'' diye konuştu. 
     
     BİN KÖYE BİN ZİRAAT MÜHENDİSİ, BİN VETERİNER 
     Erdoğan, bin köye bin ziraat mühendisi ve bin veteriner göndereceklerini belirterek, Ziraat Odaları'nın bunun 250'sini üstlendiğini, bunun da memnuniyet verdiğini söyledi. 
     Ziraat mühendisleri ve veterinerlerin kadrolu değil sözleşmeli olarak köylerde istihdam edileceğini kaydeden Erdoğan, ''Bunlar gittikleri yerlere bilgiyi taşıyacaklar. Akıl, bilgi ve tecrübe böylece toprağa ekilecek. Ve bunu 2005'te 5'e katlayacağız'' dedi. 
     
     ''BU KUBBEDE HOŞ BİR SADA BIRAKMAKTIR ASLOLAN'' 
     Sadak Barajı'nın gelecek yılın programına alınacağını bildiren Erdoğan, şunları söyledi 
     ''Ben size hemen temelini atıyorum desem yalan olur. Sadak Barajı'nı seneye programa alacağız. İmkanlar dahilinde yaptıracağız. Size doğruyu söylemezsek umutlarınızı karartırız. Bu kubbede hoş bir sada bırakmaktır aslolan.'' Erdoğan, bu yıl sonuna kadar 50 barajı bitireceklerini, bunlardan 11'inin açılışını topluca Ankara'dan yapacaklarını da kaydetti. 
     
     FAİZLER VE ZAMLAR TERSİNE DÖNDÜ 
     Faizler, elektrik ve akaryakıttaki zamlara da değinen Erdoğan, şöyle konuştu 
     ''Bu ülkede bir gecede yüzde 7 bin, yüzde 5 bin, yüzde 1500 faizler ödendi mi Kelkitlim bilmiyorsun bunları galiba. Bakın 3 Kasım'da Türkiye'de bileşik faiz yüzde 70'in üzerindeydi. Ama şimdi hamdolsun yüzde 35'in altında. Nereden nereye... 
     Bakın bir başka örnek. Hafta geçmiyordu ki, ay geçmiyordu ki elektriğe zam gelmesin. Ama bakın 9 aydır elektriğe zam yapmadık. Aynı şekilde akaryakıta hafta geçmiyordu ki, ay geçmiyordu ki zam gelmesin. Ama şimdi aylar geçti akaryakıta zam yok, tam aksine akaryakıt fiyatları düşüyor.'' Erdoğan, 1 Ekim'den itibaren doğalgazın sanayide yüzde 7.2, konutlarda yüzde 8.1 ucuzlayacağını bildirdi. 
     
     TARIM VE KÖY İŞLERİ BAKANI 
     Tarım ve Köy İşleri Bakanı Sami Güçlü de, tarımda bilgi sisteminin kurulması gerektiğini belirterek, sermaye ve bilgileriyle birlikte müteşebbisleri tarım sektörüne davet etti. 
     Bakan Güçlü, Cumhuriyet'in Türkiye'de çağdaşlaşma ve kalkınma kavramı anlamında olduğunu, 80 yılda iyi bir mesafe alındığını, ancak bunun yetersiz olduğunu ifade ederek, 2003'den itibaren kalkınma hamlesini yeniden başlattıklarını kaydetti. 
     
     MİLLİ EĞİTİM BAKANI ÇELİK 
     Milli Eğitim Bakanı Hüseyin Çelik de, konuşmasında, Türkiye'de kağıt üzerinde 650 meslek yüksekokulu bulunduğunu, bunlardan 475'inin faal olduğunu, ancak birçoğunun perişan durumda bulunduğunu söyledi. 
     YÖK Yasası'na da değinen ve ''Bununla, gözbebeğimiz olan üniversitelerimizi daha iyi seviyeye getirmek amacındayız'' diyen Çelik, Türkiye'deki 77 üniversitede de çok önemli sorunlar yaşandığını belirtti. 
     Bakan Çelik, Çapa ve Cerrahpaşa üniversitelerinde 661 profesör var iken, Niğde'de 21, Kafkas Üniversitesi'nde 9, Dumlupınar Üniversitesi'nde 19 profesörün bulunduğuna işaret ederek, bir şairin ifadesiyle, ''Bu taksimi kurt bile yapmaz, kuzulara şah olsa'' dedi. 
     Bakan Çelik, göçün yolda düzelemeyeceğini de belirterek, okul ile okul binasının iyi ayırt edilmesi gerektiğini kaydetti. 
     Törende konuşan Atatürk Üniversitesi Rektörü Prof Dr. Yaşar sütbeyaz da, yeni YÖK yasa tasarısının gerginlik yaratacak boyutlara tırmandırılmadan uzlaşmacı bir yaklaşımla doğru bir zamanda ele alınması gerektiğini söyledi. 
     Başbakan Erdoğan, daha sonra Atatürk Üniversitesi Kelkit Aydın Doğan Meslek Yüksekokulu'nun açılışını yaparak dersliklerde incelemelerde bulundu. 
     Erdoğan, daha sonra helikopterle Gümüşhane'ye geçti. 
     
</TEXT>
</DOC>
