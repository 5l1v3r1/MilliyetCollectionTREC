<DOC>
<DOCNO> 169541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko08.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü "AB"ye çalışıyor... 
</HEADLINE>
<TEXT>

     Türkiye ekonomisinin lokomotifi olarak nitelendirilen otomotiv sektörü, yılın ilk yarısında 163 ülkeye yaptığı ihracatın, yüzde 61.6'sını Avrupa Birliği AB üyesi 15 ülkeye gerçekleştirdi. 
     Bu dönemde, 3.3 milyar dolarlık otomotiv ihracatının 2 milyar dolarlık kısmı, AB pazarından elde edildi. 
     Uludağ İhracatçı Birlikleri UİB verilerinden derlediği bilgiye göre, Türk otomotiv sektörü, gelişmiş batı ülkeleri başta olmak üzere, 5 kıtada toplam 163 ülke ve özerk bölge ile 11 serbest bölgeye ihracat yapıyor. 
     Yılın ilk yarısında gerçekleştirilen 3 milyar 344 milyon 341 bin dolarlık otomotiv ihracatının, 2 milyar 62 milyon 173 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerine yapıldı. 
     Bu rakam, toplam otomotiv ihracatının yüzde 61.6'sını oluştururken, yalnız 15 ülkenin 148 ülke karşısındaki potansiyelini de kanıtlıyor. Sadece, Almanya, İtalya, Fransa, İspanya ve İngiltere'ye yapılan ihracat bile, 1 milyar 614 milyon 974 bin dolar ile neredeyse toplam otomotiv ihracatının yarısını oluşturuyor. 
     AB üyesi, Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracat da yine üst sıralarda yer alıyor. 
     
     ADAY ÜLKELERDE PAZAR PAYI BÜYÜYOR 
     Bu arada, ihracatın yapılmadığı Kıbrıs Rum kesimi dışındaki 11 aday ülkeye gerçekleştirilen ihracat da eklendiğinde, Avrupa pazarının payı yüzde 70.4'ü buluyor. 
     Bulgaristan, Polonya, Letonya, Macaristan, Litvanya, Romanya, Slovenya, Slovakya, Malta, Çek Cumhuriyeti ve Estonya'ya, bu yılın Ocak- Haziran döneminde 293 milyon 179 bin dolar tutarında ihracat yapıldı. 
     Bu dönemde, toplam otomotiv ihracatının yüzde 8.8'inin yapıldığı ve yakın gelecekte AB adayı olması beklenen bu ülkelerde, ihracatın artış hızı dikkati çekiyor. 
     İhracat, geçen yılın aynı dönemine göre, Litvanya'ya yüzde 270, Malta'ya yüzde 137.9, Çek Cumhuriyeti'ne yüzde 101, Macaristan'a da yüzde 98.6 oranında arttı. Bu trendin devamı halinde, AB adayı ülkelerde pazar potansiyelinin daha da büyümesi bekleniyor. 
     
</TEXT>
</DOC>
