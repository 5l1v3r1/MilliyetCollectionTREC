<DOC>
<DOCNO> 198764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/spor/spo04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tek tek 2-2 
</HEADLINE>
<TEXT>

   Bordo-Mavili takım iki kez öne geçmesine rağmen Diyarbakır'ı deviremedi, kendi evindeki Elazığspor sınavından sonra bu haftayı da bir puanla kapadı 
      
   İlk gol Gökdeniz'den 
   GEÇTİĞİMİZ hafta kendi sahasında Elazığspor'la berabere kalan Trabzonspor, Diyarbakırspor deplasmanında da umduğunu bulamadı, haftayı yine tek puanla kapadı. Bordo - Mavililer karşılaşmaya hızlı başladı. 16. dakikada sağ kanattan hareketlenen Fatih Tekke, Gökdeniz'i gördü. Genç yıldız bekletmeden vurdu ve takımını 1 - 0 öne geçirerek ilk yarının skorunu belirledi. 
   
   87'de yıkıldılar 
   İKİNCİ 45 dakikada oyuna giren Ümit Ozan, ev sahibi takımı hareketlendirdi. 60'ta bu futbolcunun nefis vuruşu ise oyuna denge getirdi. 68'de defansın ofsayt duraklamasından yararlanan Somers, Trabzonspor'u tekrar öne geçirdi. Bitime üç dakika kala sahneye çıkan Saffet kaleci Petkoviç'in hatasını affetmedi ve maçın skorunu ilan etti. Böylece Diyarbakırspor peş peşe 5. sınavında da yenilgi yüzü görmedi. 
   
   'Basit goller yedik' 
   'İlk yarıda iyiydik' 
   TRABZONSPOR Teknik Direktörü Samet Aybaba, birinci yarıda çok baskılı oynadıklarını ancak ikinci yarıya ev sahibi takımın üstünlük sağladığını belirterek, "İyi oynayarak kazanmak istiyorduk. Basit iki gol yedik. Büyük bir takımın oyuncuları nerede duracağını bilmelidir. Bu nedenle iki farklı öne geçemedik. İki kez öne geçmemize rağmen maç berabere bitti. Oyuncularım iyi oynadı ama o golleri yememeliydik" dedi. 
   
   Hakan atağı 
   BORDO - Mavili takım, ara transferde Fenerbahçe'den ayrılması kesinleşen Hakan Bayraktar için girişimlerini hızlandırdı. Trabzonsporlu yöneticilerin, tecrübeli futbolcunun menajeriyle prensip anlaşmasına vardığı ve imza için söz aldığı iddia edildi. Hakan'ın Trabzonspor'da oynamak istediği ve önerilen rakama imza atmaya hazır olduğu açıklandı. Bu futbolcu hakkında son kararı Samet Aybaba'nın vereceği kaydedildi. 
   
   
</TEXT>
</DOC>
