<DOC>
<DOCNO> 197226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/tamer.html </URL>
<DATE> 2003/11/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Biz teröre alışık bir millet değiliz 
</HEADLINE>
<TEXT>

   
   İstanbul'da yeni bir ikiz saldırı olur mu Eğer 3'lü bir saldırı planı söz konusuysa, acaba sıra Amerika'nın canını yakacak yerlere mi geldi 
   İngiliz Konsolosluğu'nun aksine Amerikan Konsolosluğu hiç cazip bir hedef değil. İstinye'nin tepesindeki yeni bina, zaten bu tür ihtimallere karşı dağ başı denebilecek bir yere her türlü güvenlik önlemleri düşünülerek inşa edilmiş. Bir taşla 2 kuş vurup bir yandan dünyaya mesaj verirken, diğer yandan da şehir terörü İstanbulluya bir kez daha yaşatılacaksa, işlek yerlerdeki Amerikan kurum ve kuruluşları daha uygun. 
   Peki ya yoğun güvenlik önlemlerinin alındığı büyük alışveriş merkezleri ve Kapalıçarşı 
   
   Terör projeleri 
   El Kaide'nin nasıl çalıştığını daha birkaç gün önce Milliyet'ten öğrendik. Her ülkeden terörist eylemde bulunmak isteyenler, El Kaide'nin beyin takımına terör projelerini sunuyorlarmış. Taslak terör eylemi uygun bulunduğu takdirde hem gerekli eğitim verilip hem de finansman sağlanıyormuş. Projeleri uygun bulunmayanlara ise "daha yaratıcı olun, orijinal bir proje oluşturabiliyorsanız geri gelin" deniyormuş. Tıpkı tüm dünyayı oyun alanları olarak gören ve bu bağlamda ulus devletlerin güçsüzleştirilmesine zemin hazırlayan çokuluslu şirketler gibi çalışıyorlar 
   Türkiye için kabul ve finansa edilen proje sayısının kaç tane olduğunu yakında anlayacağız. 
   
   Mahatir demişti 
   Malezya Başbakanı Mahatir bin Muhammed'in bu yılki Davos Dünya Ekonomik Forumu'nda sık sık yoğun alkışlarla onaylanan konuşmasında dediği gibi "Artık hepimiz korkuyoruz. Tüm dünyayı çepeçevre bir korku sardı. Teröristlerden korkuyoruz. Müslümanlardan korkuyoruz. Mektup açmaktan, uçağa binmekten, tatile gitmekten korkuyoruz. Bombalanmaktan korkuyoruz. Yoksullar ilaç bulamamaktan, ambargolardan korkuyor. Herhangi bir olaya bulaşmamış masum tarafsız insanlar da korkuyor. Çünkü onlar hedef olmadıkları halde ölüyorlar." 
   
   Terör uzaklardaydı 
   Ocak 2003'teki bu konuşmayı uluslararası dev şirketlerin tepe yöneticilerinden ünlü siyasetçilere kadar Batı'nın kreması yürekten alkışlamıştı. Önceki gün Levent'teki atölyesinde çalışırken 3 sokak ötedeki patlamayı önce deprem zannederek korkan, TV'den olayı öğrenince iyice dehşete kapılan kızım ise "Ben hiç böyle bir şey yaşamadım anne. Terör hiç burada değildi, hep Doğu'daydı" diyordu. 
   Yerli - yabancı, genç - yaşlı, zengin - yoksul, Müslüman - Hıristiyan, dinli - dinsiz, kadın - erkek, cahil - bilgili, zengin ülkede yaşayan ya da yoksul ülkede yaşayan fark etmiyor artık. Dünyanın her yanında herkes terörün hedefi. 
   
   İlk kez şehir terörü 
   Kızım haklı. Türkiye'nin Batı'sında ve kentlerde yaşayan gençlerimiz, terörle ilk kez tanışıyorlar. Nüfusumuzun yüzde 65'ini 25 yaşının altındaki gençlerin oluşturduğunu düşünürsek, ülkemizde sıkça telaffuz edilen "Biz teröre alışık bir milletiz" görüşü de geçersiz. 
   Aslında kabul edelim ki biz teröre alışık bir millet değiliz. Doğu'da yaşamayan orta yaş ve üzeri insanlarımız için de durum farklı değil. 30 bin kişinin öldüğü olaylar bizlerden uzakta, düşük yoğunluklu bir iç savaştı. Bizi fazla korkutup heyecanlandırmadı. 
   Şimdiyse ilk kez bu çapta bir şehir terörüyle tanıştık. Uluslararası terör, dünyanın sayılı metropollerinden İstanbul'da da bir cephe açtı. Seçilen hedeflere bakıldığında eylemlerin mesajı Türkiye'den çok dünyaya yönelik ve propaganda dozu yüksek. Tabii neden Türkiye'nin seçildiği de haklı olarak uzun uzadıya değerlendiriliyor. Ne var ki içinde yaşadığımız dünyanın şu anki temel gerçeğinin ne olduğunu henüz bilemediğimiz için, her türlü değerlendirme de havada kalacak gibi duruyor. 
   
      
   
</TEXT>
</DOC>
