<DOC>
<DOCNO> 164276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/siyaset/siy04.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum Paketi'ne Meclis'ten onay 
</HEADLINE>
<TEXT>

AB 6. Uyum Paketi TBMM'de kabul edildi. Yabancı gözlemcilerin seçimleri izlemesini öngören madde yasa metninden çıkarıldı... 
     ANKARA Milliyet 

     AB 6. Uyum Paketi TBMM Genel Kurulu'nda kabul edilerek yasalaştı. Tasarının uluslararası gözlemcilerin seçimleri izlemesini öngören beşinci maddesi metinden çıkarıldı. Terörle Mücadele Yasası'nın TMY 8. maddesi yürürlükten kaldırılırken, terörün tanımı yeniden düzenlendi. Farklı dil ve lehçelerde televizyon kuruluşlarının yayın yapmasına imkan veren düzenleme aynen kabul edildi. Görüşmeler sırasında AKP Diyarbakır Milletvekili Cavit Torun, "Ordumuza büyük saygımız var ama MGK'nın bu haliyle Avrupa Birliği'ne giremeyeceğimiz de çok açıktır" dedi. Torun'un sözlerine CHP'liler tepki gösterdi. 
     CHP'nin tasarının, uluslararası gözlemcilerin seçimleri izlemesini öngören beşinci maddesinin metninden çıkarılması yönünde verdiği önergeye Adalet Bakanı Cemil Çiçek de katıldığını söyleyince madde oybirliğiyle metinden çıkarıldı. 
     
     Farklı dilde yayın 
     Farklı dil ve lehçelerde kamu ve özel radyo ve televizyon kuruluşlarının yayın yapmasına imkan veren düzenleme, CHP'lilerin karşı çıkmasına rağmen aynen kabul edildi. 
     Kabul edilen tasarıya göre "şeref kurtarmak" gerekçesiyle yeni doğmuş çocuğunu öldüren anneye verilecek ceza 8 - 12 yıl olarak uygulanacak. CHP bu maddenin de tasarı metninden çıkarılmasını istedi ancak verilen önerge reddedildi. 
     
     Terör tanımı 
     Terörle Mücadele Yasası'nın TMY "Devletin bölünmezliği aleyhine propaganda" başlıklı 8. maddesi de yürürlükten kaldırıldı. Bu kanunun yürürlüğe girdiği tarihten önce 8. madde kapsamına giren suçlardan yürütülen hazırlık soruşturmalarında savcılıklarca takipsizlik kararı verilecek. Haklarında kamu davası açılmamış tutuklu sanıklar savcılıklar, kamu davası açılmış tutuklu sanıklar ise ilgili mahkemelerce salıverilecek. 
     TMY'nin "terör tanımı" başlıklı maddesi de "terör ve örgüt tanımı" olarak değiştirilerek terör suçu yeniden düzenlendi. Maddedeki "...her türlü eylemlerdir" ibaresi de "...her türlü suç teşkil eden eylemlerdir" diye düzenlendi. 
     Cemaat vakıflarına tasarrufları altındaki taşınmazların vakıf adına tescili için 18 aylık ek süre tanındı. 
     Bir hükmün, İnsan Haklarını ve Ana Hürriyetleri Korumaya Dair Sözleşme'nin ihlali suretiyle verildiği, AİHM'in kesinleşmiş kararıyla tespit edilirse yargılama yenilenecek. 
     İmar planlarının tanziminde planlanan beldenin şartlarıyla ihtiyaçları göz önünde tutularak "lüzumlu ibadet" yerleri ayrılacak. İl, ilçe ve kasabalarda mülki idare amirinin izni alınmak ve imar mevzuatına uygun olmak şartıyla ibadethane yapılabilecek. 
     Sinema, Video ve Müzik Eserleri Denetleme Kurulu'ndan MGK Genel Sekreterliği çıkarıldı. Gelibolu Yarımadası Tarihi Milli Parkı Kanunu'nda yer alan idam cezaları da müebbet ağır hapse dönüştürüldü. 
     

</TEXT>
</DOC>
