<DOC>
<DOCNO> 182212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/spor/spo05.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus dersini aldı 
</HEADLINE>
<TEXT>

   Süreyya Ayhan, Dünya Şampiyonası'nda geçildiği Tomashova'ya Monaco'da fark attı. Altın kızımız uzak ara birinciliğe ulaştı, 2003'te 1500'ü zirvede kapadı 
      
   Rövanşta acımadı 
   MİLLİ atletimiz Süreyya Ayhan, Dünya Şampiyonası'nda geçildiği Tatyana Tomashova'dan rövanşı "farklı" aldı. Monaco'daki Dünya Atletizm Finali'nde 1500 metrede piste çıkan Ayhan, baştan sona önde götürdüğü yarışı 3.57.72 ile birinci olurken, ilk iki turda atletimize ayak uydurmaya çalışan Rus Tomashova, 4.02.78 ile ancak 7. olabildi. Yarışta ikinciliği 4.01.48 ile Kenyalı Jackline Maranga, üçüncülüğü de 4.01.60 koşan İngiliz Hayley Tullett elde etti. 
   
   Rahat kazandı 
   STARTLA birlikte yine öne fırlayan Ayhan, tavşan atlet olmayan ve Dünya Şampiyonası'nda yarışan 8 atletin de yer aldığı yarışta, rakipleriyle arasındaki farkı giderek açtı, finişe 50 metre önde girdi. Paris'te Ayhan, "özel günü" nedeniyle 3.59.04 koşarak 2. olurken, Tomashova 3.58.52 ile altın almıştı. Brüksel'deki Golden Lig'de geçen hafta 3.55.33'le sezonun en iyi derecesini yapan atletimiz, Monaco'da topladığı puanlarla 2003'ü bu mesafenin zirvesinde noktaladı. 
   
      Bravo Elvan    MONACO'DAKİ 1.Dünya Atletizm Finali'nde 5 bin metrede yarışan Elvan Abeylegesse, 14.56.25'lik derecesiyle ilk sırayı aldı. Yarış boyunca öndeki gruptan kopmayan ve sürekli 2. sırayı tutan Elvan, son 400 metredeki atağıyla Etiyopyalı tecrübeli atlet Derartu Tulu 14.56.93 ve Paris'te Dünya Şampiyonu olan Tirunesh Dibaba'yı 14.57.87 da geride bırakarak zirveye çıktı. Bu birincilikle atletimiz 30 bin dolarlık ödülün de sahibi oldu. 
   
   
</TEXT>
</DOC>
