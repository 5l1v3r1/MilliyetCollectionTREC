<DOC>
<DOCNO> 191636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo24.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal Trabzon'da krizin sorumlusu Sümer 
</HEADLINE>
<TEXT>

     Trabzonspor Kulübü Eski Asbaşkanı İskender Önal, Trabzonspor'da genel kurul öncesi bir kriz yaşandığını ve bunun sorumlusunun Özkan Sümer olduğunu ileri sürdü. 
     Önal, Trabzon Gazeteciler Cemiyeti'nde düzenlediği basın toplantısında, Sümer'in genel kurul delegesi tarafından 2 kez göreve getirildiğini belirterek, ''Ancak Sümer, yönetimdeki kişilere de söylemeyerek istifa etti. Hiçkimseye danışmadan görevden istifa etmemeliydi. Bu krizin sorumlusu da Sümer'dir'' dedi. 
     Ahmet Ağaoğlu ve Mehmet Öksüzoğlu'nun uzlaşmasına en çok sevinen kişinin kendisi olduğunu ancak uzlaşmanının bozulmasının ardından da kendisine başkanlığa adaylığını açıklaması konusunda baskılar yapıldığını ifade eden Önal, şöyle konuştu 
     ''Divan Başkanlık Kurulu Başkanı Nizamettin Algan, bana aday ol ve listeni hazırla dedi. Camiada Süleyman Atal, Nevzat Şakar gibi isimlerin yanı sıra Kenan İskender de, artık bu iş sana kaldı dedi. Ben de Ahmet Ağaoğlu'nun başkanlığa adaylığını geri çekmesinin ardından adaylığımı açıkladım. Ancak Algan, Şakar ve Atal ve Sümer'in de aralarında bulunduğu 7 kişilik bir kriz komitesi tezgahı kuruldu. Bu kriz komitesi de Sümer'in dolduruşuyla yönetimin devam etmesi gerektiği yönünde karar aldılar. Genel kurulun ertelenmesinin fikir babası Özkan Sümer, işin tezgahçısı da Nizamettin Algan'dır.'' Önal, bundan sonra mücadelesine devam edeceğini de belirterek, ''İlk genel kurul içinde olacağım. Bu asbaşkanlık olur, başkanlık olur ve listede 17. sıra olur, hiç farketmez'' diye konuştu. 
     
</TEXT>
</DOC>
