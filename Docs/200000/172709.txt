<DOC>
<DOCNO> 172709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yasam/yas07.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu için hastane bastılar 
</HEADLINE>
<TEXT>

   Dört genç, Antalya Devlet Hastanesi'ni basıp uyuşturucu iğne istedi. Gençlerin bıçak çekmesi üzerine, polis de silahına davrandı 
      SONER KOCAER Antalya DHA 
   
   Antalya Devlet Hastanesi Acil Servisi'ne dün saat 02.00 sıralarında gelen dört kişi, kendilerine uyuşturucu 'Akeneton' adlı iğnenin yapılmasını istedi. 
   Doktorlar bu ilacın kalmadığını söyleyince, uyuşturucu krizindeki dört genç, bıçaklarını çekerek hastaneyi birbirine kattı. Koridorlarda koşuşturan, herkesi tehdit eden saldırganlara, ihbar üzerine polis müdahale etti. 
   
   İkisi kayıplara karıştı 
   Kısa bir kovalamaca sonrası, gençler polise bıçak çekti. Bunun üzerine polis de silahına davranınca. gençlerden ikisi kaçtı. Esat Ertunç 24 ile Mecit Macit 22 adlı gençler ise kıstırıldı. Yakalanacağını anlayınca bıçağı boğazına dayayan Ertunç, polislerin "Sana zarar vermeyeceğiz. İstediğin ilacın da yapılmasını sağlayacağız" sözlerinin ardından bir süre daha direnip teslim oldu. Ertunç ile Macit gözaltına alınırken, polisler de kimliği saptanamayan diğer iki gencin peşine düştü. 
   
   
</TEXT>
</DOC>
