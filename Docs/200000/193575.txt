<DOC>
<DOCNO> 193575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo36.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar... "İstanbul, Yunanistan'ın başkentidir " 
</HEADLINE>
<TEXT>

     Galatasaray ile Yunanistan'ın Olympiakos takımları arasında oynanacak karşılaşma öncesinde ev sahibi taraftarlar, Galatasaray kafilesi ve basın mensuplarını taşıyan otobüslere tacizde bulundu. 
     Otobüslerin stada gelişi sırasında dışarıda bekleyen Olympiakoslu taraftarlar sürekli olarak el-kol hareketi yapıp, küfürlerle tacizde bulunurken, otobüsün camlarına yabancı maddeler ve bozuk para attılar. Basın mensuplarını taşıyan otobüsün ön camı çatlarken, takımı taşıyan otobüse ise bozuk paralar isabet etti. Taraftarların Türk kafilesinde yer alanlara sarı renkli bir Kıbrıs haritası göstermeleri dikkat çekti. 
     
     GALATASARAY'DA SABRİ SÜRPRİZİ, BAYRAKLAR İNDİRİLDİ 

     -Karşılaşmadan yaklaşık 2 saat önce, gönderde çekili olan 2 ülkenin bayrağı indirildi. 
     Olympiakos kulübü yetkilileri bayrakların aşırı rüzgar nedeniyle yırtılmaması için indirildiğini ifade ettiler. 
     Bu arada, UEFA ambleminin bulunduğu flamaların ve Olympiakos bayrağının yırtıldığı gözlendi. 
     -Galatasaray'da kadroya alınmayan Arif, Hakan Ünsal, Berkan, Suat Usta'nın yanı sıra, sakatlığı bulunan Ümit Karan ve Volkan Atina'ya getirilmedi. 
     -Karşılaşma için İstanbul'dan gelen yaklaşık 30 Galatasaraylı taraftar, kapalı tribünde özel polis kuvvetleri tarafından kordon altında maçı izlediler. 
     -Galatasaray'ın ve basın mensuplarının stada girişi sırasında da özel kuvvetler geniş önlemler alarak, ateşli taraftarların herhangi bir olaya meydan vermesini engelledi. 
     -Sarı-kırmızılı ekipte Teknik Direktör Terim, dün basın toplantısında ağrısının bulunduğunu açıkladığı Sabri'yi ilk 11'e almadı. Bu futbolcu yedek kulübesinde beklerken, Rumen futbolcu Petre ilk 11'de sahaya çıktı. 
     -Yunanlı taraftarlar, ''Capital, Hellas Costantinopoli- İstanbul, Yunanistan'ın başkentidir'' yazısının yer aldığı bir pankart açtılar. 
     - Kaptan Bülent'in pazubandında Türk Bayrağı'nın olması dikkat çekti. 
     
     ŞENOL GÜNEŞ DE TRİBÜNDE 

     Şampiyonlar Ligi'nde Galatasaray'ın Olympiakos ile yapacağı maçı izlemek üzere Atina'ya gelen Milli Takımlar Teknik Direktörü Şenol Güneş, 2 ülkenin takımları arasında oynanacak karşılaşmanın dostluk ve barışa katkı yapması gerektiğini söyledi. 
     Şenol Güneş, futbolun insanlar ve ülkeler arasındaki dostluğa hizmet olduğunu vurgulayarak, ''Futbol ülkelerin birbirine yakınlaşmasını sağlar. Buna örnek 1998 yılında Fransa'daki dünya kupasında ABD ve İran arasındaki maçtır. 2 ülke bu şekilde birbirini tanıma şansını elde etmişlerdir'' dedi. 
     Olympiakos ile Galatasaray taraftarlarının birbirine çok yakın 2 ülkenin kardeş insanları olduğunu ifade eden Güneş, bu maçın dostluğa katkısı olması gerektiğini bildirerek, ''Maçın sonucu kulüpleri bağlar, dostluk ise ülkeler arasında temeldir. Bir maçın kazanılmasından çok insanların gönlünü kazanmak daha önemlidir'' şeklinde konuştu. 
     Olympiakos'un iyi bir takım olduğunu bildiren Güneş, 2 takımın ilk maçının denk kuvvetlerin mücadelesi şeklinde geçtiğini, ancak şansın Galatasaray'dan yana olduğunu belirtti. Olympiakos ile maç yapmanın zor olacağını söyleyen Güneş, ''Seyirci ateşli olacaktır. Ama Türk-Yunan dostluğuna zarar getirecek herhangi bir olay yaşanmamalı'' yorumunu yaptı. 
     
     TRİBÜN ANARŞİSİ 

     Türkiye'deki futbolun önemli bir ilerleme kaydetmesine rağmen tribünlerde aynı gelişmenin yaşanmadığını ifade eden Güneş, şöyle konuştu 
     ''Taraftarlar halen sahaya yabancı madde atmaya ve sözlü saldırılarda bulunmaya devam ediyor. Bu görüntü Türkiye'nin dünya arenasındaki konumuna uymamaktadır. Geçmiş dönemlerde bunların üzerinde bu kadar durulmayabiliyordu. Ancak Türk futboluyla orantılı gelişme göstermemesinden dolayı daha çok dikkat çeker oldu. Ortada bir hata varsa bu konu herkesi ilgilendirir. Sosyal bir sorun olarak sadece taraftara ait değildir. Yönetime, teknik heyete ve futbolculara da aittir. 
     Serdar Bilgili'nin çıkışı milattır. Ancak bu tür çıkışlar sadece sözde kalmamalı, fiiliyata da dönüştürmek gerekir. Futbola emek verenlerin, vermeyenler tarafından sömürülmelerine izin verilmemelidir. Stat anarşisi konusunda pek olumlu değilim. Bundan 3, 5 ve 10 yıl önce de aynı şeyleri konuşuyorduk. Yıllar önce tel örgülerin kaldırılması konuşuluyordu, konu tel örgülerin kaldırılmaları değil, insanların akıllarından kötü düşüncelerin arındırılmasıdır'' dedi. 
     
     LETONYA MİLLİ MAÇI 

     Avrupa Futbol Şampiyonası'na katılmak için Letonya ile yapılacak baraj maçı için milli takım kadrosunun Cuma günü açıklanacağını söyleyen Güneş, oyuncuların hakkında genel durum değerlendirmesi yapmaya devam ediyoruz. Oyuncularımız bunun bilincindeler. Rakibimiz güçlü bir takım, dolayısıyla karşılaşma kolay geçmeyecek. Güneş, Portekiz'de yer almanın ana hedefleri olduğunu söyledi. 
     
</TEXT>
</DOC>
