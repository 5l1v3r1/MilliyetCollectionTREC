<DOC>
<DOCNO> 186606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko02.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirlilere ucuz konut... 
</HEADLINE>
<TEXT>

     Toplu Konut İdaresi'nin TOKİ , dar gelirlileri konut sahibi yapmayı amaçlayan proje kapsamında Adapazarı'nda inşa ettirdiği 812 konutun, satış başvuru tarihi, satış koşulları ve taksit oranları belirlendi. 
     Başvuru şartlarını sağlayanlar, 27 Ekim-5 Kasım tarihleri arasında Adapazarı Ziraat Bankası Merkez Şubesi'ne başvurarak, 2 odalı konutlar için 1 milyar, 3 odalı konutlar için 1.5 milyar lira ''başvuru bedeli'' ödeyecek. 
     TOKİ, 2 odalı 81.52 metrekarelik konutları 33 milyar, 3 odalı 103.68 metrekarelik konutları 41 milyar ve yine 3 odalı 105.40 metrekarelik konutları 44 milyar liradan satışa sunacak. 
     Konutların satışı sırasında söz konusu bedelin yüzde 5 ve 20 arasındaki peşinat, alıcının tercihine göre tahsil edilecek. Kalanı taksitlendirilecek. 
     Alıcı 33 milyar liradan satılacak 2 odalı konutlarda yüzde 5 peşinat için 1 milyar 600 milyon, yüzde 10 için 3 milyar 300 milyon, yüzde 15 için 4 milyar 950 milyon ve yüzde 20'lik peşinat için de 6 milyar 600 milyon lira ödeyecek. 
     41 milyar liradan satışa sunulacak 103.68 metrekarelik 3 odalı konutlarda yüzde 5'lik peşinata girilmesi halinde 2 milyar 50 milyon, yüzde 10'luk peşinat durumunda 4 milyar 100 milyon, yüzde 15'i peşin ödendiğinde 6 milyar 150 milyon ve yüzde 20'lik peşinatta ise 8 milyar 200 milyon lira ödeme yapılacak. 
     Yine 3 odalı 105.40 metrekarelik 44 milyar liradan satılacak konutlara talip olan vatandaşlar da, tercih durumuna göre yüzde 5 peşinat vermeleri halinde 2 milyar 200 milyon, yüzde 10 peşinata girmeleri durumunda 4 milyar 400 milyon, yüzde 15'lik peşinatta 6 milyar 600 milyon ve yüzde 20'sini peşin vermeleri halinde ise 8 milyar 800 milyon lira ödeyecek. 
     Konut bedelinin yüzde 5'i, teslim süresi olan 12 ay boyunca aylık taksitler halinde alınacak. Bu tutar 2 odalı konutlarda aylık 137.5 milyon, 3 odalı 103.68 metrekare konutlar için 171 milyon ve 3 odalı 105.40 metrekare konutlar için de 183 milyon 400 bin lira olacak. 
     Böylece anahtar teslimine kadar konut bedelinin yüzde 10, 15, 20 ve 25'i oranlarında peşinat ödenmiş olacak ve kişilerin inşaat dönemindeki kira giderleri de gözönünde bulundurularak, aylık taksitlerin inşaat döneminde düşük olması sağlanacak. 
     Aylık taksitler, Ocak-Temmuz aylarında memur maaş artış oranına göre artırılacak. 
     
     SATIŞ KOŞULLARI 
     Konut satın almak için başvuranların kendileri, velayetleri altındaki çocukları ve eşleri üzerine tapuda kayıtlı bağımsız konutlarının bulunmaması, TOKİ tarafından satılmış bir gayrimenkule sahip olmamaları ve daha önce TOKİ'den kredi almamış olmaları şartı aranacak. 
     Bir hanehalkı adına yani kişinin kendisi, eşi ve velayeti altındaki çocukları adına, yalnızca bir adet başvuru yapılabilecek. 
     
     ''KONUT ALMA HAKKI VE SEÇME ÖNCELİĞİ KURASI'' 
     Başvuruların tamamlanmasından sonra, başvuranların konut alma hakkını ve seçme önceliğini belirlemek için 9 Kasım 2003 tarihinde noter huzurunda ve Milli Piyango İdaresi gözetiminde ''Konut Alma Hakkı ve Seçme Önceliği Kurası'' çekilecek. 
     Kurada, Sakarya il sınırları içerisinde en az 6 aydır ikamet eden başvuru sahiplerine öncelik verilirken, kura sonucunda konut alma hakkı kazanamayanların başvuru bedelleri iade edilecek. 
     Kura sonucunda satın alma hakkı kazananlar, tercih ettikleri peşinat miktarını yatırarak, 12-28 Kasım 2003 tarihleri arasında Gayrimenkul Satış Sözleşmesi imzalayacak. Sözleşme sırasında peşinat, üzerine ''başvuru bedeli'' eklenerek yapılacak. 
     Anahtar teslimi 12 ay sonra yapılacak konutların şerefiye bedelleri anahtar teslimi öncesinde TOKİ tarafından belirlenecek. Kurada belirlenen sıraya göre alıcıların seçmiş oldukları konuta ilişkin şerefiye bedeli anahtar tesliminde borç bakiyesine eklenecek ve kalan vade üzerinden taksitlendirilecek. 
     Yine anahtar teslimi öncesi, konut bedelinin yüzde 1'i oranında KDV alıcılar tarafından ödenirken, anahtar tesliminden sonra borç bakiyesi, aylık taksitler halinde 120 ay boyunca ödenecek. Borç bakiyesi ve aylık taksitler, her 6 ayda bir Ocak ve Temmuz ayı memur maaş artış oranına göre artırılacak. 
     
</TEXT>
</DOC>
