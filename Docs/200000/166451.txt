<DOC>
<DOCNO> 166451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur09.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Sandal, İsrailli sevgilisiyle geldi, Rus güzel şok oldu 
</HEADLINE>
<TEXT>

     Semih KÖKEN KEMER Antalya , DHA 
     Antalya'nın Kemer İlçesi'ne konser vermek için gelen Pop Müzik Sanatçısı Mustafa Sandal, kıyıya deniz uçağı ile indi. Sanatçının klibinde oynayan ve onu karşılamak için kıyıda bekleyen Rus manken Anastasie, Sandal'ın yanında İsrailli sevgilisini görünce, elindeki çiçekleri yere fırlatarak, sahilden uzaklaştı. Akşam da Cristal Disco'nun açılışına katılan Sandal, şarkılarıyla hayranlarını coşturdu. 
     Konser için geldiği Kemer'de, İsrailli sevgilisi Natalie ile birlikte jetski turu atan Mustafa Sandal, daha sonra jetskiden atlayarak, kendisini Akdeniz'in serin sularına bıraktı. Kıyıya yüzerek çıkan ünlü sanatçı ve sevgilisi, sahilde güneşlenenlerden büyük ilgi gördü. 
     
     KLİP GÜZELİNE ŞOK 

     Mustafa Sandal'ı kıyıda elinde kırmızı güllerle bekleyen, daha önce klibinde de rol alan Rus Manken Anastasie, Sandal'ın yanında Natalie'yi görünce şoke oldu. Anastasie, elindeki gülleri yere fırlatarak kıyıdan uzaklaştı. 
     Sandal, akşam ise Cristal Disco'nun açılışında muhteşem bir konser verdi. Havai fişeklerin atıldığı gecede, sahneye önce Harem Grubu çıkarak, izleyicileri ritmik danslarla coşturdu. Ponpon kızların ardından sahneye çıkan Mustafa Sandal, 2 saat süreyle izleyicileri coşturdu. Moralinin yüksek olduğu gözlenen sanatçı, sahneden yabancı turistlerle şakalaştı. Türk kızlarının daha güzel olduğunu belirten Sandal, yeni kasetinin çalışmalarını yaptığını söyledi. 
     
</TEXT>
</DOC>
