<DOC>
<DOCNO> 181314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo17.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Yunanistan-İsrail işbirliğinin izleri belli oldu... 
</HEADLINE>
<TEXT>

     33.Avrupa Basketbol Şampiyonası'nda, A Mlli Basketbol Takımı'nın dün Sırbistan Karadağ'la yaptığı maçı 80-76 kaybederek şampiyonadan elenmesi üzerine, Basketbol Federasyonu Başkanı Turgay Demirel arka arkaya oynadıkları 3 zorlu maçın kendilerini olumsuz etkilediğini belirterek, ''Olimpiyat hedefi için geldik ama grup içindeki gelişmelerden sonra Sırbistan-Karadağ ile eşleştik. Küçük hatalarla yenildik'' dedi. 
     Avrupa Şampiyonası'nda birtakım sürprizlerin olduğuna değinen Demirel, takımların gücünün hemen hemen birbirine yakın olduğunu vurgulayarak, ''Almanya dışarıda kaldı. İsrail ilk 8'e girdi. Başta da söylediğim gibi bu şampiyonada hangi takımın olimpiyata katılacağı hangi takımın şampiyon olacağı belli olmaz. Tüm takımlar bunu az farklarla başaracak güçte. Bu da oldu zaten. Tek galibiyeti olan İtalya son gün Almanya'yı yenerek ilk 8'e kaldı. Küçük hatalar basketbolda sonucu belirliyor'' diye konuştu. 
     Oyuncuların ve teknik kadronun performansından memnun olduğunu ve çok olumlu tepkiler aldıklarına dikkati çeken Demirel, sözlerini şöyle sürdürdü 
     ''Sadece bizim değil tüm basketbolseverlerin takdirini topladık. Sonucu değiştiremeyiz, katlanmak lazım. Kadroya katılan gençlerle hedefimizden vazgeçmeyeceğiz. Türkiye, Avrupa'nın önde gelen takımlarından olduğunu kanıtladı. Sırbistan-Karadağ'ın antrenörü Türkiye'nin ilk 8'de mücadele etmesi gerektiğini söyledi.'' Şampiyonada birtakım işbirliklerinin ve lobilerin olduğunu belirten Demirel, ''FİBA'nın Avrupa Başkanı Yunanlı ve Yunanistan-İsrail işbirliğinin bu şampiyonada bariz izleri görüldü. Spor ruhuna aykırı olaylar yaşandı. İlk 8'e giremedik ancak şikayetler işe yaramaz. Avrupa basketbolunda ülkemiz bazı şeyleri kanıtlamış durumda. Önceden Yugoslavya hakimdi şimdi ise Yunanistan. Bunu herkes kabulleniyor'' şeklinde konuştu. 
     Öte yandan, Turgay Demirel, FİBA seçimlerinde üst düzey bir göreve aday olmayacağını ifade etti. 
     
     BİZ BURADA NİÇİN MÜCADELE EDİYORUZ 
     A Milli Basketbol Takımı Menajeri Doğan Hakyemez de Türkiye'nin üzerinde birtakım oyunların oynandığını vurgulayarak, ''Burada bizim niçin mücadele ettiğimizi anlamıyorum. FİBA ve ULEB'de kokuşmuşluk söz konusu. ULEB cephesi İsrail'in, FİBA da Yunanistan'ın baskısı altında. İnanılmaz olaylar oluyor. İsrail'in ilk 8'e girmesi hatta Avrupa Şampiyonası'na girişi bile şüpheli. Bunları bağdaştırınca, İsrailli hakem Yunanlıları bizim gruptan sokuyor. Öbür taraftan İsrail ilk 8'e kalıyor'' diye konuştu. 
     A Millilerin oynadığı oyunla ve mücadele gücüyle geçen sene dünya şampiyonası sonrasında yapılan eleştirilere en güzel cevabı verdiğini belirten Hakyemez, ''Türk takımının performansına baktığınızda bırakın ilk 8'i, ilk 4'e girmesi gerekirdi. Öyle bir tezgah dönüyor ki. Neden engel olmuyorsunuz derseniz bu da imkansız. Tüm takımı gönülden kutluyorum'' dedi. 
     
     TAKIMDA HUZURSUZLUK YOK 
     Milli basketbolcu Mehmet Okur ise, takım içinde anlaşmazlıklar olduğu yönündeki iddialara karşı çıkarak, ''Takımda huzursuzluk ve sorun olduğu şeklinde söylentilere katılmıyorum'' dedi. 
     Çok iyi mücadele ettiklerini ifade eden milli basketbolcu, gruptan çıkamamalarının üzücü olduğunu ama her şeyin bitmediğini belirterek, ''Şampiyona boyunca NBA tecrübemi vermeye çalıştım bundan sonra da tüm çabam bu olacak'' diye konuştu. 
     
</TEXT>
</DOC>
