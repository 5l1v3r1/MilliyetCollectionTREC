<DOC>
<DOCNO> 152661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur44.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul yolu 'köprü' olunca... 
</HEADLINE>
<TEXT>

     Van'ın Muradiye İlçesi'nde, karların erimesi sonucu taşan Bendimahi Çayı, ahşap köprünün yıkılmasına, öğrencilerin de okullarına gidememesine neden oldu. 
     İlçenin Yukarı Argit köyü Öztürk mezrasında oturan vatandaşların 25 yıl önce yaptığı ve ilçeyle ulaşımı sağlayan ahşap köprü, Bendimahi Çayı'nın taşması sonucu yıkıldı. 
     Köprünün yıkılması, mezradaki 15 öğrencinin Tansu mezrasındaki Güneş Gerçekel ilköğretim okuluna gidememesine neden oldu. Her sabah ahşap köprüden geçerek okula giden öğrenciler, köprünün yıkılması yüzünden 23 Nisan'dan bu yana okula devam edemedi. 
     Güneş Gerçekel İlköğretim Okulu 5. sınıf öğrencisi Erhan Yavruöztürk, ''23 Nisan Ulusal Egemenlik ve Çocuk Bayramı'na katılmak için köprüye geldiğimizde, köprünün yerinde olmadığını gördük. Kutlamalara da bu yüzden katılamadık'' dedi. 
     Öztürk mezrasındaki vatandaşlar, hem ilçe hem de okulla ulaşımı sağlayan köprünün yıkılması nedeniyle 12 kilometre uzaklıktaki Gümüştepe Köyü'ne yürümek zorunda kaldıklarını ifade ederek, ''Yetkililerin buraya su taşkınlarına dayanabilecek yeni bir köprü yapmasını istiyoruz. Çocukların okula devam edebilmesi için yeni bir köprünün yapımına hemen başlanmalı'' diye konuştular. 
     





</TEXT>
</DOC>
