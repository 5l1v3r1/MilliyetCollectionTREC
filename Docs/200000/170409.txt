<DOC>
<DOCNO> 170409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/soneko02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası yeni Türkiye Direktörü "Büyük potansiyel var" 
</HEADLINE>
<TEXT>

     Dünya Bankası'nın Türkiye direktörlüğüne atanan Andrew Vorkink, ''Dünya Bankası olarak Türkiye ekonomisini daha da ileriye götürebilmek için elimizden gelen her türlü yardımı sağlamaya çalışacağız'' dedi. 
     Eylül ayından sonra Türkiye direktörlüğü görevine tam olarak başlayacak olan Vorkink, Anadolu Ajansı'na verdiği demeçte şunları söyledi 
     ''İki hafta önce bu göreve atandım. Kısa bir ziyaret için bugünlerde Türkiye'ye geleceğim, fakat asıl Eylül ayında Türkiye'ye gelerek, kısmen İstanbul ve kısmen de Ankara'da çalışmalar yapacağım. Eylül ayından sonra ise tam olarak Ankara'da çalışmalara başlayacağım. 
     Yangın nedeniyle geçici olarak çalıştığımız ofisten çıkıp Eylül ayına kadar sürekli olarak çalışacağımız ofise geçebileceğiz.'' Daha önce Türkiye'de yaşaması nedeniyle Türk halkını da tanıdığını belirten Vorkink, ''Türkiye'yi biliyorum ama daha çok öğreneceğim şeyler var. Türkiye'nin büyük ekonomik potansiyeli var, özellikle bulunduğu bölgedeki ekonomik potansiyeli yüksek, stratejik bir ülke'' diye konuştu. 
     
     AVRUPA BİRLİĞİ ÜYELİĞİ DESTEĞİ... 
     Güney Orta Avrupa ülkelerinin Avrupa Birliği'ne AB uyum sürecine katkıda bulunan Vorkink, Türkiye'ye, AB'ye uyum sürecinde de yardımcı olacağını belirterek, sözlerine şöyle devam etti 
     ''Benim uzmanlık alanlarımdan biri olan AB konusunda da Türkiye'ye yardım yapmaya çalışacağım. Hırvatistan, Romanya ve Bulgaristan'ın AB'ye daha da yakınlaşmasına yardımcı olduğumuz gibi aynı yardımı Türkiye'ye de yapacağım.'' Vorkink, Türkiye'nin, AB yolunda önemli reformları gerçekleştirdiğini de vurguladı. 
     Andrew Vorkink, demecini, ''Ankara'da görüşmek üzere'' diye Türkçe olarak tamamladı. 
     
     YOLSUZLUKLA MÜCADELE UZMANI... 
     1977 yılında Dünya Bankası'nda göreve başlayan Vorkink, Bulgaristan ve Romanya ile Hırvatistan'da ülke direktörü olarak çalıştı. Vorkink, Türkiye'ye atanmadan önce, Avrupa ve Orta Asya Bölgesi, Güney Orta Avrupa Ülke Birimi direktörü olarak görev yapıyordu. Hukuk ağırlıklı bir eğitim gören Vorkink, Güney Avrupa ülkelerinin AB'ye uyum sürecinde etkili çalışmalar gösterdiği gibi Dünya Bankası'nın, yolsuzlukla mücadelede önde gelen uzmanlarından biri olarak kabul ediliyor. 
     Ortaokul ve liseyi Türkiye'de okuyan Vorkink, orta düzeyde Türkçe de biliyor. 
     Yaklaşık beş yıldır, Banka'nın Türkiye direktörlüğünü yürüten Ajay Chhibber ise bu ay sonunda Türkiye'den ayrılacak. 
     
</TEXT>
</DOC>
