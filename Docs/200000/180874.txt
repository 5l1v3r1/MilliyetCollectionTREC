<DOC>
<DOCNO> 180874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun24.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis Erdoğan iyi niyetli fakat iyi niyet yeterli değil... 
</HEADLINE>
<TEXT>

     Yunanistan Başbakanı Kostas Simitis, ''Başbakan Recep Tayyip Erdoğan'ın Türk-Yunan ilişkileri konusundaki iyi niyetinden emin olduğunu, ancak yalnızca iyi niyetin yeterli olmadığını'' söyledi. 
     Simitis, 68. Uluslararası Selanik Fuarı'nda yaptığı basın toplantısında, Türk-Yunan ilişkileri ve Kıbrıs konusuna değindi. 
     Türk hükümetinin AB'ye uyum sağlamak için bazı önlemler aldığını söyleyen Simitis, ''Türkiye'deki yeni hükümet, bildiğimiz kadarıyla, ülke içinde eski hükümetlerden farklı bir politika izlemek istiyor. Türk hükümeti, açık bir biçimde, Türkiye'nin AB üyesi olmasını istediğini, bunun için müzakerelerin başlamasını arzu ettiğini de belirtti. Türk hükümetinin AB üyeliği için bazı kronikleşmiş sorunları çözmesi gerektiğinin bilincinde olduğuna inanıyorum. Türkiye, AB ile müzakerelere başlamak istiyorsa, aldığı önlemlerin yanı sıra Kıbrıs, Ege'de kıta sahanlığının belirlenmesi ve genel olarak Türk-Yunan ilişkilerindeki açık sorunları çözmelidir'' diye konuştu. 
     Türk hükümetinin aynı zamanda eski uygulamaların ışığında Türkiye'yi Osmanlı İmparatorluğu'nun devamı olarak gören ve bu çerçevede rol oynaması gerektiğini öngören anlayışlar paralelinde hareket ettiğini savunan Simitis, ''bu tavrın Türkiye'nin AB ve Yunanistan'a yaklaşımını, ayrıca Kıbrıs sorununun çözümünü engellediğini'' kaydetti. 
     Simitis şunları söyledi 
     ''Sayın Erdoğan ile görüştük ve bu görüşmeden var olan zorlukların aşılması için kendisinin ve Türk hükümetinin adım atmak istediği izlenimini edindim. Ancak, bugüne kadar bu alanda somut bir kanıt görmedim. Sayın Erdoğan'ın iyi niyetinden hiçbir şekilde şüphe duymuyorum, ancak bu durumda yalnızca iyi niyet yeterli değildir. Bizi ayıran çizgileri aşarak, bölgede barış ve işbirliği ortamı yaratmak istediğimizi kanıtlayacak hareket ve faaliyetler içinde olmamız gerekiyor. Bizim kendi açımızdan bunu arzuladığımızı gösterdiğimize inanıyorum ve şimdi Türkiye'den açık sorunlar konusunda bir anlaşmaya varabilmemiz için somut adımlar atmasını bekliyoruz.'' Kıbrıs Rum kesiminin AB'ye gireceği 2004 yılının Mayıs ayına kadar adadaki sorunun çözümü için çaba göstereceklerini kaydeden Simitis, bu alanda sorunlar çıkacağını, ancak çaba harcamayı sürdüreceklerini vurguladı. 
     Simitis, Irak'taki gelişmelere ilişkin bir soru üzerine de, BM'nin hem askeri alanda, hem de yönetim konusunda etkin katılımı olmadan Irak'a asker göndermenin anlamsız olduğunu söyledi. 
     
</TEXT>
</DOC>
