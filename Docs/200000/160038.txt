<DOC>
<DOCNO> 160038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur10.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinlenmeyi bilmiyorsanız tatilde hasta olabilirsiniz 
</HEADLINE>
<TEXT>

     Hollandalı bilim adamları, tatile çıkar çıkmaz hasta olan kişilere, çeşitli yöntemlerle gevşemeyi öğrenmeyi öneriyor. 
     Tilburg Üniversitesi'nde görevli psikolog Prof. Adrian Vingerhoets, kendisinin de ya hafta sonunda ya da Noel tatilinde hasta olduğunu belirterek, arkadaşlarının benzer deneyimlerden bahsetmesi üzerine araştırma yapmaya karar verdiğini söyledi. 
     Vingerhoets'ün yaptığı araştırmaya 16 ila 87 yaşlarında 1128 erkek ve 765 kadın katıldı. Katılımcıların yüzde 3'ünün düzenli olarak tatillerde hastalandığını belirten Vingerhoets, hastalık belirtilerinin, yorgunluktan bağışıklık sisteminin zayıflamasına, migrenden eklem ağrısına, gribal enfeksiyondan istifra ve depresyona kadar çeşitlilik gösterdiğini ifade etti. 
     Tahminlerin aksine tatilde hastalanmanın fazla kahve, alkol ya da sigara tüketimiyle ilgisinin olmadığının ortaya çıktığını belirten Vingerhoets, erkek, kadın, bekar ve evli arasında da herhangi bir ayrım bulunmadığını söyledi. 
     Vingerhoets, tatilde hastalananların ortak özelliğinin işi akıllarından çıkaramamak olduğunu ifade etti. 
     Psikolog Dietmar Ohm, insanın sağlıklı olabilmek için pozitif strese ihtiyaç duyduğunu belirterek, sürekli stres altında yaşayan insanların vücudunun bu duruma alıştığını ve her tatilin strese dönüştüğünü söyledi. Ohm, birçok insanın gece ya da tatil günlerinde kalp krizi geçirmesinin tesadüf olmadığını kaydetti. 
     Genelde, 'hayır' diyemeyen, kendini her şeyden sorumlu hisseden ve yapabileceğinden fazlasını yapmak isteyen insanların tatillerde hastalandığını belirten Ohm, sürekli stres altında olan kişilerin otojen çalışma gibi çeşitli gevşeme yöntemleriyle adım adım gevşemeye çalışması gerektiğini söyledi. 
     
</TEXT>
</DOC>
