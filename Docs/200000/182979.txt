<DOC>
<DOCNO> 182979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur08.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışın kel olmamak için... 
</HEADLINE>
<TEXT>

     Banyo yapma sıklığının yaza göre azaldığı kış aylarında, özellikle yağlı cilde sahip olan kişilerde saç dökülme oranının arttığı bildirildi. 
     Konya Numune Hastanesi Dermatoloji Uzmanı Dr. Ümit Çolakoğlu, saçın bir tek telinin normalde ortalama 3-4 yıl ömrü olduğunu belirterek, saçın sağlıklı bir gelişim gösterebilmesinde katılımsal faktörler kadar bakımın da büyük önem taşıdığını vurguladı. 
     Sağlıklı saç için öncelikle sağlıklı bir deriye sahip olmak gerektiğini belirten Çolakoğlu, Türkiye'de saç bakımı konusunda toplumun doğru ve yeterli bilgiye sahip olmadığını kaydetti. 
     Saç derisinin aşırı sıcakta olduğu gibi, aşırı soğuktan da olumsuz etkilendiğini belirten Çolakoğlu, ''Saç sağlığının sıcak-soğuk farlılıklarından çok fazla etkilendiği için, dökülme problemi olan hastalara, saçlarını ılık suda yıkamalarını tavsiye ediyoruz'' dedi. 
     Çolakoğlu, yazın terlemeye bağlı olarak sıklıkla banyo yapılmasının saçları ve saç diplerini güçlendirdiğini, kış aylarında ise soğuk hava nedeniyle saç bakımı yapmanın kimi zaman zorlaştığını belirterek, şunları söyledi 
     ''Soğuk hava, saçın tutunduğu deride bulunan kılcal damarlarda büzüşmeye neden olur. Hacimleri küçülen damarlar saç hücrelerine yeterli miktarda kan gönderemezler. Uzun süre soğuk havaya maruz kaldığı için yeterince beslenemeyen kök hücrelerindeki saç telleri yıpranır ve dökülür. Bu nedenle kış aylarında saç derisinin bere ya da kaşkolla soğuğa karşı korunması saç dökülmesini önemli ölçüde azaltır.'' 
     
     SAÇINIZ YAĞLIYSA KIŞIN HAFTA 3 KEZ YIKAYIN 
     Banyo yapma sıklığının azaldığı kış aylarında, özellikle yağlı cilde sahip olan kişilerinde saç dökülme oranının arttığı vurgulayan Çolakoğlu, sözlerini şöyle sürdürdü 
     ''Saçın sağlıklı olabilmesi için en önemli unsurlardan biri saç derisindeki gözeneklerin sürekli açık kalmasıdır. Saçlar uzun süre yıkanmazsa, saç diplerinde deri artıkları ve yağlar birikmeye başlar. Kışın havada yoğun olarak bulunan egzoz ve baca dumanının da etkisiyle bu yağ tabakası yoğunlaşarak, gözenekleri tıkayıp cildin hava almasını engeller. Bu nedenle cildi ve buna bağlı olarak saçı yağlı olan kişilerin, kış aylarında en az haftada 3 kez saçlarını yıkamaları gerekir.'' 
     
     FAZLA ŞAMPUAN DA ZARAR VEREBİLİR 
     Saçların sık yıkanmasının yararlı olduğunu ancak, her seferinde şampuan kullanmanın da saç dökülmelerine neden olabileceğini dile getiren Çolakoğlu, şunları kaydetti 
     ''Özellikle gün içinde birden fazla yıkamalarda şampuan kullanılmaması gerekir. Saç dibinden temizlenmesi oldukça güç olan etkili şampuanlar, sık kullanıldığında saç diplerindeki yağ tabakasını artırıcı etki de yapabilir. Saçlarını sık yıkayan kişilerin temizleyici madde etkisi az olan şampuanları tercih etmelerinde yarar var.'' 
     
</TEXT>
</DOC>
