<DOC>
<DOCNO> 152310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun29.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu Bulgaristan'da SARS paniği yayılıyor 
</HEADLINE>
<TEXT>

     Bulgaristan Sağlık Bakanlığı'nın dün, Akut Solunum Yetmezliği Sendromu SARS şüphesiyle bir kişinin tedavi altına alındığını açıklaması, ülkede tam bir panik havasına neden oldu. 
     SARS virüsünün yol açtığı hastalığın tüm belirtilerini gösteren ve Sofya'da Bulaşıcı Hastalıklar Hastanesi'nde tedavisi süren 32 yaşındaki hastanın, tedaviye yanıt verdiği ve sağlık durumunda düzelme olduğu bildirildi. 
     Bulgaristan Ulusal Hijyen Enstitüsü'nden HEİ yapılan açıklamada, hastanın kültür örneklerinin Dünya Sağlık Örgütü'ne DSÖ gönderildiği ve kesin teşhisin buradan gelecek sonuca göre ortaya çıkacağı kaydedildi. 
     HEİ uzmanlarından Dr. İlonka Maeva, SARS virüsünün kuluçka döneminin 3-7 gün olduğunu belirterek, buna rağmen şüpheli hastanın en az 15 gün hastanede gözetim altında tutulacağını açıkladı. Hastanın kültür sonuçlarının önümüzdeki hafta içinde Bulgaristan'a gelmesi bekleniyor. 
     Bu arada, hastanın zatürree belirtileri gösteren 2 akrabasının da evlerinde karantina altına alındığı açıklandı. 
     Sağlık Bakanlığı yetkilileri, söz konusu kişilerde ciddi bir sağlık sorunu olmadığını, ancak tedbir amacıyla evlerinde karantinaya alındıklarını söylediler. 
     Öte yandan, Bulgaristan Dışişleri Bakanı Solomon Pasi, SARS virüsü yüzünden Çin'in başkenti Pekin'deki Bulgaristan Büyükelçilik personelinin bir bölümünün geri çekilmesi için talimat verdiğini açıkladı. 
     Pasi, SARS yüzünden alınan bu önlemin bir benzerinin de Kanada'daki Bulgar diplomatlar için uygulanabileceğini bildirdi. 
     





</TEXT>
</DOC>
