<DOC>
<DOCNO> 165612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko32.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alcatel Teletaş tesislerini satıyor... 
</HEADLINE>
<TEXT>

     Alcatel Teletaş Telekomünikasyon Endüstri Ticaret A.Ş, üretim faaliyetlerine ilişkin makine, teçhizat ve demirbaşlar ile ilgili personelin devrinden sonra, bu kez Ümraniye'deki tesisini Anel Grubu'na satma kararı aldı. 
     Alcatel Teletaş, 30 Ocak 2003 tarihinde yaptığı açıklamada, 1 Şubat 2003 tarihi itibariyle dış kaynak kullanımı konusunda Anel Grubu ile anlaştığını duyurmuştu. 
     Anel Grubu şirketlerinden Aneltech Elektronik Sistemler Sanayi ve Ticaret A.Ş ile imzalanan anlaşma neticesinde üretim faaliyetlerine ilişkin makine, teçhizat, demirbaş ile envanterin Aneltech'e satılacağı ve yine bu faaliyetlere ilişkin Alcatel Teletaş'ın personelinin de, Aneltech tarafından istihdam edileceği bildirilmişti. 
     Alcatel Teletaş, bugün Borsa'ya gönderdiği açıklamada da, Anel Elektronik Sistemler San. Tic. A.Ş. ile yapılan görüşmeler neticesinde, Alcatel Teletaş'a ait Ümraniye Dudullu Atatürk Caddesi'ndeki taşınmazın tamamının üzerinde bulunan binalarla birlikte toplam 68.174,49 metrekare arsa ve 32.019 metrekare kapalı inşaat alanlı taşınmazlar KDV hariç 8 milyon 450 bin Euro bedelle Anel Elektronik'e satış ve devrinin kararlaştırıldığını duyurdu. 
     Açıklamaya göre, satış işlemlerine önümüzdeki günlerde başlanacak. 
     Satış bedelinin 1 milyon Euro'su peşin olarak tahsil edildi. 1.370.000 Euro 31.12.2003 tarihinde, 1.720.000 Euro 31.12.2004 tarihinde, 1.720.000 Euro 31.12.2005 tarihinde, 1.320.000 Euro 31.12.2006 tarihinde ve 1.320.000 Euro 31.12.2007 tarihinde tahsil edilecek. Vadeler karşılıklı yazılı mutabakat ile öne çekilebilecek. 
     
     ALCATEL TELETAŞ KİRACI OLACAK 
     Açıklamada, Anel Elektronik'in Anel Grubu'na dahil olduğu ve Alcatel Teletaş'a mal ve hizmetler sağlayan bir firma olduğu kaydedildi. 
     Satış işleminden bugünkü kurla yaklaşık 11.5 trilyon lira kazanç elde edilmesinin beklendiği bildirilen açıklamada, satış devir işlemlerini takiben, ayni gayrimenkulun yaklaşık 15 bin metrekarelik bir kısmı ofis olarak kullanılmak üzere aylık 48.750 Euro bedelle kiralanacağı, böylece şirketin önümüzdeki yıllarda da faaliyetlerini aynı adreste yürütmeye devam edeceği duyuruldu. 
     Bu arada, Alcatel Teletaş Borsa Başkanlığı'nın talebi üzerine yaptığı ek açıklamada da, gayrimenkulun satışının şirketin yürütmekte olduğu faaliyetlerini herhangi bir biçimde etkilemeyeceği vurgulandı. 
     
</TEXT>
</DOC>
