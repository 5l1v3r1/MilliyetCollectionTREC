<DOC>
<DOCNO> 199580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo36.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay, Denizli'den 4 futbolcu istedi... 
</HEADLINE>
<TEXT>

     Denizlispor Teknik Direktörü Giray Bulak, ligin üst sıralarında ''rüzgarın sert estiğini ve orada tutunmanın zor olduğunu'' söyledi. 
     Takımının, topladığı puanlarla ligde 4. sıraya dek yükseldiğini ve bunun önemli bir başarı olduğunu vurgulayan Giray Bulak, ''Önemli olan oraya çıkmak değil tutunmaktır. Çünkü yukarıda rüzgar sert eser, tutunmak zordur. Bu nedenle çok çalışmalıyız'' dedi. 
     Konyaspor maçı hazırlıklarını sürdürdüklerini de kaydeden Bulak, ''Rakibi küçümsersek sıkıntı yaşarız. Bu konuda futbolcularımı sık sık uyarıyorum. Maçın önemini belirterek, işlerini ciddi şekilde yapmalarını söylüyorum'' diye konuştu. 
     
     ANKARAGÜCÜ, 4 OYUNCUYA TALİP 
     Öte yandan geçen sezon Denizlispor'u çalıştıran ve bir süre önce Ankaragücü'nün başına geçen Rıza Çalımbay, eski öğrencilerinden 4'ünü istedi. 
     Bulak, Çalımbay'ın kendisini arayıp kadroya giremeyen Serdal, Bülent Ertuğrul, İlyas ve Özgür'ü istediğini açıkladı. Bulak, bu konuda kararı futbolcuların vereceğini, değerlendirmeyi de buna göre yapacaklarını bildirdi. 
     
</TEXT>
</DOC>
