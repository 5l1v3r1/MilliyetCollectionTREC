<DOC>
<DOCNO> 187267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko15.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Pepe Burgazada'da yanan yerleri kimseye yar etmeyiz 
</HEADLINE>
<TEXT>

     Çevre ve Orman Bakanı Osman Pepe, ''Burgazada'da çıkan yangının 2A, 2B, 2C ile hiç bir alakası yok'' dedi. 
     Atatürk Orman Çiftliği'nin ağaçlandırılması konusunda, Tarım ve Köyişleri Bakanı Sami Güçlü ile imzaladıkları protokol nedeniyle düzenlenen törende, basın mensuplarının Burgazada'daki yangınla ilgili sorularını yanıtlayan Bakan Pepe, anayasa hükmü gereği yangın çıkan orman alanlarının, öncelikle ağaçlandırılacağına dikkat çekti. 
     Bu kapsamda Burgazada'da yanan 40 hektarlık alanın da öncelikle bu yıl sonuna kadar ağaçlandırılacağını belirten Pepe, şöyle devam etti 
     ''İstanbul Emniyet Müdürü, bu yangında sabotaj ihtimali olmadığını açıkladı. Bu yangını 2A, 2B, 2C ile bağdaştırmanın insaf ve izanla alakası yok. Bugüne kadar yanıp ta Orman Bakanlığı tarafından ağaçlandırılmayan iki tane bile yer yoktur. 
     İtham etmek kolay ama kimse ortaya belge koymuyor. O alanları kimseye yar etmeyiz, kötü emellere fırsat vermeyiz.'' 
     
</TEXT>
</DOC>
