<DOC>
<DOCNO> 181811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/siyaset/asiy.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kral' muamelesi 
</HEADLINE>
<TEXT>

   Uçakla Bağdat'tan aldırdığımız Irak Geçici Hükümet Konseyi Başkanı Ahmet Çelebi, beklenen Irak'a asker davetini yapmadı ve "ABD ne diyorsa o" dedi 
      UTKU ÇAKIRÖZER, BARKIN ŞIK Ankara 

   
   Irak'a asker gönderme konusunda Irak Geçici Hükümet Konseyi'nden davet bekleyen Türkiye, Konsey Başkanı Ahmet Çelebi'den umduğunu bulamadı. Çelebi, Ankara'da bir araya geldiği Başbakan Recep Tayyip Erdoğan ve Dışişleri Bakanı Abdullah Gül'e uzun süredir bekledikleri asker davetini yapmadı. Konsey'in 5 Kürt üyesinden hiçbiri Ankara'ya gelmezken, KDP lideri Mesut Barzani, yerine konseydeki işlerini yürüten yardımcısını gönderdi. 
   
   Hilton'da ağırlandı 
   Asker gönderme kararı almadan önce Irak halkının temsilcisi sıfatıyla Konsey'in resmi davetini sağlamak isteyen Ankara, Çelebi ve beraberindeki heyeti üst düzey ağırladı. Türk Hava Kuvvetleri'ne ait C160 uçağıyla dün Ankara'ya getirilen Çelebi, bugün aynı uçakla Bağdat'a ulaştırılacak. Aşiret reislerini Etap Altınel'de ağırlayan Dışişleri, Çelebi ve heyetine ise Ankara'nın en lüks oteli Hilton'da yer ayırttı. Ankara'ya gelen heyette 25 kişilik Konsey'in Şii üyelerinden Çelebi, Türkmenlerden Songül Çabuk, Sünnilerden Samir Şakir Mahmut, Nasır Kemal Chaderchi yer aldı. Konseyin Kürt üyeleri Celal Talabani, Barzani, Mahmut Osman, Dara Nurettin ve Salahaddin Muhammet Bahaddin Ankara'ya gelmeyince, "Kürt yok" denmemesi için Barzani'nin yardımcısı Roj Nuri Şavis heyete dahil edildi. Kürt üye gelmediğini basından saklamak isteyen ve uzun süre Şavis'in Konsey üyesi olduğunu ileri süren Dışişleri, daha sonra Şavis'in "yedek üye" olduğunu ancak Konsey'de çok önemli işlevi olduğunu savundu. 
   Kendilerine tahsis edilen Mercedes marka makam otolarıyla seyahat eden heyet Erdoğan, Gül ve Dışişleri Müsteşarı Uğur Ziyal'le görüştü. Görüşmelerde, Türkiye'nin insani yardım yapmasını ve Irak'ın ekonomik yapılandırılmasında önemli rol oynamasını isteyen Çelebi, asker davetinde bulunmaktan kaçınarak bu konuda Konsey içinde konsensüs olmadığını vurguladı. Kendisinin ve Dışişleri Bakanı Hoşyar Zebari'nin, Irak'a Türk askeri çağrılmaması yönündeki görüşlerinin kişisel olduğunu söyleyen Çelebi, Konsey'de bu konunun görüşülmediğini ve anlayış birliği oluşturulmasının zor olduğunu kaydetti. 
   
   ABD ne diyorsa o 
   Yabancı askerlerin gelişi konusunda asıl sözün ülkede tek egemen güç olan ABD'de olduğunu da aktaran Çelebi, BM davetinin daha da uygun olacağını bildirdi. Türkiye ise Irak halkının hissiyatının önemli olduğunu ve bu açıdan Konsey'in davetinin önemine dikkat çekti. KADEK'le mücadele konusunda destek sözü veren Çelebi, terörizme karşı Türkiye'yle birlikte savaşılacağını söyledi. Gül görüşmeden sonra "Biz Irak'ı Iraklıların yönetebileceği bir duruma getirmekte katkımız olursa gideriz" dedi. 
   
   'BM şapkasıyla gelin' 
   Çelebi, gece Hilton Oteli'nde gazetecilere yaptığı açıklamada, "Biz Irak'ta güvenliği Iraklıların sağlamasını savunuyoruz. Türk askeri bu süreç içinde yardımcı olabilir ama BM şemsiyesiyle gelmesi gerekir" diyerek Türkiye'nin tek başına gelmesine karşı olduklarını açıkça ortaya koydu. 
   
   
</TEXT>
</DOC>
