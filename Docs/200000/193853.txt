<DOC>
<DOCNO> 193853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur21.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla'ya son 20 yılın en fazla yağışı son 12 saatte düştü... 
</HEADLINE>
<TEXT>

     Muğla kent merkezine, 12 saatte metrekareye 125 kilogram yağış düştüğü bildirildi. 
     Muğla Meteoroloji Müdürlüğü yetkililerinden alınan bilgiye göre, dün gece yarısı başlanan ve günboyu devam eden yağış sonucu il merkezinde, metrekareye 125 kilogram yağmur düştü. Yetkililer, bunun son 20 yılın en fazla yağışı olarak saptandığını kaydettiler. 
     Muğla Belediye Başkanı Osman Gürün, şiddetli yağmur sonrasında özellikle Muslihittin ve Emirbeyazıt mahallelerinde toplam 28 su baskını ihbarının yapıldığını bildirdi. 
     İtfaiye Müdürlüğü ile Fen İşleri Müdürlüğü ekiplerinin gelen ihbarlara müdahale ettiğini belirten Gürün, su baskınlarının 2 ev, 1 garaj ve 25 kömür deposu ve kazan dairesinde maddi zarara yol açtığını söyledi. 
     Başka kentlerde ''doğal afet sayılacak'' miktarda düşen yağmurun Muğla'da hayatı olumsuz etkilememesinin sevindirici olduğunu dile getiren Gürün, ''Kentimizin altyapısının sağlamlığı ve alınan tedbirlerin faydasını gördük'' dedi. 
     Muğla Tarım Müdürlüğü yetkilileri de, il genelinde tarım alanlarında bir olumsuzluk yaşanmadığını bildirdi. 
     
</TEXT>
</DOC>
