<DOC>
<DOCNO> 158996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun21.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamboçya, AIDS ile pembe dizi vasıtasıyla mücadele edecek 
</HEADLINE>
<TEXT>

     Dünyada AIDS'in en hızlı yayıldığı ülkelerden biri olan Kamboçya'da, hastalıkla mücadele için, içinde ''aşk, fahişeler ve AIDS'in'' bulunduğu bir pembe dizi gösterilmeye başlandı. 
     Sahra altı Afrikası'ndaki kadar olmasa bile, Kamboçya'da yetişkinlerin yüzde 2.6'sı HIV taşıyor. 
     Kamboçya'nın dizginsiz seks endüstrisini hedef alan prezervatif kampanyasından sonra, AIDS'le mücadele kampanyası yürütenler şimdi de gözlerini ailelere yönelttiler. Böylece sık sık hayat kadınlarını ''ziyaret eden'' evli erkeklerin hastalığa yol açan virüsü eşlerine bulaştırmalarının önlenmesi amaçlanıyor. 
     Sağlıktan sorumlu Devlet Bakanı Mam Bun Heng, ''Aşkın Cezası'' adlı pembe dizinin yayına girmesi dolayısıyla yaptığı açıklamada, ''Her gün, çoğunluğu virüsü kocasından kapmış olan ev kadını olmak üzere tahmini 20 kişi HIV AIDS'e yakalanıyor'' dedi. 
     12 bölüm olarak çekilen dizinin konusu şöyle 
     ''Genç sevgililer, erkek evini geçindiremeyecek kadar yoksul olduğu için aileleri tarafından ayrılmaya zorlanırlar. Bir çiftçi olan Khieu'nun kız arkadaşı Mom, tuzağa düşürülerek başkent Phnom Pehn'e götürülür ve orada bir genelevde çalışmaya başlar. Daha sonra da zengin bir işadamının metresi olur. 
     Aradan bir yıl geçer ve bir gün Khieu eski sevgilisiyle karşılaşır. Eski sevgililer tekrar gizlice beraber olmaya başlarlar, ancak kadının AIDS olduğu anlaşılır. Khieu, sevgilisini başından atmak yerine onu köyüne götürür ve ölünceye kadar sevgilisine bakar.'' 
     
</TEXT>
</DOC>
