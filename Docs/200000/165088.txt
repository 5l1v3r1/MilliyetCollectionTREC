<DOC>
<DOCNO> 165088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/yasam/yas02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurda kuşa yem olmadı 
</HEADLINE>
<TEXT>

Minik Esma, ailesiyle gittiği piknik alanında dolaşırken ormanda kayboldu. Ve tam 18 saat sonra sağ salim bulundu 
     TURAÇ TOP İzmir DHA 

     İzmir'de bir nakliyat şirketinde çalışan Mustafa Kaya 53 , eşi Şükran 50 , minik kızı Esma ve akrabalarıyla piknik yapmak için önceki gün saat 14.00 sıralarında Kemalpaşa Karabel Orman İçi Tesisleri'ne gitti. 
     Aileyi oluşturan 20 kişilik grup piknik yeri ararken, kuzenleriyle çeşmeye giden dört yaşındaki minik Esma, diğer çocukların yanından habersiz uzaklaştı. Esma'yı göremeyen çocuklar, paniğe kapılıp olayı ailelerine söyledi. Piknik alanında küçük kızı bulamayan aile, devriye gezen jandarmaya haber verdi. 
     
     Köpekler aradı 
     Bunun üzerine jandarma ekipleri ile arama kurtarma köpekleri bölgeye gönderildi ve köylülerinin de katılımıyla arama başlatıldı. 
     Hava kararmasına rağmen aramalarını sabaha karşı saat 02.00'ye kadar sürdüren ekipler, kısa bir ara verip saat 05.30'da yeniden çalışmaya başladı. Sonunda Orman İşletme Şefliği görevlileri, küçük Esma'yı sabah saat 08.00'de tesisten üç kilometre uzaklıktaki Kurudere'de açlıktan bitkin düşmüş ve bir taşın üstünde uyumuş halde buldu ve jandarmaya teslim etti. 
     

</TEXT>
</DOC>
