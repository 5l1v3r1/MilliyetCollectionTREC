<DOC>
<DOCNO> 163715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko36.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ'a bağlı kuruluşun adresi değişti, gelmeyenin akdi feshedilecek 
</HEADLINE>
<TEXT>

     Enerji ve Tabii Kaynaklar Bakanlığı'nın Kepez'le birlikte sözleşmesini feshettiği Adana'daki Çukurova Elektrik'te çalışanların büyük bölümünün bünyesinde yer aldığı kuruluşun, yeni adresinde faaliyet göstereceği bildirildi. Bu kapsamda, bazı çalışanlara yeni işyerinde göreve başlamaları için noter aracılığıyla tebligat gönderildiği belirtildi. 
     Alınan bilgiye göre, geçen hafta Çukurova Elektrik A.Ş ÇEAŞ bayrağı indirilerek yerine Türkiye Elektrik Üretim Anonim Şirketi TEÜAŞ yazılı bayrağın çekildiği Çukurova Elektrik'in, tesisler dışına çıkarılan üst düzey yetkilileri, çalışanlara tebligat gönderdiler. 
     Adana 7. Noterliği aracılığıyla ÇEAŞ'ın bünyesindeki ''May Madencilik Yatırım Müşavirlik ve Ticaret A.Ş''de görevli 958 personele gönderildiği belirtilen tebligatta, şirketin bundan böyle Fuzuli Caddesi Galleria İş Merkezi'nde faaliyet göstereceği, 3 gün içinde yeni işyerinde görevine başlamayan personelin iş akdinin feshedileceği bildirildi. 
     Bu arada, Adana Emniyet Müdürlüğü'ne şikayet dilekçesi verdiği belirtilen Atilla Köroğlu 38 , dün gece evine gelen ve Çukurova Elektrik Genel Müdürü Zafer Savrun'un eski şoförü olduğunu iddia ettiği Fazlı K. ve beraberindeki iki kişinin, kendisine noter tebligatını imzalatmaya çalıştıklarını, karşı çıkınca da tartaklandığını iddia etti. 
     Emniyet görevlilerinin olayla ilgili soruşturma başlattıkları öğrenildi. 
     
     ÇUKUROVA ELEKTRİK GENEL MÜDÜRÜ 
     Çukurova Elektrik'in tesis dışında bekleyişini sürdüren Genel Müdür Zafer Savrun, Noter kanalıyla çalışanlara ihtarname gönderildiğini doğrulayarak, ''Ancak, tüm çalışanlara değil ihtiyaç hissettiğimiz personele gönderdik'' dedi. 
     Savrun, tebligatı kabul etmeyenlerin tartakladığı yolundaki iddiaların doğru olmadığını ifade ederek, ''Tebligatı çalışanlarımız değil, noter yetkilileri adrese teslim ediyor'' dedi. 
     Savrun, Enerji ve Tabii Kaynaklar Bakanlığı'nın, Çukurova Elektrik'in sadece elektrik iletim, üretim ve dağıtımı ile ilgili sözleşmesini iptal ettiklerini, ancak şirketin faaliyetlerini sürdürmesine bir engel bulunmadığını belirtti. 
     Savrun, ÇEAŞ'ın bundan sonra Fuzuli Caddesi'ndeki Galleria İş Merkezi'ndeki adreste faaliyetini sürdüreceğini bildirdi. 
     Çukurova Elektrik avukatı Ahmet Coşar da evrak tamamlama işlemlerinin sürdüğünü, ardından Adana'daki mahkemenin ''görevsizlik'' kararı ile ilgili Danıştay'a başvuracaklarını söyledi. 
     Öte yandan, Çukurova Elektrik'in yan kuruluşunun faaliyetlerini sürdürmesi için hazırlıkların yapıldığı Fuzuli Caddesi'ndeki Galleria İş Merkezi'nin birinci kat No 56 adresindeki dairenin kapısının kilitli olduğu görüldü. 
     Kapı girişinde ise A-4 kağıdına yazılmış ''May Madencilik Yatırım Müşavirlik ve Ticaret A.Ş'' yazısı bulunuyor. Bu dairenin, genel seçimler öncesinde Genç Parti'nin seçim bürosu olarak kullanıldığı öğrenildi. 
     
</TEXT>
</DOC>
