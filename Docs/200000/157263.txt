<DOC>
<DOCNO> 157263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun06.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ve Abbas buluşuyor... 
</HEADLINE>
<TEXT>

     İsrail Başbakanı Ariel Şaron ile Filistin Başbakanı Mahmud Abbas, bugün ilk kez bir araya geliyor. 
     Şaron ile Abbas arasındaki görüşme, ABD, AB, BM ve Rusya tarafından desteklenen ''yol haritası'' çözüm önerisinin hayata geçirilip geçirilemeyeceğine dair ilk izlenimleri yansıtacak. 
     ABD'nin, ''Ortadoğu'da barış için yeni bir fırsat'' olarak gördüğü yol haritası çözüm önerisinde olumlu ilk adımı hangi tarafın atacağı, görüşmenin kilit noktasını oluşturuyor. 
     Yol haritası çözüm önerisi, 2005 yılına kadar bağımsız bir Filistin devleti ile İsrail'in güvenliğini esas alıyor. 
     İsrail, 30 Nisan'da göreve gelen Filistin'in ilk başbakanı Abbas'tan, İsraillilerin hedef alındığı terör eylemlerinin önünü kesmesini ve Filistinli göçmenlerin evlerine dönebilmelerini öngören şartından vazgeçmesini istiyor. 
     Filistin ise İsrail'den bir iyi niyet işareti olarak, yeni Başbakan Abbas'ı cesaretlendirmek için Batı Şeria'daki askeri baskıyı hafifletmesini istiyor. 
     İsrail Başbakanı Şaron, dün yaptığı açıklamada, yol haritası önerisinin önünün açılabileceğine dair bir işaret vererek, Gazze Şeridi'nin kuzeyinde, Filistin güvenlik kuvvetlerinin silahlı eylemcileri dizginleyebilecekleri bölgelerden çekilebilecekleri ve ateşkes yapabilecekleri mesajı verdi. 
     Taraflar, yol haritası önerisine ihtiyatla yaklaşırken, Saib Erekat'ın Abbas kabinesinden istifası, Filistin tarafında görüş ayrılıkları bulunduğunu gösterdi. 
     İsrail ile Filistin arasındaki son üst düzey görüşme, dönemin İsrail Dışişleri Bakanı Şimon Peres ile Filistin lideri Yaser Arafat'ın bir araya gelmesiyle Eylül 2001'de yapılmıştı. 
     
</TEXT>
</DOC>
