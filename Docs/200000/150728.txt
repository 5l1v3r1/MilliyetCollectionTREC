<DOC>
<DOCNO> 150728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko22.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Irak piyasasında yerimizi her yönüyle alacağız 
</HEADLINE>
<TEXT>

     Başbakan Tayyip Erdoğan, Bayındırlık ve İskan Bakanı Zeki Ergezen'in Irak ve Türk müteahhitlerinin bu ülkede iş almasıyla ilgili açıklamalarını ''talihsiz'' olarak niteledi. 
     Bakan Ergezen de Başbakan Erdoğan'dan gelen sert tepki üzerine geri adım atarak, ''sözlerim çarpıtılmış'' açıklamasında bulundu. 
     Böylece hükümet içinde yeni bir kriz kısa sürede atlatılmış oldu. 
     Başbakan Recep Tayyip Erdoğan, Ankara Sanayi Odası ASO Genişletilmiş Meclis Toplantısında yaptığı konuşmada, yakın zamanda yaşanan ekonomiz krizin yaraları henüz sarılmaya başlanmışken, ülke ekonomisinin bu kez Irak'ta yaşanan sıcak gelişmelerden olumsuz etkilendiğini ifade etti. 
     Irak'taki durumun en kısa zamanda normale döneceğini beklediklerini kaydeden Başbakan Erdoğan, Türkiye'nin, bu konuda elinden gelen her türlü çabayı gösterdiğini, göstermeye de devam edeceğini belirtti. 
     
     ERGEZEN'İN KONUŞMASI 

     Başbakan Erdoğan konuşmasında, Bayındırlık ve İskan Bakanı Zeki Ergezen'in basında yer alan, ''Irak'ın çocuklarını bombalayan, çıkarı için yakıp yıkan ABD'nin, Türk firmalarını yeniden yapılandırmadan yararlandıracağına inanmıyorum. Bir ülkeyi yakacak, yıkacaksınız. Yakıp yıkan o insanlarla beraber o ülkeyi, o insanların gözü önünde onarmaya kalkacaksınız. Doğrusu onu da içime sindiremiyorum'' şeklindeki sözleriyle ilgili de değerlendirmede bulundu. 
     ''Bayındırlık Bakanımızın yapmış olduğu açıklamayı ben talihsiz bir açıklama olarak buluyorum. Kendisini de aradım'' diyen Başbakan, şöyle devam etti 
     ''Çünkü bu açıklama duygusal bir açıklamadır, hissi bir açıklamadır. Sadece kendini bağlar. Asla bu hükümetimizin bir düşüncesi olamaz. Böyle bir düşünce, bir defa uygulaması olabilecek, uygulamada yeri olabilecek bir düşünce değildir. Biz, devlet yönetiyoruz, hükümetiz. Burada duygusallığa yer yoktur. 
     Kesinlikle şu anda da, Irak piyasasında biz yerimizi her yönüyle alacağız. Bu gayretin içerisindeyiz. Talepler vardır ve bu taleplere de en uygun şekilde bizler cevabımızı vereceğiz. Hatta görüşmeler, sürekli bir şekilde devam etmektedir.'' Türkiye'nin şu anda gıda olarak Irak piyasasına girmiş vaziyette bulunduğunu da anlatan Başbakan Erdoğan, gıda sektörüne ait tırların, kamyonların, şu an sürekli olarak bu ülkeye gittiğini vurguladı. 
     Erdoğan, ''Hatta bizler gerek Kızılay, gerek Hükümet olarak Irak'taki yaralılardan tutunuz, oraya gönderilecek olan yardımların yanında şu anda da BM'nin, AB'nin bu konudaki Türkiye'den yapacağı alımlar ve bu alımların da yine Irak'a ulaştırılması konusundaki görüşmelerimizi Dışışleri vasıtasıyla yürütüyoruz'' diye konuştu. 
     
</TEXT>
</DOC>
