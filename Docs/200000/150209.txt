<DOC>
<DOCNO> 150209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko21.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Ekonomide güven sağlayacağız... 
</HEADLINE>
<TEXT>

     Başbakan Recep Tayyip Erdoğan, Ekonomik ve Sosyal Konsey'in ESK başlıca üç gündem maddesi ile toplandığını vurgularken, bunları ''konsey çalışmalarının etkinliğinin arttırılması, yatırım ortamının iyileştirilmesine yönelik çalışmaların değerlendirilmesi, işsizliğin önlenmesi ve istihdamın arttırılması'' olarak sıraladı. 
     Ekonomik ve Sosyal Konsey, Başbakan Recep Tayyip Erdoğan'ın Başkanlığı'nda toplandı. 
     Başbakan Erdoğan, Başbakanlık Merkez Binadaki toplantı öncesi yaptığı açıklamada, ESK'nın, ekonomik ve sosyal politikaların oluşturulmasında ''toplumsal uzlaşma ve işbirliğini sağlamak, sürekli ve kalıcı bir ortam meydana getirerek istişari mahiyette ortak görüş belirlemek'' amacıyla, 1995 yılında Başbakanlık genelgesiyle oluşturulduğunu hatırlattı. 
     ESK'nın yasal bir yapıya kavuşmasının ise 11 Nisan 2001 tarihinde 4641 sayılı konunla gerçekleştiğini belirten Erdoğan, söz konusu kanuna göre 3 ayda bir Başbakan'ın davetiyle olağan, gerektiğinde ise olağanüstü toplanmasının öngörüldüğünü kaydetti. 
     Erdoğan, ESK'nın ne yazık ki kuruluşundan çok uzun bir süre sonra ilk toplantısını 58. Hükümet döneminde 25 Aralık 2002 tarihinde gerçekleştirebildiğini ifade ederken, şöyle konuştu 
     ''Bilahare oluşturulan Konsey'in başkanlık divanı da, 3 Nisan 2003 tarihinde toplanmıştır. Bu çerçevede ESK Başkanlık Divanı tarafından 3 temel noktada belirlenin gündemi görüşmek üzere toplanmış bulunuyor. 
     Günümüz koşullarında ülkemiz için hayati önem taşıyan bu gündem madddeleri, konsey çalışmalarının etkinliğinin arttırılması, yatırım ortamının iyileştirilmesine yönelik çalışmaların değerlendirilmesi, işsizliğin önlenmesi ve istihdamın arttırılması olarak belirlenmiştir.'' Oluşan yeni trendlere göre, dünyada gerek siyasi gerekse ekonomik açıdan katılımcılığın önemi ile bu önemin giderek artmasında uzlaşı sağlama kültürünün hızla geliştiğine de işaret eden Erdoğan, ''hiç şüphe yok ki ülkelerin gelişme konusundaki gösterdikleri performansta, kamu ve özel sektörlerin katılımcılık ve uzlaşıya dayalı işbirliği modelleri önemli rol oynamaktadır'' dedi. 
     Erdoğan, dünyadaki deneyimlerin, kalkınma konusundaki hedeflerin gerçekleştirilmesinde hükümetlerin çabasının tek başına yeterli olmadığını gösterdiğini belirtirken, bu çerçevede belirlenen her bir hedefin gerçekleştirilmesinde tüm toplum kesimlerinin katkısı ve desteğinin bir zorunluluk arzettiğini bildirdi. Erdoğan, şunları kaydetti 
     ''Esasen biz parti programımızda, seçim beyannamemizde acil eylem planımızda ve hükümet programımızda belirttiğimiz üzere, hedeflere ulaşmada toplumun tüm kesimleriyle dayanışma için ve katılımcılık prensibi çerçevesinde çalışmaların yürütülmesinin doğru olacağına inanıyoruz.'' Ekonomik ve Sosyal Konsey toplantısına, 15'i kamu olmak üzere 39 sendika, oda ve konfederasyon temsilcisi katılıyor. 
     
     "ACİL EYLEM PLANI İLE GÜVEN KISA ZAMANDA SAĞLANACAKTIR" 

     Başbakan Recep Tayyip Erdoğan, Acil Eylem Planı'nın kararlı şekilde ve toplumun tüm kesimlerinin desteğiyle uygulanmasının, ekonomide şiddetle ihtiyaç duyulan güven ve öngörülebilirliği çok kısa zamanda sağlayacağını bildirdi. 
     Erdoğan, Başbakanlık Merkez bina'daki Ekonomik ve Sosyal Konsey ESK toplantısı öncesi yaptığı açıklamada, konsey çalışmalarında etkinliğin arttırılaması gereğine dikkati çekti. 
     Gerek 58, gerekse 59. hükümetlerin kuruluşlarından itibaren çok kısa sürede gerçekleştirilen konsey toplantılarının, katılımcı bir anlayışla ortak kanaat oluşturma inancının bir göstergesi olarak kabul edilmesini isteyen Erdoğan, şunları söyledi 
     ''Ekonomik ve Sosyal Konsey çalışmalarında etkinliğin arttırılması, belirlediğimiz hedeflere ulaşmada önemli katkı sağlayacaktır. Acil Eylem Planının kararlı şekilde ve toplumun tüm kesimlerinin desteğiyle uygulanması, ekonomide şiddetle ihtiyaç duyulan güven ve öngörülebilirliği çok kısa zamanda sağlayacaktır. 
     Bu çerçevede ESK'nın kurumsallaştırılması, önem taşımaktadır. ESK çalışmalarının etkinliğini arttırabilmek amacıyla, konseyin yapı ve işleyişinde bazı değişikliklerin yapılmasının uygun olacağı açıktır. Bu bağlamda konseyin çalışması esnasında ortaya çıkabilecek aksaklıkları gidermek ve en etkin çalışma düzenini sağlamak amacıyla, ihtiyaç duyulduğunda gerekli yasal düzenlemeler yapılacaktır.'' 
     
     KONSEY YAPISINDA DEĞİŞİKLİK 

     Başbakan Erdoğan, bugünkü yapısında 15 üyesi kamu, 24 üyesi kamu dışı olmak üzere 39 üyesi bulunan konseyde, kamu katılımının azaltılması ve sivil toplum kuruluşlarının ağırlığının arttırılması gerektiğini vurgularken, bunun katılımcılık yoluyla ulaşılan çözümlere herkesin sahip çıkması ve Avrupa Birliği perspektifi açısından da büyük önem taşıdığını anlattı. 
     Çalışma sonucunda ortak bir kanaate ulaşılabilirse, konseyin kamu yapısının azaltılıp sosyal katılımcılara daha fazla ağırlık verilebileceğini belirten Erdoğan, ''Belki ileriki aşamalarda konseyin merkezi bir yapıda oluşmasının doğuracağı sıkıntıları gidermek için, iller bazında benzer kurumların kurulabileceğinin mümkün olup olmayacağını da şimdiden tartışabiliriz'' dedi. 
     ESK'nın bugüne kadar etkin bir şekilde çalışamamasının idari ya da hukuki eksiklikler değil, siyasi iradenin bulunmamasından kaynaklandığını kaydeden Başbakan Erdoğan, ''Hükümetimiz, bu eksikliği giderip, konseyi etkin bir şekilde çalıştırmak azmindedir'' açıklamasında bulundu. 
     
     YATIRIMLAR İÇİN 4 TEMEL ÇALIŞMA 

     Başbakan Erdoğan konuşmasında, kriz dönemlerinden çıkışın en önemli göstergelerinden birinin, ekonomik büyüme oranında gözlenen artış olduğunu da dile getirdi. 
     Bunu sağlamanın en temel yolunun, ''yatırım ortamının iyileştirilerek, üretken yatırımların arttırılmasından'' geçtiğini anlatan Erdoğan, güven ortamının gerek yerli, gerek yabancı yatırımcıların önlerini daha iyi görmelerini ve daha rahat yatırım kararı almalarını sağlayacağını vurguladı. 
     Hükümetin bu konuda kararlılığının tam olduğunu ifade eden Başbakan, şöyle devam etti 
     ''Yatırım ortamının iyileştirilmesi yönünde tüm çalışmaların değerlendirilerek, bu konuda katılımcılık anlayışı ile sonuca ulaşılacağı ve dolayısıyla büyümeye de katkı sağlanacağı açıktır. Bu çerçevede Türkiye'de yeterli yatırım yapılmamasının ve potansiyel ölçüsünde yabancı yatırım çekilememesinin nedenlerini irdelemek ve çözüm getirmek amacıyla yatırım ortamının iyileştirilmesi Reform Programı hazırlanmıştır. 
     Yatırım programının esasını oluşturan durum tespiti, yatırımların önündeki idari engeller, yeni bir yabancı yatırımlar kanunu ve etkin bir promasyon modeli olarak sıralanan 4 temel çalışma tamamlanmıştır.'' 
     
     İŞSİZLİK SORUN OLMAYA DEVAM EDECEK 

     Başbakan bu arada, Türkiye'nin işgücü piyasasının en temel özelliklerinden birinin, hızla artan bir çalışma yaşı nüfusunun varlığı olduğunu kaydetti. 
     Çalışma yaşı nüfusundaki hızlı artış gözönüne alındığında işsizliğin önümüzdeki yıllarda da başlıca sosyo-ekonomik sorunlardan olmaya devam edeceğini ifade eden Erdoğan, son yıllarda tarım sektörü dışında en önemli istihdam kaybının inşaat sektöründe gözlemlendiğini, inşaat sektörünün tarımdan gelen nüfusu da kapsayan bir sektör olması nedeni ile işsizliğin ciddi boyutlara ulaştığını bildirdi. 
     
     YAPILMASI GEREKEN 

     Başbakan, 2003 yılında işsizlik oranının sabit tutulabilmesi için, ekonominin yüzde 6.8 oranında büyüyerek, yaklaşık 400 bin kişilik yeni istidam yaratılması gerektiğini vurgularken, şunları söyledi 
     ''Bu göstergeler, işsizlik oranını sabit tutmanın bile ancak çok ciddi bir ekenomik aktivite artışı ile mümkün olduğunu göstermektedir. İşsizliğin azaltılması ise çok daha iddialı bir ekonomik büyüme performansı gerektirmektedir. 
     Hem iş gücü piyasamızın karakteristiği hem de 2001 yılında yaşanan kriz ortamının yansıması işsizlik oranının ciddi şekilde yükselmesine neden olmuştur. Dolayısı ile hem ekonomik hem de sosyal bir sorun olan işsizliğin önlenmesi hem de istihdam ortamının geliştirilmesi konusunda çözüm bulunması gerekmektedir. İstihdamı sosyal tarafları da gözönüne alarak artırabilmek için, ücret maliyetini artıran, vergi ve primlerin orta vadeli bir strateji çerçevesinde uluslararası düzeylere paralel hale getirilmesi, ücret-verimlilik ilişkisinin güçlenmesi gereği bulunmaktadır. 
     Bu konuda kamuda başlatılmış olan mali miladın kaldırılması, vergi barışı yasasının çıkartılması, birinci vergi reform paketinde öngörülen düzenlemeler, enflasyon muhasebesine geçiş çalışmaları, iş yasasında yapılması öngörülen düzenlemelere ek olarak, Konsey bünyesinde oluşturulacak çalışma kurulunda geliştirilecek yeni çalışmaların, Konseyin bir sonraki toplantısında ele alınmasında yarar bulunmaktadır.'' Başbakan Erdoğan, bugün Ekonomik ve Sosyal Konsey'in, bu sebeplerle, birbiriyle içiçe geçmiş çok önemli üç konu hakkında çalışmalarını sürdüreceğini vurgularken, ekonomik ve sosyal sorunların aşılmasında katılımcılık ve uzlaşma türünün yerleştirilmesi ile bu çerçevede Konsey'in taşıdığı işlevin önemini bir kez daha vurguladı. 
     





</TEXT>
</DOC>
