<DOC>
<DOCNO> 153308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo36.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Gençlerbirliği'ne mi gidiyor 
</HEADLINE>
<TEXT>

     Ankara Barosu'nca düzenlenen ''Ankara'dan lig şampiyonu çıkar mı '' konulu panel, Çankaya Belediyesi Çağdaş Sanatlar Merkezi'nde yapıldı. 
     Panele konuşmacı olarak, Gençlerbirliği Kulübü Başkanı İlhan Cavcav, teknik direktör Ersun Yanal, takım kaptanı Ümit, spor yazarı Doğan Ersavaş ile gazeteci yazar Tanıl Bora katıldı. 
     Gençlerbirliği Kulübü Başkanı İlhan Cavcav, panelde yaptığı konuşmada, takımın bugün geldiği noktaya kolay ulaşmadığını belirterek, şöyle konuştu 
     ''Gençlerbirliği bugünkü yerine öyle kolay kolay gelmedi. Ben ve yönetim kurulu üyesi arkadaşlarımın özverili çaba ve çalışmaları sonucu hem tesisleşme, hem altyapı, hem de ekonomik sorunlarımızı bir bir çözdük. Bugün geldiğimiz noktada ise 2004 UEFA ve FİFA kriterlerine uyan birkaç takımdan biriyiz. 150 bin dolara aldığımız Geremi'yi 5 milyon dolara Real Madrid'e verdik. Bugüne kadar hep bu yoldan gelir elde ettik. Ancak artık hedefe gitmek için herşeye sahibiz. Yani Gençlerbirliği'ni yoktan var ettik.'' Cavcav, ligde en kritik haftalara girdiklerini, bundan sonra takımın puan kaybına tahammülü olmadığını vurgulayarak, ''Artık puan kaybetme gibi bir lükse sahip değiliz. Ben diyorum ki 5 maçta 15 puan toplarsak şampiyon oluruz. Şampiyonluğun 3 adayının birbiriyle maçları var bu maçlar çok önemli. Şayet Beşiktaş ve Galatasaray'ı yenersek, şampiyonluk bizim için daha yakın olur'' diye konuştu. 
     İlhan Cavcav, ''Ersun hocayı Fenerbahçe'ye verirmisiniz '' şeklindeki bir soruyu, ''Ben Gençlerbirliği'ni üniversiteye benzetiyorum. Gençlerbirliği üniversitesi Ersun Yanal gibi bir dekan bulmuş, onu kaybetmek istemiyoruz'' şeklinde yanıtladı. 
     
     GENÇLERBİRLİĞİ'NDE, HAKAN ŞÜKÜR ATAĞI 

     Başkan Cavcav, yeni sezonda hangi futbolcuları Gençlerbirliği renklerine bağlamak istedikleri sorusunu ise, ''Trabzonspor'da Aurello ve Galatasaray'dan kaleci Kerem ile ön anlaşma yaptık. Hakan Şükür'ün babası bize Gelecek sezon oğlumu takımda oynatmayı düşünürmüsünüz diye sordu. Ben de Ersun hocayla görüştüm ve Hakan Şükür ile de ciddi ciddi ilgilenmeye başladık'' cevabının verdi. 
     Kırmızı-siyahlıların teknik direktörü Ersun Yanal da, uzun lig maratonunda yaratılan bütün olumsuz koşullara rağmen geldikleri noktanın tesadüfi bir başarı olmadığını ifade ederek, şöyle konuştu 
     ''Ligde şu ana kadar 14 futbolcum cezalı duruma düştü. Kalan haftalarda da bu rakamın 20'yi bulmasından korkuyorum. Bütün bu olumsuzluklara rağmen ligde şampiyonluğun 3 adayından birisi olmamız başarımızın tesadüfi olmadığının açık bir göstergesidir. Başarının kalıcı olması için aşama aşama ulaşmak lazım. Öyle birden elde edilen başarılar kalıcı olmaz. Bazen mağlubiyetlerde bile büyük kazanımlar elde edilebilir. Çünkü yenilgi de takımları olgunlaştırır ve başarıya giden yolda önemli deneyimler kazandırır.'' Yanal, Fenerbahçe'ye transferiyle ilgili bir soruya ise, ''Bu takımla 3 yıllık sözleşmem var. Şuan Gençlerbirliği'nin başarısı için çalışıyorum. Ancak kapıları da tamamen kapatmak istemiyorum. Benim tarsferime de tıpkı takımdaki futbolcular gibi başkan karar verir'' diye cavap verdi. 
     




</TEXT>
</DOC>
