<DOC>
<DOCNO> 154951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko02.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Susurluk'u tarih kitabına soktu 
</HEADLINE>
<TEXT>

TÜSİAD, felsefe ve tarih konusunda iki iddialı kaynak kitap hazırladı. Tarih kitabında Susurluk kazası ve 28 Şubat süreci de anlatılıyor... 
     EYLEM TÜRK 

     Türk Sanayicileri ve İşadamları Derneği TÜSİAD orta öğretim kaynak kitapları dizisinde yer alan "Tarih 2002" kitabında, polis, siyasetçi ve mafya ilişkilerini gözler önüne seren ve yıllarca ülke gündemini meşgul eden Susurluk kazası ile "postmodern darbe" olarak nitelendirilen 28 Şubat'a da yer verdi. 
     Galatasaray Üniversitesi Kamu Yönetimi Bölümü öğretim üyesi Yrd. Doç. Dr. Ahmet Kuyaş öncülüğünde hazırlanan tarih kitabında, 28 Şubat kararları maddeler halinde sunulurken, laiklik tartışmalarına da yer verildi. Susurluk olayı ile ilgili olarak da 3 Kasım 1996'da meydana gelen kaza ve sonrasındaki gelişmelerin kartpostallara konu olduğu vurgulandı. Kitapta, ÖDP üyelerinin yılbaşı kartlarındaki kaza görüntüleri yer aldı. 
     
     Marks yok, sol var 
     Tanıtımı yapılan ve Galatasaray Üniversitesi Felsefe Bölümü öğretim üyesi Prof. Dr. Tülin Bumin öncülüğünde hazırlanan bir diğer kitap da "Felsefe 2002" oldu. Kitapta Brigitte Bardot ve Charlie Chaplin'e de yer verildiğini belirten Bumin, "Kitapta Marks'ın, Engels'in adı neden yok " sorusunu, "Sol düşünce pek çok yerde geçiyor. Türkiye'deki zihniyetlerin üzerinde etkisi olan düşünce akımlarını ele aldık" diye yanıtladı. Felsefe 2002 kitabının düşünce akımları bölümünde solculukla ilgili tanımlara da yer verildi. 
     Toplantıda konuşan TÜSİAD Başkanı Tuncay Özilhan, TÜSİAD'ın misyonlarından bir tanesinin de, Türkiye'nin insan kaynakları kalitesini yükseltmek olduğunu söyledi. İki yıl önce de "Coğrafya 2001" adlı kitabı kamuoyuna sunduklarını hatırlatan Özilhan, kitapların ortalama birim basım maliyetinin 7 milyon lira olduğunu söyledi. Özilhan, kitapların ücretsiz olarak bir kampanya ile dağıtılacağını söyledi. 
     
     Hedef kaliteli eğitim 
     TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ ise kitaplar ile yeni bir bakış açısı yaratmayı, gençleri daha kaliteli eğitim araçlarına kavuşturmayı amaçladıklarını söyledi. AB'de Türkiye karşıtı kesimleri en çok toplumun eğitim düzeyindeki düşüklüğün etkilediğini ifade eden Yalçındağ, "AB gibi uluslar ötesi bir oluşuma üye olarak dünyaya açılmayı hedefleyen Türkiye'de gençlerimize dünya standartlarında bir felsefe ve tarih öğretimi sağlamamız gerekiyor" dedi. 
     Kitapların Talim ve Terbiye Kurulu'nca onaylanarak okullarda kaynak olarak okutulmasını arzuladıklarını belirten Yalçındağ, kitapların toplum tarafından kabul edilmesi açısından tartışma ortamı açılmasını gündemlerine aldıklarını da belirtti. 
     

</TEXT>
</DOC>
