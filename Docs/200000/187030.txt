<DOC>
<DOCNO> 187030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko14.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı IMF ile görüşmeler çok daha kolay geçiyor 
</HEADLINE>
<TEXT>

     Maliye Bakanı Kemal Unakıtan, IMF ile görüşmelerin, eskisinden çok daha kolay geçtiğini söyledi. 
     IMF Türkiye Masası Şefi Rıza Moghadam ile yaptığı görüşmenin ardından, gazetecilerin sorularını yanıtlayan Maliye Bakanı, ''2004 yılında ek vergi alınmayacağı konusunda, IMF ile uzlaşmaya varılıp varılmadığı'' sorusu üzerine, meseleleri konuşmaya devam ettiklerini belirtti. 
     Görüşmeler sonunda bir açıklama yapılacağını kaydeden Unakıtan, ''Şu an çalışmalar yapılıyor, görüşmeler eskisinden çok daha kolay geçiyor ''dedi. 
     Maliye Bakanı, ''Özel işlem ve özel iletişim vergisi 2004'de de devam edecek mi '' sorusuna karşılık ise ''Sadece çalışmalar devam ediyor'' demekle yetindi. 
     Unakıtan, emeklilere, yeni yılda zam yapılmayacağı haberlerinin hatırlatılması üzerine de şunları söyledi 
     ''Çeşitli haberler çıkıyor, hatta herşey bitti, anlaşma yapıldı gibi...Bu haberler sağlam bir kaynağa dayanmıyor. O bakımdan biraz sabredin.'' 
     
     EMEKLİ MEMURA PARELEL ZAM 
     Maliye Bakanlığı Müsteşarı Hasan Basri Aktan da, emekli maaşlarına ilişkin soru üzerine ''Emekliye zam olmayacak konusu nereden çıkıyor. Hiç öyle şey olur mu Emekli zammı, memurlara paralel gider.'' açıklamasında bulundu. 
     Bu arada bir maliye bürokratı, IMF ile ek tedbirlere ilişkin görüşmelerin sürdüğünü ifade etti. Aynı bürokrat ''görüşmeler sıkıntısız olur mu, elbette bazı sıkıntılar yaşanıyor'' dedi. 
     
</TEXT>
</DOC>
