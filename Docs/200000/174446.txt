<DOC>
<DOCNO> 174446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun09.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nina'nın ailesi, kızlarının kalbini taşıyan Erol'u bağrına bastı 
</HEADLINE>
<TEXT>

     Türk nişanlısı tarafından vurulmasından sonra ailesince organları bağışlanan Alman kadın Nina Typol'un babası Klaus Typol, kızının kalbinin nakledildiği Erol Mertkanlı'nın, ileride belki kendi oğulları gibi olacağını söyledi. 
     Alman Bild gazetesinin haberine göre, İstanbul'da Mertkanlı'yı ziyaret eden Klaus Typol, kızının kalbi ile yaşayan gence sarılarak, ''Güzel bir gençsin. Ninam seni görse çok beğenirdi'' dedi. 
     Erol'un resminin oturma odasında kızı Nina'nın resminin yanında durduğunu belirten Klaus Typol, ''Erol benim ve eşim için bir dosttan çok öte. Belki ileride bizim oğlumuz gibi olacak'' diye konuştu. 
     Mertkanlı'yı Bielefeld kentine davet eden Typol, ''Birlikte Nina'nın mezarına gideriz. Nina, Türkiye'yi ve nişanlısını çok seviyordu. Bu nedenle gitmesine izin verdik. Keşke sana aşık olsaydı. O zaman tüm bunlar başımıza gelmezdi'' dedi. 
     Habere göre, Mertkanlı da, bir an önce Almanca öğrenmesi gerektiğini, böylece Typol ailesiyle telefonda da görüşebileceğini belirtti. 
     İstanbul'da yaklaşık 6 ay önce, nişanlısı Hakan Çakmak'ın evinde oturan 6.5 haftalık hamile Nina Typol, tabancayla vurulmuş halde bulunmuştu. 
     Doktorlar, hastada beyin ölümü gerçekleştiğini ve bitkisel hayatta olduğunu, ancak karnındaki bebeğin yaşadığını açıklamıştı. 
     Makineye bağlı yaşatılan Nina Typol'un ailesinin isteği üzerine önce bebek kürtajla alınmış, ardından da Alman kadın kendisini hayata bağlayan makineden ayrılmıştı. 
     Nina Typol'un kalbi ve karaciğeri ailesi tarafından bağışlanmıştı. 
     
</TEXT>
</DOC>
