<DOC>
<DOCNO> 198149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun11.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücülerin yüzde 40'ı cep telefonu yasağını takmıyor .. 
</HEADLINE>
<TEXT>

     İngiltere'de yapılan bir araştırma, 1 Aralık'tan itibaren yürürlüğe girecek olan ve direksiyon başında cep telefonu kullandığı tespit edilen kişilere verilecek ağır cezaların, sürücülerin yüzde 40'ı tarafından önemsenmediğini ortaya koydu. 
     Her 10 sürücüden dördü, olay yerinde 30 sterlin yaklaşık 75 milyon TL ve konunun mahkemeye sevk edilmesi halinde alabileceği bin sterlin yaklaşık 2,5 milyar TL tutarındaki cezalara rağmen, cep telefonunu direksiyon başında da kullanmaya devam edeceğini belirtiyor. 
     Sürücülerin çoğunun yeni yasadan haberdar olduğunu da gösteren araştırma sonuçlarına göre, sürücülerin yüzde 31'i, cep telefonuyla konuşmak için kulaklık kullanmayı planlıyor. 
     İngiliz sürücülerin sadece yüzde 17'si direksiyon başına otururken telefonunu kapatacağını belirtirken, uzmanlar, polisin çıkarılan yasanın sıkı bir takipçisi olmaması halinde trafikte cep telefonu kullanımında hiçbir değişiklik olmayacağı yorumunda bulunuyor. 
     İngiltere'de çeşitli otomobil kurtarma ve onarım kuruluşları tarafından yapılan araştırmaların, sürücülerin direksiyon başında cep telefonu kullandıkları noktada otomobilleri üzerindeki hakimiyetlerinin zayıfladığını göstermesi üzerine, cezaların ağırlaştırılması yoluna gidilmişti. 
     
</TEXT>
</DOC>
