<DOC>
<DOCNO> 155365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko41.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Ekonomi yanıltmasın, hala eski seviyesine gelmedi 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'nin mali yönden çok zor bir dönemden geçtiğini belirterek, ''Ekonomideki iyileşme yanıltmasın. Aşağı düşen ekonomi biraz yükseldi, ama hala eski seviyesine gelmedi'' dedi. 
     Niğde Ticaret ve Sanayi Odası'nı ziyaret eden Bakan Güçlü, sivil toplum kuruluşlarının temsilcileri ve çiftçilerin sorunlarını dinledi. 
     Güçlü, burada yaptığı açıklamada, ekonomik gelişmenin sürmesi ve mali durumun normalleşmesi durumunda Türkiye'nin hızlı bir gelişme gösterebileceğini belirtti. 
     Türkiye'nin mali sıkıntılarının başlıca sebebinin yüklü miktarlardaki borçları olduğunu ifade eden Bakan Güçlü, şöyle konuştu 
     ''Biz siyasi hareket olarak Anadolu hareketiyiz. Bu çok anlamlı bir ifadedir. Yani biz yerli ve milliyiz. Yerli ve milli hareket İç Anadolu'nun üzerine oturur. Bu ortak ve çok önemli payda, bizim daha kuvvetli bir dayanışma içinde olmamızı gerektirir. Gerçekten Türkiye mali yönden çok zor bir dönemden geçiyor. Milli Eğitim, Sağlık ve Kültür gibi Bakanlıklar'da bu seneki bütçede reel olarak artış olmadı. Bunun anlamı biz sağlığa yüzde 25-30 kadar daha az para ayırdık demektir. Eğer bir ekonomi temel bir hizmet alanında bunu yapıyorsa, bir düşünün daha ertelenebilecek alanlarda neler yapabilir. Sebebi çok basit, sadece 65 katrilyon faiz ödemesi var. Bu yıl içerisinde ödeyeceğimiz borç yekünümüz 173 milyar dolar. Bütün buna rağmen bu ülkede ekonomide büyük bir potansiyel gelişme ve büyüme vardır. Ekonomideki büyüme oranı ortadadır. Tabi bu yanıltmasın. Çok aşağı düşen bir ekonomi tekrar biraz yükseldi, ama hala eski seviyesine gelmedi. Ancak, ekonomik gelişme normalleştiği taktirde çok hızlı bir büyüme olabilir. Türkiye sürekli olarak yüksek büyüme hızını sürdürmelidir.'' Tarımla ilgili konularda kısa vadede çok köklü değişiklikler yapma imkanı olmadığını, bunun için büyük kaynaklara ihtiyaç duyulduğunu kaydeden Güçlü, Türkiye'nin teknik ve eğitim gücü bakımından kısa vadede buna müsait olmadığını söyledi. 
     
     ''ÜRETİME DÖNMELİYİZ'' 
     Şu an kısa vadede alınabilecek önlemler üzerinde durduklarını anlatan Güçlü, sözlerini şöyle sürdürdü 
     ''Tarım alanında köklü gelişmeler sağlanması için önce insanların anlayışlarını değiştirmek gerekiyor. Çiftçinin, köylünün, Tarım Bakanlığı'nın tüm mensuplarını değiştirmek, tepeden bakan anlayışı tersyüz etmek gerekiyor. Bu dediğimiz 10 senede olmaz. Ama, kısa vadede yapmamız gereken işler vardır. Üretimi artırmayı sürdürmeliyiz, üretime dönmeliyiz, üretime dönerken üretim maliyetlerinden kaynaklanan sorunları telafi edici bir kısım teşvikler yapmalıyız. Bu teşvik araçları geçmişteki kadar çok özel ve yaygın değil. 4-5 tane harcımız var. Birincisi prim sistemi, ikincisi hayvancılık desteklemelerimiz, üçüncüsü doğrudan gelir desteği ödemeleridir. Yeni geliştirmeye çalıştığımız ucuz mazot projemiz ve şeker pancarı için getirdiğimiz alternatif ürün çeşitliliğimiz var.'' Yağlı tohumlar denilen ayçiçeği, soya ve zeytin gibi ürünlere prim ödemesi yapmaya devam edeceklerini belirten Güçlü, ''Bu ürünlere kilo başına 85 bin, 100 bin ve 125 bin lira piyasa fiyatı oluştuktan sonra, satıldıktan sonra ek bir prim ödenmektedir. Bu ürünleri ekenler hem doğrudan gelir desteği alacaklar, hem de prim ödemesi alacaklardır'' diye konuştu. 
     Bakan Güçlü, Patates Araştırma Enstitüsü ve Bor Şeker Fabrikası'nda da incelemelerde bulundu. 
     
</TEXT>
</DOC>
