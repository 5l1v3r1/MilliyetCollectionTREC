<DOC>
<DOCNO> 176083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/ykocaomer.html </URL>
<DATE> 2003/08/16/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Laila ve engelliler 
</HEADLINE>
<TEXT>

   
   Nereden çıktı şimdi bu Laila diyeceksiniz. Bundan 15 gün evveline kadar bana da birisi gelip, Laila'nın sahibi Şefik Öztek, engellilere ve engelliler sporuna destek verecek deseydi, ben de sizin gibi düşünürdüm. Kendisiyle yaptığımız kısa bir sohbette TESYEV'i Türkiye Engelliler Spor Yardım ve Eğitim Vakfı , engelli insanların bu konudaki çabalarını ve başarılarını anlattığımda "Ben her sene bir geceyi Laila'da sosyal bir etkinliğe ayırıyorum. Bu sene ki hedef belli oldu. TESYEV ve ENGELLiLER" deyince şaşırmadım dersem yalan olur. Son iki hafta içinde görüşmeler öyle hızlı hale geldi ki, 16 Ağustos yani bu akşam, bu gecenin Laila'da yapılmasına karar verildi. 
   Aslında özel bir program yok. Ama engelli insanların sporuna ve eğitimine destek olmak isteyen bir çok ünlü insan da bu akşam orada olacak. Herhangi bir piyango yok, çekiliş yok, ilave bir para ödemek yok. Normal bir Laila akşamı gibi, herkes yediği, içtiği şeyin hesabını ödeyecek ve Şefik Öztek bu gecenin tüm hasılatını TESYEV'e Türkiye Engelliler Spor Yardım ve Eğitim Vakfı bağışlayacak. 
   Bunun bir anlamı da, kısa bir süre sonra engelliler sporunda sporcuların, kulüplerin yeni olanaklara ve ekipmanlara kavuşacak olması demek. Biz de TESYEV ekibi olarak bu akşam orada olacağız. Ayrıca İsviçre Tekerlekli Sandalye Eski Milli Takım Kaptanı, Atlanta Paralimpik Olimpiyatları Tekerlekli Sandalye 5. ve "Kendimi Engelletmem" kitabının yazarı Gerald Metroz da bizlerle birlikte olacak. 
   Bizim gibi, engellilerin toplumla kaynaşması ve spor yoluyla rehabilitasyonlarının sağlanması ve onların seslerinin duyurulması için çalışan insanlar için bundan daha büyük bir hediye almak mümkün değil. Engellilerin yaşamına ve sporuna yeni bir boyut kazandırma konusunda önemli bir adım atılmasına öncü olan ŞEFİK ÖZTEK'e buradan sevgi ve şükranlarımı gönderiyorum. Ayrıca bir gecelik gelirlerini engelli insanlarımıza vermek konusunda hiç tereddüt etmeden "Evet" diyen Laila'da faaliyet gösteren Planet Cafe, Mezzaluna, Tarihi Karaköy Balıkçısı, Cafe de Paris, Pera Thai, Mori Sushi, Park Şamdan, Yazı Kebap ve Copa Bar işletmelerini bu sosyal ve cömert davranışlarından ötürü kutluyoruz. Bu akşam LAILA'da görüşmek üzere. 
   
      
   
</TEXT>
</DOC>
