<DOC>
<DOCNO> 191864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo20.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat Kendimi bir boğa gibi hissediyorum... 
</HEADLINE>
<TEXT>

     Fenerbahçeli futbolcu Serhat Akın, bu sezon önüne çok büyük hedefler koyduğunu belirterek, ''Kariyerimdeki en fazla golü atacağım ve takım içinde en fazla gol attıran isim olacağım'' dedi. 
     Serhat, internetteki sitesinden yaptığı açıklamada, Fenerbahçe'nin iyi yolda olduğunu ve gerçek kimliklerini bulduklarını kaydetti. 
     Sahaya çıktıklarında rakiplerinin ayaklarının titremeye başladığı, galibiyet veya beraberlik için değil, fark yememek için mücadele eder duruma geldikleri görüşünü savunan Serhat, bunu, maçlara daha avantajlı başlamaları açısından önemli gördüğünü bildirdi. 
     Sezonu şampiyon tamamlamak istediklerini, bunu başaracaklarına inandığını ifade eden Serhat, kendisine de çok büyük hedefler koyduğunu anlattı. 
     Serhat, görüşlerini şöyle açıkladı 
     ''Bu sene kariyerimdeki en fazla golü atacağım ve aynı şekilde takım içinde en fazla gol attıran isim olacağım. Bunları başaracağıma kesinlikle inanıyorum. Zaten bendeki olumlu değişikliği fark edebiliyorsunuzdur. Sahaya çıktığımda kendimi bir boğa gibi hissetmeye başladım. Tüm enerjimi ortaya koyarak, terimin son damlasına kadar mücadele ediyorum. Adeta futbolsuz geçen günlerimin acısını çıkarıyorum. Elbette hedeflerim arasında tekrar A Milli formaya kavuşmak da var.'' Taraftarın, kendine ''Kadıköy Boğası'' diye seslenmesinin hoşuna gittiğini, bu sözlerin motivasyonunu artırdığını belirten Serhat, bu lakaba layık olmayı ve takımın başarısına katkıda bulunmayı arzuladığını dile getirdi. 
     
</TEXT>
</DOC>
