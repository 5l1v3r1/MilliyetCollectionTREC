<DOC>
<DOCNO> 189937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo09.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'sız derbi golsüz berabere 
</HEADLINE>
<TEXT>

     Premier Lig'de iki Birmingham ekibinin mücadelesinde İngiltere'de 'Midlands' derbisi olarak bilinen maçta Birmingham City'yle Aston Villa karşı karşıya geldi. Aston Villa menajeri David O'Leary, daha önceden de duyurduğu gibi varolan tepkiler yüzünden milli futbolcu Alpay Özalan'ı maç kadrosuna almadı. Mücadele karşılıklı ataklarla geçmesine rağmen iki taraf da gol kaydına muvaffak olamadı. Geçen sezonki maçlarda sarı ve kırmızı kartların havada uçuştuğu derbide bu kez hakem Mark Riley, sadece üç kez sarı kartına başvurdu. Maçta Birmingham'dan Stephen Clemence ve Robbie Savage, Aston Villa'dan da Lee Hendrie sarı kart gördü. 
     Günün bir diğer maçında Tottenham, Leicester City'yi deplasmanda 2-1 yenmeyi başardı. Ev sahibi takım 38. dakikada Paul Dickov'un golüyle öne geçerken, Londra ekibi 79'da Mbulelo Mabizela'yla beraberliği sağladı, 90'da da Frederic Kanoute'yle son noktayı koydu. Leicester'da Mustafa İzzet son dakikada sarı kart gördü. Öte yandan Everton evinde Southampton'la golsüz berabere kaldı. 

     
</TEXT>
</DOC>
