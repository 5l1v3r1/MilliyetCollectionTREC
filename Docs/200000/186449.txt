<DOC>
<DOCNO> 186449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko08.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, elektrik faturalarındaki güç bedelini iptal etti 
</HEADLINE>
<TEXT>

     Anayasa Mahkemesi, aboneler adına tanzim edilen elektrik faturalarından ''güç bedeli'' adı altında tahsilat yapılmasına ilişkin, 2002 Mali Yılı Bütçe Kanunundaki ilgili fıkranın, Anayasa'ya aykırı olduğuna ve iptaline karar verdi. 
     Anayasa Mahkemesi'nin 1 Nisan 2003 tarihli konuya ilişkin kararı, bugünkü Resmi Gazete'de yayınlandı. 
     Aboneler adına tanzim edilen elektrik faturalarından güç bedeli adı altında yapılan tahsilatın iptali istemiyle açılan davada, 2002 Mali Yılı Bütçe Kanunu'nun ilgili fıkrasının Anayasa'ya aykırılık savını ciddi bulan Ankara 2. İdare Mahkemesi, fıkranın iptali için Anayasa Mahkemesi'ne başvuruda bulunmuştu. 
     Anayasa Mahkemesi yaptığı inceleme sonunda, ilgili düzenlemenin bütçeyle ilgisi bulunmaması ve diğer yasalarla düzenlenmesi gereken bir konunun bütçe yasasıyla düzenlenmesinin Anayasa'nın ilgili maddelerine aykırılık oluşturduğundan, itiraz konusu kuralın iptalinin gerektiğine karar verdi. 
     Anayasa Mahkemesi'nin iptaline karar verdiği fıkra şöyle 
     ''Tek terimli tarifelerden enerji alan aboneler adına tanzim edilen her elektrik faturası için güç bedeli tahsil edilir. Bu uygulama imtiyazlı ve görevli şirketleri de kapsar. Bu bedelin miktarlarını tespit etmeye Türkiye Elektrik Dağıtım A.Ş. Yönetim Kurulu, tahsil edilen bu güç bedellerinin ödenmesine ilişkin usul ve esasları belirlemeye Enerji ve Tabii Kaynaklar Bakanlığı yetkilidir.'' 
     
</TEXT>
</DOC>
