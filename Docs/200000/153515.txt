<DOC>
<DOCNO> 153515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko33.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hedefimiz yatırımların güçlendirilmesi 
</HEADLINE>
<TEXT>

     Ekonomiden Sorumlu Devlet Bakanı Ali Babacan, hükümetin siyasi istikrar, siyasi ve makro ekonomik istikrar konusunda önemli başarılar elde ettiğini belirtirken, bundan sonraki hedefin ''yatırımların güçlendirilmesi'' olduğunu söyledi. 
     Babacan, OECD Bakanlar Konseyi toplantısının sona ermesinin ardından, Türk gazeteciler için bir basın toplantısı düzenledi. 
     Babacan, makro ekonomik hedeflerin tutturulmasında önemli ilerleme sağlayan hükümetin bundan sonra yatırımların arttırılması, vergi reformu ve ekonomide bürokratik engellerin kaldırılması ile ilgili hedeflere ağırlık vereceğini söyledi. 
     Türkiye'ye yabancı sermayenin gelmesine büyük önem verdiklerini kaydeden Babacan, ''yabancı sermaye için en önemli unsur siyasi ve ekonomik istikrar. Bu iki konuda da başarı sağladık'' diye konuştu. 
     Bakan Babacan, bir soru üzerine, geçmiş dönemlerde siyasi irade eksikliği yüzünden özelleştirmenin istenildiği gibi gerçekleştirilemediğini belirtti. Meclis'te önemli bir güce sahip olan AK Parti iktidarının özelleştirmeyi başarıyla tamamlayacağını ifade etti. 
     
     İSRAİLLİ YATIRIMCILARA ÇAĞRI 
     Öte yandan Bakan Babacan, bu sabah OECD toplantılarına gözlemci olarak katılan İsrail Başbakan Yardımcısı, Sanayi ve Ticaretten Sorumlu Bakan Ehud Olmert ile görüştü. 
     İsrailli Bakan'ın isteği üzerine gerçekleşen görüşmede, iki ülke arasındaki ekonomik ilişkiler ele alındı. Bakan Babacan, Olmert'e Türkiye'de daha fazla İsrailli yatırımcıyı görmek istediklerini söyledi. 
     İsrail'den Türkiye'ye yapılan yatırımların oldukça düşük olduğuna dikkati çeken Bakan Babacan, iki ülke arasındaki karşılıklı yatırımların arttırılmasını istedi. 
     Babacan ayrıca, Belçika Tarım ve Sanayi Bakanı Annemie Neyst-Uyttebroeck ve İsveçli Ekenomi Bakan'ı Gunnar Land ile ikili görüşmelerde bulundu. 
     Belçika ve İsveçli Bakanlar ile yapılan görüşmelerde Türkiye-AB ilişkileri öncelikle gündeme geldi. 
     Bugün sona eren OECD toplantılarında ekonomik büyümenin sağlanması, küresel ekonomideki gelişmeler, kazancın paylaşılması, yatırımların arttırılması, küresel ticaret ve OECD Reformu konuları ele alındı. 
     Temaslarını tamamlayan Bakan Babacan, bugün öğleden sonra Türkiye'ye dönmek üzere Paris'ten ayrılacak. 
     




</TEXT>
</DOC>
