<DOC>
<DOCNO> 190963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun30.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
D'antona suikastı failleri yakalandı 
</HEADLINE>
<TEXT>

     İtalya'da, Çalışma Bakanlığı Danışmanı Prof. Massimo D'Antona'ya 1999'da düzenlenen suikastın faillerinin yakalandığı bildirildi. 
     Roma Emniyet Müdürlüğü'nden verilen bilgide, 4 yıldır iz süren güvenlik birimlerinin, dün gece düzenlenen operasyonlarda suikastla ilgili 6 kişiyi yakaladıkları belirtildi. 
     Roma Emniyet Müdür Yardımcısı Maurizio Improta, ''Massimo D'Antona cinayetinin sorumlusu olarak görülen 4 erkek ve 2 kadın tutuklandı'' dedi. 
     Polis kaynakları, zanlılardan 3'ünün Roma'da, 2'sinin Toscana bölgesinde, 1'inin ise Sardunya adasında tutuklandığını kaydetti. Dönemin Çalışma Bakanı Antonio Bassolino'nun danışmanı olarak görev yapan D'Antona, Roma'da kurşunlanarak öldürülmüş, ancak olayı Kızıl Tugaylar adına üstlenen suikastçılar bulunamamıştı. 
     Terör örgütü Kızıl Tugaylar'ın kökü, kanlı eylemlerinden sonra ancak 80'li yılların ortalarında kazınabildi. D'Antona suikastı, örgütü 1999 yılında yeniden gündeme getirdi. 
     2002 yılında Çalışma Bakanı Danışmanı Prof. Marco Biagi de Bologna'daki evine döndüğü sırada öldürülmüş ve bu suikast da Kızıl Tugaylar tarafından üstlenilmişti. 
     Ancak 1999'dan sonra tekrar gündeme gelen Kızıl Tugaylar'ın, aşırı sol grupların yeni bir oluşumu mu yoksa eski terör örgütünün toparlanmış hali mi olduğu bilinmiyor. 
     
</TEXT>
</DOC>
