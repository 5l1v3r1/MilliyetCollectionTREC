<DOC>
<DOCNO> 198529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/ekoz1.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖRÜŞ 
</HEADLINE>
<TEXT>
   Hesap veren hesap da sorar 
   Vedat Özdan 
   
   Kamu reformunda en büyük tartışma teftiş kurulları ve denetim konusunda yaşanıyor. Avrupa Konseyi Denetim Kurulu üyeliğine yaklaşık yarım yüzyıl sonra seçilen ilk Türk bürokratı olan ve halen bu görevini sürdüren İstanbul Altın Borsası Başkan Yardımcısı Vedat Özdan, soruları Milliyet için yanıtladı... 
   "Türkiye'de 129 denetim birimi var ancak yolsuzlukları önlemekte yetersiz kaldı" deniliyor. Neden yetersiz kaldı    Bu hatayı Dünya Bankası da, bizim teftiş kurulları da başlangıçta AB de yaptı. Bizde 129 adet denetim birimi değil teftiş birimi var. Teftiş ve denetim arasında ciddi fark var. Teftiş icraya müdahil olur, kural koyar, işlerin nasıl yapılacağı talimatını verir ve uymayanı cezalandırır. Denetimde ise icraya müdahil olunmaz icranın en üst amirine yapılması gerekenler rapor edilir. En üst amir gerekeni yapar. Yapmazsa hesabı o verir. İç denetimde kim hesabı veriyorsa icrayı o yönlendirir o talimatı verir, kuralı o koyar ve uymayanlar hakkında yapılması gerekeni o belirler. Çünkü hesap veren odur. 
   
   Maliye Teftiş ile diğer teftiş kurullarının bu anlamda farkı nedir    Diğer teftiş kurulları kamu mali yönetim ve kontrol sistemini denetlemez. Bunu Maliye Teftiş Kurulu yapar. Diğer teftiş kurulları mevzuata uygunluk teftişi ve soruşturma yapar. 
   
   Diğer teftiş kurullarını kapatmalı mı    Yeni sistem mali yönetim ve kontrol sistemi için teftiş anlayışını kaldırıyor ve yerine iç denetimi koyuyor. Bunların zaman içinde soruşturma birimlerine ve ilgili bakanca verilecek diğer işlere bakması lazım. 
   
   Peki AB nasıl bir sistem istiyor    AB, "harcamacı birimlerde iç denetim birimleri kurulsun, bu denetim birimlerini koordine eden ve bu standarda uygun denetim yapılıp yapılmadığını gerektiğinde yerinde denetleyen bir koordinasyon birimi kurulsun" istiyor. Bizde "zaman - ı idare hesabı"nı saymanlar Sayıştay'a karşı veriyor ve Kesin Hesap Kanunu ile yürütme organı ibra ediliyor. Oysa aranan sistemde, harcamayı kim yapıyorsa o sorumlu olsun isteniyor. "Sorumlu kişi, kendi bünyesindeki mali yönetim ve kontrol sistemini istediği zaman ıslah edebilsin" deniyor. Bu ıslahatı yapabilmek için bu iki sistemi kendisi adına sürekli gözetecek bir organizasyona ihtiyaç var. Bu nedenle "iç denetim yerinde yapılsın, iç denetçi harcamacı birimin en üst amirine bakana bağlı olsun hazırladığı raporları amirine sunsun" deniyor. Sistem kötü niyeti, kalitesiz denetim ihtimalini varsayarak, Koordinasyon Kurulu'na istediği zaman iç denetçileri denetleme yetkisi veriyor. Denetimin görevi de hesap verecek olanlara objektif tavsiyelerde bulunarak hesap verme sürecinden aklanarak çıkmalarını sağlamaktır. Yeni sistemin amacı bu anlayışı yerleştirmektir. 
   
   Plan ve Bütçe Komisyonu'nda görüşülen tasarı bu hususları içeriyor mu    Sistemin temel ayakları tasarıda var. Bu tasarıya müspet yaklaşmalı. Ancak ciddi eksikler de var. Mesela hesap vermek, sadece devlet memurunun işi sayılmamalı. Siyasilerden Meclis iyi hesap sorarsa siyasiler de kendi memurlarından iyi hesap sorar. Bu nedenle Sayıştay Kanunu ve Meclis İçtüzüğü de değişmeli. Yürütmeden hesap sorma mekanizmaları güçlendirilmeli. Meclis'te Plan - Bütçe'den ayrı bir komisyon kurmak bir çözüm olabilir. 
   Tasarıda bütçe hazırlama ve uygulama sürecinin dağınık yapısını toparlamaya yönelik düzenlemelere yer verilmemiş. Mevcut durumda DPT yatırım bütçesine, Hazine kamu finansmanı ve transfer bütçesine, Devlet Personel Başkanlığı da personel bütçesine Maliye'ye rağmen aşırı müdahil oluyor. Bu önemli bir sorun. Öte yandan Maliye Bakanlığı'nın, mali yönetime ve kontrole ilişkin yetkilerini harcamacı birimlere devrettiğini görüyoruz. Vesayet bağı zayıflamış. Bunu olumlu karşılamak lazım. Ancak Meclis'in ciddi hesap sorması şartıyla. 
   Bu meyanda kamu idaresi başkanlarına bırakılmış olan sorumluluğun bakanlara geçmesi gerekir. Keza iç denetimin tanımının daha iyi yapılması gerekir. İç denetçi sıradan bir memur değildir. 
   Avrupa Konseyi'nde Genel Sekreter "A7" düzeyinden maaş alırken iç denetçi "A6" düzeyinden alıyor. Bizdeki müsteşara eşit konumda olmalı. Bu ünvan 5 yıllık bir denetçiye veya müfettişe verilmemeli ve bu kişiler doğrudan bakanlara bağlı olmalı. İç Denetim Koordinasyon Kururlu'nun görev ve yetkileri arasında "yerinde denetim" sayılmamış. Bu tasarıdaki önemli bir eksiklik. Bu nedenle "yerinde denetimi kim yapacak" sorusu da havada kalmış. Maliye Teftiş Kurulu Başkanı'nın bu kurula başkanlık yapması elzemdir. 124 yıllık tecrübe var orada. Kurula icradan kimse atanmamalı. Devletin tüm denetim sisteminin düzgün çalışmasını gözetecek bir kurul, part - time çalışmamalı. 
   
   
</TEXT>
</DOC>
