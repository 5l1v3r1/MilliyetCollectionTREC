<DOC>
<DOCNO> 187496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun41.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Kardinali "Papalar emekli olabilecek" 
</HEADLINE>
<TEXT>

     Vatikan'ın Belçika'daki temsilcisi olan Kardinal Godfried Danneels, artık Papa'ların ölünceye kadar iş başında kalmayacaklarını, bu uygulamaya son verileceğini açıkladı. 
     Kardinal Danneels, basına yaptığı değerlendirmede, Papa 2. Jean Paul'ün durumunu ima ederek, bir Papa'nın atanması veya görevden çekilmesi için yaş sınırlaması bulunmadığını, Kilise Hukuku'nun ölünceye kadar Papa kalınması kuralı getirmediğini anlattı. 
     ''Bazen 90 veya 100 yaşına kadar yaşıyoruz ama sorumluluklarımızı taşıyamayacak duruma geliyoruz'' diyen Kardinal Danneels, bir Papa'nın gereğinde ''emekli olması'' uygulamasına yakın zamanda geçileceğini söyledi. 
     Kilise tarihinde ölmeden görevden ayrılan tek Papa'nın, 13. yüzyılda, 1294 yılında, 6 ay görev yaptıktan sonra kendi isteğiyle çekilen 85 yaşındaki 5. Celestin olduğu belirtiliyor. 
     Belçikalı Kardinal Danneels, Papa 2. Jean Paul'ün yerine geçebilecek adaylar arasında gösteriliyor. f 
     
</TEXT>
</DOC>
