<DOC>
<DOCNO> 182263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun08.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere bunu tartışıyor Straw Blair'e savaşa girmeyelim dedi mi 
</HEADLINE>
<TEXT>

     İngiltere Dışişleri Bakanı Jack Straw'un Başbakan Tony Blair'e, Irak'ta savaşın başlamasından hemen önce uyarıda bulunduğu ve ''Bu savaşın dışında kalalım'' dediği öne sürüldü. 
     Politika muhabiri John Kampfner tarafından yazılan ''Blair's War'' Blair'in Savaşı adlı kitapta yer alan iddiaya göre Straw, savaşın başlamasından bir-iki gün önce Başbakan Blair'e ''özel bir not'' göndererek, ''Gelin ABD Başkanı George Bush'a bu savaşa moral desteği vereceğimizi ve bütün politik zeminlerde kendilerini destekleyeceğimizi söyleyelim. Ama asker gönderemeyeceğimizi de açıkça vurgulayalım'' dedi. 
     Yazarın iddiasına göre, Başbakan Blair, bu ricayı gayet açık biçimde geri çevirirken, Dışişleri Bakanı Straw'dan bütün çekincelerine rağmen kamuoyu önünde savaşı destekleyeceğine dair söz istedi. Blair'in Straw'a ''Artık çok geç, savaş başlıyor ve biz de bu savaşta yer alıyoruz'' dediği öne sürüldü. 
     İddianın ortaya atılmasından sonra gerek Başbakanlık, gerekse Dışişleri Bakanlığı derin bir sessizliğe gömüldü. Sözcüler, bu konuda söylenecek sözleri olmadığını belirttiler. Ancak iddianın doğruluğunun kanıtlanmasının Blair'in durumunu zorlaştıracağını belirten siyasi çevreler, ''Bu da ortaya koyar ki, itirazlar Blair'in en yakın çevresine kadar her yerde seslendirilmiş, ama Başbakan bunları dinlemeyi düşünmemiş bile'' yorumunda bulunuyor. 
     Mail on Sunday gazetesinin haberine göre, gazeteci John Kampfner'in kitabında ayrıca, Blair'in savaşa katılmaya 2002 yılının Nisan ayında karar verdiği öne sürüldü. Yazar, Blair ve Bush'un ABD Başkanı'na ait Teksas'taki çiftlikte buluştukları sırada savaş kararının alındığını iddia etti. 
     Kitabın yer verdiği bir başka iddiaya göre de, Başbakan Blair'in Irak konusundaki istihbarata dair derin kuşkuları vardı ve Başbakan da Saddam'ın kitle imha silahı kapasitesinin aslında giderek zayıflamakta olduğunu biliyordu. 
     
</TEXT>
</DOC>
