<DOC>
<DOCNO> 157313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo17.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter ligde ikinciliğini korudu... 
</HEADLINE>
<TEXT>

     İtalya Birinci Futbol Ligi'nde sezonun bitimine 1 hafta kala, gelecek yıl Avrupa Şampiyonlar Ligi'ne ön eleme maçı oynamadan katılmak için mücadele eden FC Inter, deplasmanda Modena'yı 2-0 yenerek 2. sıradaki yerini korudu. 
     FC Inter'de ilk 11'de sahaya çıkan Emre Belözoğlu, 70. dakikada bacak kaslarındaki ağrılardan dolayı yerini Vivas'a bırakırken, sakatlığından dolayı 2 hafta aradan sonra kadroya alınan Okan Buruk oynamadı. 
     Maçta FC Inter'e 3 puanı getiren golleri, 28. dakikada Modena'dan Pavan kendi kalesine ve 35. dakikada da Kallon kaydetti. 
     Geçen hafta tarihindeki 27. şampiyonluğunu ilan eden ve Avrupa Şampiyonlar Ligi'nde de finale kalan FC Juventus ise ligde kalma mücadelesi veren Reggina'ya deplasmanda 2-1 yenildi. Siyah- beyazlıların, 28 Mayıs'ta Avrupa Şampiyonlar Ligi finalindeki rakibi AC Milan da evindeki maçta FC Bologna'yı 3-1 yendi. 
     Avrupa Şampiyonlar Ligi'ne 4 takımla katılan İtalya'da, ilk 2 takım ön eleme maçı oynamazken, eğer bu sezon Avrupa Şampiyonlar Ligi'ni AC Milan kazanırsa, 3 takımın birden ön elemesiz kupaya katılma olasılığı bulunuyor. 
     Öte yandan Como ve Torino'dan sonra Piacenza da bu hafta İkinci Lig'e düşmeyi garantilerken, düşen son takım Atalanta Bergamo, Reggina, Empoli ve Modena'dan biri olacak. 
     Haftanın toplu sonuçları 
     Reggina-FC Juventus 2-1, Modena-FC Inter 0-2, AC Milan-FC Bologna 3-1, SS Lazio-Brescia 3-1, Atalanta Bergamo-Como 2-1, Perugia-Udinese 0-2, Torino-Empoli 1-1, AC Parma-Piacenza 3-2, Chievo Verona-AS Roma 0-0. 
     Puan Durumu FC Juventus 69, FC Inter 64, AC Milan 61, SS Lazio 60, Chievo Verona 55, AC Parma 51, Udinese 51, AS Roma 49, Brescia 41, FC Bologna 41, Perugia 41, Empoli 38, Modena 37, Atalanta Bergamo 35, Reggina 35, Piacenza 27, Como 21, Torino 21. 
     
</TEXT>
</DOC>
