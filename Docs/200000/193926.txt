<DOC>
<DOCNO> 193926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/spo08.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveden sansür çıktı 
</HEADLINE>
<TEXT>

   İstanbul'da yapılan şiddet toplantısında bir dizi karar alındı. Koridorlara akredite sistemi geldi, tahriği önlemek için demeç verecek yöneticiler ismen tavsiye edildi 
      
   Başkanların buluşması 
   SPOR sahalarındaki şiddeti önlemek amacıyla alınacak önlemlerin tartışıldığı güvenlik toplantısı dün yapıldı. Vali Muammer Güler başkanlığındaki toplantıya, Galatasaray Başkanı Özhan Canaydın, II. Başkan Ali Dürüst, Beşiktaş Başkanı Serdar Bilgili, Fenerbahçe Başkanı Aziz Yıldırım, II. Başkan Nihat Özdemir, İstanbulspor Başkanı Adnan Sezgin, İl Emniyet Müdürü Celalettin Cerrah veFederasyon Genel Sekreter Vekili Metin Kazancıoğlu katıldı. 
   
   "Kart dağıtılacak" 
   VALİLİK binasındaki zirvede güvenlik konusundaki aksaklıklar masaya yatırıldı. Vali Güler, "Sayın Serdar Bilgili'nin derbiden sonra yaptığı açıklamalara destek verildi. Bakanlar Kurulu'na sevk edilen yasa tasarısının bir an önce yürürlüğe konulması görüşü benimsendi. Ayrıca kulüpler önceden soyunma odalarında ve koridorlarda kimlerin görev alacağını belirtecek. Bunun için görevlilere bir kart dağıtılacak. Bu herkes için uygulanacak" açıklamasını yaptı. 
   
   Önlemler artacak 
   STATLARA yanıcı, yakıcı ve patlayıcı maddelerin sokulmaması konusunda emniyet ve kulüplerin önlemlerini artıracaklarını kaydeden Güler, şöyle devam etti "Seyirciler tribünlerin çeşitli yerlerine konulacak kameralarla izlenecek. Kurallara uymayanlar tespit edilecek. Maç sonunda bazı yöneticilerin açıklamaları tahrik unsuru taşıyabiliyor. Bunu önlemek için kimlerin demeç vereceği konusunda tavsiyede bulunduk. Buna kulüpler karar verecek." 
   
   
</TEXT>
</DOC>
