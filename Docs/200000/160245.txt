<DOC>
<DOCNO> 160245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur25.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, Japonya'ya gitti... 
</HEADLINE>
<TEXT>

     TBMM Başkanı Bülent Arınç, Japonya Parlamentosu Üst Meclisi Başkanı Hiroyuki Kurata'nın resmi davetlisi olarak THY'ya ait tarifeli uçak ile İstanbul üzerinden Japonya'ya gitti. 
     Arınç, Esenboğa Havaalanında Ankara Vali Yardımcısı Haydar Keskin, Japonya'nın Ankara Büyükelçisi Shigeo Takenaka ve öteki ilgililer tarafından uğurlandı. 
     Arınç, hareketinden önce yaptığı açıklamada, Türkiye ile Japonya arasında siyasi alanda dostane ilişkiler devam ederken, ekonomik alanda da pek çok önemli projenin sürdürüldüğünü bildirdi. 
     Arınç, şunları kaydetti 
     ''Ziyaretimin amacı bir yandan ikili ilişkilerimizi pekiştirmek, diğer yandan da iki ülkeyi ilgilendiren bölgesel konularda istişarelerde bulunmaktır. Görüşmelerimde ikili işbirliğimiz çerçevesinde Türkiye ile Japonya arasındaki iktisadi ilişkilerin ülkelerimizin potansiyelini yansıtacak düzeye getirilmesi ve üçüncü ülkelerde de işbirliğimizi içerecek şekilde geliştirilmesi olanakları üzerinde duracağım.'' 2003 yılının Japonya da ''Türkiye Yılı'' olarak kutlandığını anımsatan Arınç, ''Türkiye Yılı'' çerçevesinde Japonya da halen tarihi eser sergileri, konserler, folklor, tiyatro, dans gösterileri, Türk yemeklerinin sunulduğu haftalar düzenlediğini ve Japonya'daki uluslararası fuarlara daha geniş oranlarda iştirak edilerek tekstil, sanayi ürünleri ve turizm imkanlarının sergilendiğini kaydetti. Arınç, ''Gerçekleştirilmekte olan bu faaliyetlerle Türkiye'yi geleneksel ve çağdaş yönleri ile Japon halkına daha iyi tanıtmayı, ülkemize daha fazla turist ve Japon yatırımı çekmeyi amaçlıyoruz'' dedi. 
     Arınç, ziyareti sırasında bu faaliyetlerin bazılarını yerinde izleme ve katılma fırsatı bulacağını bildirdi. TBMM Başkanı Arınç, ziyaretinin Türkiye ile Japonya arasında her alanda giderek gelişen ilişkilerin parlamenter boyutuna yeni bir ivme kazandıracağına inandığını kaydetti. 
     TBMM Başkanı Arınç, Japonya'da imparator Akihito tarafından kabul edileceğini, Japon Parlamentosu'nun alt ve üst meclis başkanları, imparatorun amcası ve Japonya'da Türkiye Yılı Hazırlık Komitesi Eş Başkanı Prens Mikasa ile görüşeceğini, ayrıca bu meclislerdeki Türk dostluk gruplarına üye parlamenter ile değişik partilerin önde gelen temsilciler ile temaslarda bulunacağını vurguladı. 
     Arınç'a gezisi sırasında AK Parti Ankara Milletvekili ve Türkiye- Japonya Parlamentolararası Dostluk Grubu üyesi Telat Karapınar, AK Parti Van Milletvekili ve Türkiye-Japonya Parlamentolararası dostluk grubu üyesi Hacı Biner, CHP İstanbul Milletvekili Hasan Aydın eşlik edecek. 
     
</TEXT>
</DOC>
