<DOC>
<DOCNO> 154493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/ekonomi/eko10.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aflar, yolsuzlukla mücadeleyi etkiliyor' 
</HEADLINE>
<TEXT>

     Devlet Denetim Elemanları Derneği DENETDE Genel Başkanı Atılay Ergüven, sık sık af yasalarının çıkarılmasının, yolsuzluklarla mücadeleyi olumsuz etkilediğini söyledi. 
     Sağlıktan, sosyal güvenliğe kadar bir çok alanda yolsuzlukların gündemde olduğunu belirten Ergüven, gerek ekonomik, gerekse sosyal ve ahlaki maliyetleri olan bu yolsuzluk olaylarına karşı, denetim elemanları olarak mücadele ettiklerini ve etmeye de kararlı olduklarını kaydetti. 
     Yolsuzluklarla mücadele konusunda hükümete her türlü yardımı ve desteği vermeye hazır olduklarını ifade eden Ergüven, "Denetim ve yolsuzluklar konusunda yaptığımız çalışmaları içeren bir raporu hükümete sunduk. Sık sık af yasalarının çıkarılması yolsuzluklarla mücadeleyi olumsuz etkiliyor" diye konuştu. 
     
     Devlete güven sarsıldı 
     Ergüven, "Neşter" ismiyle anılan benzeri operasyonların yapılmasını, insanları devlete güvenmez hale getiren yolsuzlukların kökünün kazınması ve toplumun devlete olan güveninin yeniden tesis etmek açısından önemli olduğunu söyledi. 
     

</TEXT>
</DOC>
