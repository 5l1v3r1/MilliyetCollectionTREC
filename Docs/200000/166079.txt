<DOC>
<DOCNO> 166079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur22.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin "Bazı siyasilere Yüce Divan yolu gözükebilir" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Meclis Araştırma Komisyonu Raporu yeterli delillere ulaşırsa, bazı siyasilere Yüce Divan yolu gözükebilir'' dedi. 
     Şahin, Gençlik ve Spor Genel Müdürlüğü'nün 1500 rakımdaki Aladağ İzcilik Kampı'na katıldı. 
     Şahin, burada basın mensuplarına yaptığı açıklamada, Kamu Yönetimi Reformu kapsamında devlet memurları ve kamu personeliyle ilgili metnin hazırlandığını söyledi. Bu konuda kurdukları komisyonun çalışmalarını bitirdiğini, Çarşamba günü de kendisine brifing verileceğini belirten Mehmet Ali Şahin, şunları söyledi 
     ''Bu konuyu tartışmaya açacağız. Bir de sempozyum yapmayı düşünüyoruz. Aynı okuldan mezun memurlar arasında ücret farklılıkları vardı ve biz devlet personelini ihmal edemezdik. Artık mali ve sosyal haklarla ilgili yeni bir bakış açısı geliyor. Memurlar böylece avantajlı duruma geçecekler, maaşlarında da nispi bir artış olacak. Bir takım karmaşıklıkları ortadan kaldırmayı amaçlıyoruz.'' 
     
     ''MECLİS ARAŞTIRMA KOMİSYONU'' 
     Şahin, Meclis Araştırma Komisyonu'nun çalışmalarıyla ilgili olarak da ''Rapor neleri içeriyor, hangi delillere ulaştılar bakacağız. Bu araştırma raporu yeterli delillere ulaşırsa, bazı siyasilere Yüce Divan yolu gözükebilir'' dedi. 
     
     ''EKONOMİDE LİBERALLEŞME, YÖNETİMDE YERELLEŞME'' 
     Dünyada ekonomide liberalleşmeyi ve yönetimde yerelleşmeyi yakalamış ülkelerin çok büyük ivme kazandığını da hatırlatan Devlet Bakanı ve Başbakan Yardımcısı Şahin, şöyle devam etti 
     ''Bizimle 5-6 yıl önce kişi başına düşen milli gelirde aynı olan Polonya ve Macaristan, yeniden yapılanmayı çok çabuk geliştirdiler. Şimdi biz, geç de olsa bunu gerçekleştirmeyi istiyoruz. Ülkemizde işsizlik had safhada... Biz istihdam yaratıp iş imkanı sağlamayı, iş imkanıyla da ekonomiyi kalkındırmayı istiyoruz.'' 
     
     YABANCI YATIRIMLAR 
     Şahin, bir gazetecinin, ''Yatırımcılara yönelik kolaylaştırıcı çalışmalarınız var mı '' sorusu üzerine de Türkiye'de yabancılar için şirket kurarken yapılması gereken 19 maddelik işlem sayısını 3'e indirerek yabancıların yatırımlarını kolaylaştırdıklarını söyledi. Ekonomide tam rahatlama sağlandığında, borç kıskacından kurtulunduğunda, yatırımcılara diğer konularda da destek vereceklerini söyledi. 
     Başbakan Yardımcısı Mehmet Ali Şahin, açıklamalarından sonra kamp yapan atletizm ve Güreş Milli Takımı sporcularıyla konuştu. 
     
     ''BİR BAŞBAKAN VE BAKAN HAKKINDA DELİLE ULAŞILMIŞSA...'' 
     Şahin, Araştırma Komisyonu ile ilgili soruya da şu karşılığı verdi 
     ''Raporda bir siyasi, bir bakan ve bir başbakan hakkında bir delile ulaşılmışsa, başbakan ve bakan, yasalar gereğince yargılanamaz. O yüzden Meclis'te en az 55 milletvekili tarafından bu siyasiler hakkında önerge hazırlanır ve bu önerge en geç 1 Ekim'de Meclis'te görüşülür. Bu görüşmeden sonra bir komisyon kurulur. Komisyon da yaptığı incelemede, Yüce Divan'a sevk kararı veya aksi karar verebilir.'' 
     
</TEXT>
</DOC>
