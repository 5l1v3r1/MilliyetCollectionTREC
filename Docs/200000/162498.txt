<DOC>
<DOCNO> 162498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo08.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Okan'ı bırakmak istemiyor... 
</HEADLINE>
<TEXT>

     Bursaspor'un, 18 Haziran Çarşamba günü yapacağı olağanüstü kongresinde aday olabileceğini açıklayan Fikret Üstenci'nin listesinde yer almayı kabul eden kulüp teknik asbaşkanı Nurettin Karayaka, Okan Yılmaz'ın hiçbir kulübe transfer olmayacağını savundu. 
     Nurettin Karayaka, Okan'ın, ''Bursaspor şayet üst sıraları zorlayacak bir kadro oluşturursa, boş mukaveleye imza atarım'' biçimindeki açıklamasını hatırlatarak, gelecek sezon için iyi bir kadro kuracaklarını, bu çerçevede de kaptanın takımının başında kalacağını söyledi. 
     ''Biz Bursalılar'ın çoğunlukta olduğu bir kadro oluşturmaya çalışıyoruz. Bursalılar Bursa'yı terk ederse, biz nasıl başarılı olacağız'' diyen Karayaka, iyi bir Bursasporlu olan Okan'ın tüm önerileri elinin tersiyle iterek, yeşil-beyazlı formayı giymeyi sürdüreceğine inandığını kaydetti. 
     Karayaka, teknik asbaşkanlık görevi süresince Okan ile 1 yıldır çok iyi bir diyalog kurduklarını ifade ederek, ''Okan ile ağabey-kardeş gibiyiz. Onun ne yapacağını çok iyi biliyorum'' dedi. 
     Tatile ihtiyacı olduğu için Okan'ı Hagi ile görüşmek üzere Romanya'ya götürmeyi düşünmediklerini anlatan Karayaka, ''Okan tatile gitmeli. İyi dinlensin ki gelecek sezon bize daha çok yararlı olsun. Kaptan olmak kolay değil. Okan, bir yere gidemez. Çok iddialı konuşuyorum çünkü Okan'ı tanıyorum'' görüşünü dile getirdi. 
     Karayaka, gol kralı futbolcunun üst sıraları zorlayan bir takımda oynama isteğini doğal karşıladıklarını, ancak Fikret Üstenci başkanlığındaki yönetimin işbaşına gelmesi durumunda Bursaspor'un emin adımlarla üst sıralara çıkacak bir kadro oluşturacağına inandığını belirterek, bunun en önemli göstergesinin de dünyaca ünlü Hagi'nin takımın başına getirilmesi olduğunu sözlerine ekledi. 
     
</TEXT>
</DOC>
