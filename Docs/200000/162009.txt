<DOC>
<DOCNO> 162009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko18.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, enflasyon konusunda iyimser... 
</HEADLINE>
<TEXT>

     Merkez Bankası, önümüzdeki dönemin enflasyon açısından ''iyimser'' bir dönem olacağının tahmin edildiğini bildirdi. 
     Merkez Bankası'nın ''Mayıs Ayı Enflasyonu ve Görünüm'' başlıklı değerlendirmesinde, enflasyonda olumlu gelişmeler gözlenmesine rağmen, Mayıs ayı TÜFE enflasyonu bekleyişlerin biraz üzerinde kaldığı, yılın ilk beş ayında ise birikimli enflasyonun yüzde 12,2'ye ulaştığı belirtildi. 
     Ancak, enflasyonun bileşenleri incelendiğinde, TÜFE enflasyonunu yükselten faktörlerin yaz aylarında tersine dönmesi beklendiği vurgulanan değerlendirmede, dolayısıyla önümüzdeki dönemin enflasyon açısından iyimser bir dönem olacağının tahmin edildiği ifade edildi. 
     Değerlendirmede, yıl sonu enflasyon hedefinin ulaşılabilir olması için, ''kamu fiyat ayarlamalarının hedeflenen enflasyonla uyumlu bir şekilde devam etmesi, iç talebin fiyatlar üzerinde yukarı yönlü baskı yaratmaması, yapısal reformlarla mali disiplinin kararlılıkla sürdürülmesi ve bekleyişlerin iyi yönetilerek mali piyasalardaki dalgalanmaların en aza indirilmesi'' gerektiğinin altı çizildi. 
     
     ''SAVAŞ BİTTİ, OLAĞANÜSTÜ KOŞULLAR ORTADAN KALKTI'' 

     Nisan ayının, savaşın bitmesiyle birlikte, ''olağanüstü'' koşulların ortadan kalktığı ve enflasyon açısından görünümün olumluya dönmeye başladığı bir ay olduğu hatırlatılan değerlendirmede, bu sürecin döviz kurlarındaki gerileme ve akaryakıt fiyatlarındaki gelişmelerle birlikte, 1987 yılı Haziran ayından bu güne ilk defa TEFE'de fiyatların 0,6 oranında düşmesi ile sonuçlandığına dikkat çekildi. 
     TÜFE'de de mevsimsel olarak artan giyim fiyatları ve beklentilerin ötesinde yüksek artış gösteren gıda fiyatları dışındaki gruplarda fiyat artışlarının oldukça düşük kaldığına işaret edilen değerlendirmede, TÜFE'de Mayıs ayı gerçekleşmesinin bekleyişlerin üzerinde olduğu, yıllık enflasyonun da yüzde 30,7'ye yükseldiği belirtildi ve şöyle devam edildi 
     ''Ancak, bu durumun, gıda ve giyim fiyatlarındaki artışlar ve daha önce de bir kaç kez altını çizdiğimiz gibi 2002 yılı ilk yarısında enflasyonun seyrinden kaynaklanan baz etkisi nedeniyle ortaya çıktığı açıktır. Nitekim, gıda ve tarım dışı gruplardaki fiyat artışları incelendiğinde enflasyondaki olumlu gidişat daha belirgin olarak görülmektedir. Mevsimsellikten arındırılmış verilere göre gıda dışı TÜFE ve tarım dışı TEFE aylık artışları yılın ilk dört ayına göre önemli oranda yavaşlamış, yıllık fiyat artışları da düşmeye devam etmiştir.'' 
     
     ''TALEPTE CANLANMA RİSK OLUŞTURABİLİR'' 

     ''Mayıs ayı sonunda gerçekleşen kamu fiyat artışları enflasyon eğiliminde önümüzdeki aylarda beklenen düşüşü sınırlayabilecek bir risk unsuru olarak görülmektedir'' denilen değerlendirmede, doğalgaz fiyatlarında yapılan indirimin, bu olumsuzluğun etkilerini sınırlayabileceği belirtildi. 
     Öte yandan değerlendirmede, iç talepte görülen canlanma sinyallerinin yılın ikinci yarısında belirginleşme olasılığı da enflasyon açısından risk oluşturabileceğine dikkat çekildi. 
     
     HAZİRAN'DA TARIM VE GIDA FİYATLARI 

     Tarım fiyatlarının Haziran ayından itibaren hava koşullarının da iyileşmesi ile belirgin bir şekilde düşmesinin ve gıda fiyatlarının da olumlu etkilemesinin olası olduğu belirtilen değerlendirmede, şunlar kaydedildi 
     ''Geçtiğimiz aylarda tarım fiyatlarındaki artışların TÜFE gıda grubu üzerinde yaratabileceği olumsuzluklara dikkat çekmiştik. Bu olumsuzlukların Mayıs ayı rakamlarında kısmen görüldüğü söylenebilir. Bununla birlikte, önümüzdeki dönemde gıda fiyatlarının seyrinin de olumluya dönmesi beklenmektedir. Yılın ilk beş ayında mevsimsellikten arındırılmış olarak dahi oldukça yüksek oranda artış gösteren tarım fiyatlarının Haziran ayından itibaren hava koşullarının da iyileşmesi ile belirgin bir şekilde düşmesi ve gıda fiyatlarını da olumlu etkilemesi olası görülmektedir. Bu durumda önümüzdeki dönemde, TEFE enflasyonundaki benzer eğilimin TÜFE'de de görüleceği tahmin edilmektedir.'' 
     
     TEFE'DE AKARYAKIT FİYATLARI, TÜFE'DE GIDA FİYATLARI ETKİYLİ OLDU 

     Merkez Bankası değerlendirmesinde, Mayıs ayında Türk lirasının güçlenmesi ve akaryakıt ürünleri fiyatlarındaki gerilemenin, TEFE enflasyonunun 1987 yılı Haziran ayından bu güne ilk defa negatif gerçekleşmesine neden olduğu ifade edildi. 
     TÜFE artışında ise gıda fiyatlarının önemli rol oynandığı belirtilen değerlendirmede, ''Genel TÜFE artışı geçen yılın Mayıs ayının üzerinde gerçekleşmesine rağmen, gıda dışı TÜFE artışı yüzde 1,5 ile 2002 yılı Mayıs ayının gerisinde kalmıştır. Gıda dışı TÜFE'deki artış bir önceki aya göre de yavaşlamış, Nisan ayında yüzde 29,3 olan gıda dışı TÜFE'deki yıllık enflasyon Mayıs ayında yüzde 28,6'ya gerilemiştir'' denildi. 
     Mevsimsellikten arındırılmış enflasyonun son üç aydaki ortalaması TEFE'de yüzde 1,4, TÜFE'de ise yüzde 2,4 olduğu hatırlatılan değerlendirmede, şunlar kaydedildi 
     ''Söz konusu ortalama oranlar yıllık bazda sırasıyla yüzde 19,0 ve yüzde 33,2'ye karşılık gelmektedir. Aynı dönemde, söz konusu büyüklükler aylık olarak tarım dışı TEFE'de yüzde 0,3, gıda dışı TÜFE'de ise yüzde 1,9 olmuştur. Bu artışlar yıllık olarak, tarım dışı TEFE'de yüzde 3,4'e, gıda dışı TÜFE'de ise yüzde 25,9'a karşılık gelmektedir'' 
     
     TÜFE'DEKİ GELİŞMELER 

     Mayıs ayında TÜFE artışı bekleyişlerin 0,4 puan üzerinde kaldığı hatırlatılan değerlendirmede, yüzde 1,6 oranındaki fiyat artışının 1,2 puanı gıda ve giyim gruplarından kaynaklandığı, mal grubu fiyat artışının, giyim grubundaki yüzde 6,4 oranındaki artışa rağmen yüzde 1,6 oranında gerçekleştiği bildirildi. 
     Hizmet grubunda da fiyat artışının, sağlık hizmetleri fiyat artışının düşük oranda kalmasına karşın, özellikle ulaşım hizmetleri fiyatlarındaki artışın katkısıyla yüzde 1,5 olduğu ifade edilen değerlendirmede, gıda, içki ve tütün grubu fiyat artışı, Mayıs ayında yüzde 1,8 oranında gerçekleştiği kaydedildi. 
     Mevsimsellikten arındırılarak bakıldığında, gıda grubu fiyat artışı yüzde 4,2 ile Mart ayındaki yüzde 6,2'lik artışın ardından son 17 ayda gerçekleşen en yüksek ikinci artış olduğuna dikkat çekilen değerlendirmede, ''Gıda fiyatlarındaki artışta önceki aylarda tarım fiyatlarının izlediği yüksek seyrin önemli rol oynadığı düşünülmektedir. Giyim grubu fiyat artışı ise mevsimsellikten kaynaklanmıştır'' denildi. 
     TÜFE'de gıda ve giyim dışındaki gruplarda genel olarak fiyat artışları oldukça sınırlı kaldığı belirtilen değerlendirmede, mevsimsellikten arındırılmış TÜFE artışının ise yüzde 1,7'den yüzde 2,5'e yükseldiği, bu durumun büyük ölçüde gıda fiyatlarındaki artıştan kaynaklandığı kaydedildi. 
     Değerlendirmede, mevsimsellikten arındırılmış gıda dışı TÜFE artışının yüzde 1,5 ile son 8 aydaki en düşük değerine gerilediğine dikkat çekildi. 
     
     TEFE'DEKİ GELİŞMELER 

     Mevsimsellikten arındırılmış TEFE enflasyonunun, yüzde 0,2 oranında artış gösterdiği Mayıs ayı TEFE enflasyon gelişmelerinde, imalat sanayi fiyatları belirleyici olduğu belirtilen değerlendirmede, 2002 yılı Aralık ayından itibaren yüksek seyreden aylık tarım fiyat artış oranının, Mayıs ayında yüzde -0,1 oranında gerçekleşerek TEFE'deki düşüşü desteklediği ifade edildi. 
     Değerlendirmede, ''mevsimsellikten arındırılmış olarak bakıldığında da, tarım fiyat artış oranının Nisan ayındaki yüzde 4,9'un ardından Mayıs ayında yüzde 3,4 seviyesine gerilediği, ancak yine de mevsimsellikten arındırılmış TEFE artış oranı olan yüzde 0,2'nin oldukça üzerinde kaldığının görüldüğü'' bildirilirken, Ocak ayından beri sürekli olarak gerileyen tarım dışı TEFE aylık artış oranının ise Mayıs ayında yüzde -0,8 olarak gerçekleştiği kaydedildi. 
     Tarım dışı TEFE enflasyonunda gerilemenin, toplam imalat sanayi fiyatlarının yüzde 0,7 oranında gerilemesinden kaynaklandığına işaret edilen değerlendirmede, şöyle devam edildi 
     ''Kamu imalat sanayi fiyatları Mayıs ayında da gerilemeye devam etmiş ve yüzde 3,0 oranında düşüş göstermiştir. Bu gelişmede, kamu imalat sanayi içinde en yüksek ağırlığa sahip olan petrol ürünleri imalatı sektörü fiyatlarının, uluslararası ham petrol fiyatlarında ayın ilk yarısında meydana gelen düşüşe ve Türk lirasının güçlenmesine bağlı olarak yüzde 4,1 oranında gerilemesi önemli rol oynamıştır. Böylelikle, Mayıs ayında, yıllık fiyat artış oranı kamu imalat sanayinde yüzde 43,2'den yüzde 35'e gerilemiştir. 
     Özel imalat sanayi fiyatları ise maliyet baskısının etkisini kaybettiği Nisan ayında olduğu gibi Mayıs ayında da sınırlı bir oranda, yüzde 0,3 oranında, artmıştır. Bu oran, özel imalat sanayi fiyatlarında 1982-2003 yılları arasında görülen en düşük artış oranıdır. Buna paralel olarak, özel imalat sanayi yıllık artış oranı, Mayıs ayında yüzde 28'e gerilemiştir.'' 

     
</TEXT>
</DOC>
