<DOC>
<DOCNO> 181881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun15.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anneye bak... 4 çocuğunu evde bırakıp sevgilisiyle tatile çıktı 
</HEADLINE>
<TEXT>

     İngiltere'de 4 küçük çocuğunu bir hafta süreyle evde yalnız bırakıp sevgilisiyle Kanarya adalarına tatile giden anne suçlu bulundu. 
     Londra'nın güneybatısındaki Ham bölgesinde yaşayan 44 yaşındaki adı açıklanmayan anne, mahkemede kendisini savunurken, yaşları 5 ile 13 arasında değişen dört çocuğuna bakacak kimseyi bulamayınca çaresizlikten onları evde bıraktığını söyledi. 
     Aslında 5 çocuğu bulunan, ancak 11 yaşındaki bir oğlunu bakıcıya bırakan anne, evde kalan dört çocuktan birinin okul arkadaşının annesi tarafından polise ihbarda bulunulması üzerine mahkemelik oldu. 
     Kingston Sulh Mahkemesi'nde yargılanan anne, jürinin oybirliğiyle aldığı karar sonucunda ''suçlu'' bulunurken, annenin 16 yaşından küçük çocuklara ''gerektiği gibi davranmadığı'' bildirildi. 
     Yargıç, anneye verilecek cezanın kararı için davayı 13 Ekim tarihine erteledi. 
     
</TEXT>
</DOC>
