<DOC>
<DOCNO> 194543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun18.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu'nda "Berlusconi - Prodi" rahatsızlığı .. 
</HEADLINE>
<TEXT>

     Avrupa Birliği AB dönem başkanı İtalya'nın Başbakanı Silvio Berlusconi ile Avrupa Komisyonu Başkanı Romano Prodi arasındaki tartışmalar, Avrupa Parlamentosu'nda AP rahatsızlığa neden oldu. 
     AP Başkanı Pat Cox, Corriere della Sera gazetesine verdiği demeçte, Prodi ve Berlusconi'nin söz düellosuna devam edeceklerine, Avrupa'nın çözüm bekleyen sorunlarına eğilmeleri gerektiğini söyledi. 
     Cox, polemiklerin çalışmaları da aksatarak, AB'ye zarar verebileceği uyarısında bulundu. 
     
     ''DURUM KAYGI VERİCİ'' 
     Kavganın kurumlar arası ilişkileri olumsuz etkileyebileceğine dikkat çeken Cox, ''Durum kaygı verici. Ancak Avrupa Parlamentosu Başkanı olarak İtalya'nın iç meseleleri hakkında herhangi bir yorum yapmak da istemiyorum'' dedi. 
     Pat Cox, şöyle konuştu 
     ''Prodi ve Berlusconi'ye söyleyebileceğim tek bir şey var İkisi de, İtalya'daki destekçileri tarafından alevlendirilen tartışma ve polemikleri bir yana bırakmalı. Bunları bırakıp, Avrupa'nın önündeki meydan okumalar üzerinde yoğunlaşmaları gerekiyor.'' 
     
     ÇEÇENİSTAN'DAKİ İNSAN HAKLARI 
     Cox, Berlusconi'nin AB-Rusya zirvesindeki tavrının kendilerini rahatsız ettiğini de yineledi. 
     Cox, zirvenin sonuç bildirgesinin kendilerini şaşırttığını dile getirerek, ''Tüm parlamento adına, zirvenin sonuç bildirgesinden hoşnut olmadığımı belirtmek zorundayım. Bildirgede, Çeçenistan'daki insan hakları ve siyasi haklara saygıya dikkat çekilmediği gibi, AB'nin Rusya'yı Kyoto Anlaşması'nı imzalamaya çağırdığı da vurgulanmamış'' dedi. 
     Avrupa Parlamentosu'nun çok açık bir şekilde Çeçenistan'daki insan hakları ihlallerine defalarca dikkati çektiğini ifade eden Cox, ''Bu konuda en ufak bir kuşkuya mahal yok. Şimdi Sayın Berlusconi'nin bizlere resmi bir yanıt vermesini bekliyorum'' diye konuştu. 
     Roma'da 6 Kasım Perşembe günü yapılan AB-Rusya zirvesi, Berlusconi ve Prodi arasındaki polemiklerin yeniden alevlenmesini beraberinde getirmişti. 
     Zirve sonundaki basın toplantısında Berlusconi'nin Rusya Devlet Başkanı Vladimir Putin'in avukatlığına soyunarak Çeçenistan'daki insan hakları ihlallerini ''basının uydurması'' olarak nitelemesi Prodi'yi rahatsız etmişti. 
     Basın toplantısında sessiz kalan Romano Prodi, daha sonra Berlusconi'yi eleştiri yağmuruna tutmuştu. Bunun üzerine İtalya'daki Berlusconi yandaşları, seçime yatırım yapmakla suçladıkları Prodi'nin Avrupa Komisyonu Başkanlığı görevinden istifa etmesi gerektiğini savunmaya başlamışlardı. 
     
</TEXT>
</DOC>
