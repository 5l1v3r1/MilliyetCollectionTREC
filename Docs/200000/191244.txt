<DOC>
<DOCNO> 191244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur25.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Kornanın çalınması ile ilgili olay soruşturuluyor" 
</HEADLINE>
<TEXT>

     Gaziantep Devlet Hastanesi morgunda otopsi sırasında göz korneasının alındığı belirlenen gelinin eşinin Cumhuriyet Savcılığı'na suç duyurusunda bulunmasının ardından, göz korneasının alınmasına yönelik olarak yetkililer olaya tepki gösteren açıklamalarda bulundu. 
     Gaziantep Valisi Lütfullah Bilgin, AA muhabirine yaptığı açıklamada, olaydan SSK Başhekimi Dr. Ali Gözey'in bilgi vermesi üzerine haberdar olduğunu, zaten acılı ailenin de olaya tepki göstererek Cumhuriyet Başsavcılığı'na sorumluların bulunması yönünde başvuruda bulunduklarını hatırlattı. 
     Yasal olmayan ve kanun dışına çıkan her hareketin etik olmadığını belirten Bilgin, ''Çok çirkin ve doğru bulmuyorum. Bu konuda söyleyebilecek fazla birşey yok. Zaten Cumhuriyet Savcıları olayı soruşturacak ve sorumluları bularak yargı önüne sevk edeceklerdir'' diye konuştu. 
     Güneydoğu Anadolu Bölgesi'nde kornea nakli yapan ve bu konuda bilimsel çalışma yapan Güneydoğu Lazer Göz Hastalıkları Merkezi Sahibi Göz Hastalıkları Uzmanı Dr. Hüseyin Mirkelam da AA muhabirine yaptığı açıklamada, olayın her yönüyle üzücü bulduğunu, 10 günlük evli olan genç bir kadının ölümünün üzüntüsünün yanında, morgta bir hırsızlık olayının meydana gelmesinin düşündürücü olduğunu ifade etti. 
     Mirkelam, şöyle konuştu 
     ''Hekim olarak bu olayı etik bulmuyorum, yapılan, yanlış bir harekettir. Yasal olarak belki izin alınması söz konusu olmayabilir, ama yine de acılı ailesinden izin alınması daha şık olurdu. Yasada bu gibi nakillerin ancak eğitim hastanelerinde alınabileceği belirtiliyor. SSK Gaziantep Bölge Hastanesi eğitim hastanesi değildir. Dolayısıyla, korneanın morgtan operasyon yöntemiyle alınması yasal olarak mümkün değil ve burada yasa ihlal edilmiş. Sorumlular hakkında ihlal nedeniyle yasal işlem yapılabilir. Olayın bence en önemli kısmı ise, korneayı kimin, nasıl alındığını bilmemeleri yönündeki açıklamalarıdır. Çok iyi korunan kilitli bir morgun kapısı açılıyor, cesetten bir göz uzmanı korneayı alıp gidiyor. Olayı hiç bir güvenlik görevlisi görmüyor. Bu bence mümkün değil. Akıllara bir çok şeyi getiriyor.'' Dr. Mirkelam, olayın organ nakli hırsızlığı olduğunu, söz konusu kişinin iki gözünün korneasının iki ayrı hastaya 24 saat içinde takılmasının söz konusu olduğunu belirtti. 
     
     ''KORNEA NAKLİ İNSANLIK İÇİN FAYDALIDIR'' 
     Bu arada Gaziantep Üniversitesi Tıp Fakültesi Göz Hastalıkları ABD Öğretim üyesi Yrd. Doç. Dr. Kıvanç Güngör, ''Kornea nakli insanlığın faydasına olan bir işlemdir'' dedi. 
     Morgta otopsi sırasında göz korneası alınan Sema Çelik'in ailesinin Cumhuriyet Savcılığı'na suç duyurusunda bulunmasını anlayışla karşılanması gerektiğini belirten Yrd. Doç. Dr. Güngör, ''GAZÜ olarak bizde böyle bir uygulama yok. Ancak, bir hekim olarak kornea naklinin insanlığın faydasına olan bir operasyon olduğunu söyleyebilirim. Bu konuda 1980 ve 1997 yılındaki kanunlar gayet açıktır. Yasaların verdiği çerçeve içerisinde, aksi söylenmediği sürece, bir vasiyet söz konusu değilse, kornea alınabilir. Bu bir organ değil, gözün saydam tabakasıdır ve organ nakli değildir. Arkasında rant olup olmadığı konusunda birşey söylemek mümkün değil. Binlerce insan organ bekliyor, göremiyor ve ceset toprak olup gidiyor. Bunun kimseye bir faydası yok'' diye konuştu. 
     
</TEXT>
</DOC>
