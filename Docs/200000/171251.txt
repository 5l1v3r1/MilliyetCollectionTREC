<DOC>
<DOCNO> 171251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/dunya/dun02.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a doping 
</HEADLINE>
<TEXT>

      YASEMİN ÇONGAR Washington 

   
   Saddam Hüseyin'in oğulları Uday ve Kusay'ın öldürülmesi ABD kamuoyunda sevinçle karşılanırken, Irak politikası konusunda giderek daha fazla eleştirilen Başkan George W. Bush'u biraz olsun rahatlattı. 
   Cumhuriyetçi Parti'nin kamuoyu yoklamalarını yürüten Bill McIntruff, Musul'daki gelişmenin, Başkan Bush'un elini güçlendirdiğini belirterek, "Şimdi Başkan'ı savunma konumuna iten kısırdöngüyü kırmak ve Irak'ın geleceği konusunda, Başkan'a da yardımcı olacak bir üslupla daha geniş bir diyalog başlatmak mümkün" dedi. 
   Irak'ta günde ortalama bir askerin hayatını kaybetmesi, bölgeye uluslararası istikrar gücü gönderme planının aksaması, ABD askerlerinin ne zaman evlerine dönebileceği konusundaki belirsizlik ve Irak'ta kitle imha silahı bulunamaması da Bush'u yıpratıyor. 
   Uday ve Kusay Hüseyin'in öldürülmesi piyasalara da olumlu etki yaptı ve New York borsalarındaki günlük gerileme trendini tersine çevirdi. 
   
   
</TEXT>
</DOC>
