<DOC>
<DOCNO> 168509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko29.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan CD ile savaşta başarı gelmiyor... 
</HEADLINE>
<TEXT>

     Müzik sanayiinin korsanlığa karşı yürüttüğü savaşın başarılı olmadığı ve geçen yıl dünya çapında 1 milyarın üzerinde korsan CD ve kaset satıldığı bildirildi. 
     Uluslararası Kayıtçılık Sanayii Federasyonu IFPI tarafından yaptırılan araştırmada, korsan CD satışlarının geçen yıl bir yıl öncesine göre yüzde 14, önceki üç yılın tamamına bakıldığında ise yüzde 100'ün üzerinde bir artış göstererek 1.1 milyar CD'ye ulaştığı ortaya çıktı. 
     Korsan CD satışlarının dünya çapındaki toplam cirosunun ise 4.6 milyar doları bulduğu tahmin ediliyor. Bu ciro, korsan müzik piyasasının ABD ve Japonya piyasalarının ardından dünyanın 3. büyük piyasası olduğu anlamına geliyor. 
     Yasal kaydedilmiş müzik piyasasının geçen yılki cirosunun 32 milyar dolar, satılan kaset ve CD sayısının ise 3 milyar olduğu göz önüne alındığında korsanlığın boyutları daha çarpıcı olarak ortaya çıkıyor. 
     Üstelik, bu rakamların sadece kaçak CD satışlarını içerdiği, İnternet üzerinden izinsiz kayıtlar da hesaba katıldığında müzik korsanlığının ekonomik boyutunun daha da büyüyeceği kaydediliyor. 
     
     KORSANLIĞIN ''İLK 10'U'' 
     IFPI araştırmasına göre, korsanlık yasaların yetersiz ve denetimlerin gevşek olduğu bazı ülkeleri merkez edinmiş bulunuyor. 
     Araştırmaya göre, korsanlığın ''ilk 10'' listesinde Çin, Brezilya, Meksika, Paraguay, Polonya, Rusya, İspanya, Tayvan, Tayland ve Ukrayna yer alıyor. 
     Müzik şirketleri korsanlığın önlenmesi için hapis cezalarının artırılmasını, telif hakkı koruma yasalarının daha ciddi uygulanmasını ve hükümetlerin daha etkili işbirliği yapmasını talep ediyor. 
     
</TEXT>
</DOC>
