<DOC>
<DOCNO> 186927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/spor/bvol.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'DEMİR' leydi 
</HEADLINE>
<TEXT>

   Smaçlarıyla rakiplerini titreten Neslihan Demir, Avrupa'nın gözdesi oldu. İlk teklifi İtalyan Modena'dan alan genç voleybolcu Cannes'da oynamak istediğini söyledi 
      RAGIP TEKİN 

   
   Transfer listelerinde 
   23. Avrupa Bayanlar Voleybol Şampiyonası'nda bir yıldız doğdu Neslihan Demir... 12 yaşında voleybola başlayan, 15'inde kendini Yeşilyurt'ta bulan genç sporcu, buradaki başarıları sonrasında geçen yıl Vakıfbank Güneş Sigorta'ya transfer oldu. Milli forma altında rakiplerini titreten öldürücü smaçları, bir anda tüm Avrupa'da konuşulmaya başladı. Milli takımımızın başarılı smaçörü birçok takımın transfer listesine girdi. 
   
   Çizme yıldızları topluyor 
   NESLİHAN'A ilk teklif ise İtalya'nın Modena takımından geldi. Çizme'nin önde gelen takımlarından Modena, başarılı voleybolcuyu renklerine bağlamak için harekete geçti. İtalyan ekibinin Antrenörü Giovanni Guidetti, "Böyle bir oyuncuya sahip olmalıyım" diyerek yöneticilerini harekete geçirdi. Turnuvanın yıldızları arasında yer alan Alman Grün, Rumen Turlea ve Polonyalı Glinka da tercihini İtalya'dan yana kullandı. 
   
   'Zamanı gelince olacak' 
   NESLİHAN ise Vakıfbank Güneş Sigorta'da mutlu olduğunu belirterek, "Böyle bir teklif beni memnun etti. Zamanı gelince ülkemi yurtdışında en iyi şekilde temsil edeceğim. Ancak tercihim Fransa'nın Cannes takımı" diye konuştu. Menajer Nalan Ural ise, sporcularına gelen bu teklifle gururlandıklarını söyleyerek, şunları dedi "Bizim şu anda Neslihan'a ihtiyacımız var. Ama bir gün mutlaka yurtdışında oynayacaktır." 
   
   Ailesinin gururu    Avrupa Şampiyonası sonrasında ilk olarak anne ve babasının yanına giden Neslihan, Fatma ve Mustafa Demir'in gururu oldu. Kızları nedeniyle Eskişehir'den İstanbul'a gelen Fatma hanım ve Mustafa Bey, karşılaşmaları büyük bir heyecan içinde izlediklerini ifade etti. Demir çifti, 20 yaşındaki Neslihan'ın yurtdışında oynamasından ayrı bir onur duyacaklarını belirtti. 
   
   
</TEXT>
</DOC>
