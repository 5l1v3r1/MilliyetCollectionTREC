<DOC>
<DOCNO> 178670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun22.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ifade veriyor... 
</HEADLINE>
<TEXT>

     İngiltere Başbakanı Tony Blair, Savunma Bakanlığı bilim adamlarından Dr. David Kelly'nin ölümüyle ilgili soruşturma çerçevesinde Lord Hutton tarafından sorgulanmaya başlandı. 
     Yüksek mahkeme binasındaki 73 numaralı salonda başlayan oturum sırasında öncelikle Blair'in kimlik tespiti yapıldı. Ardından Lord Hutton'un sorularını yanıtlamaya başlayan Blair, Irak ve kitle imha silahı geliştirdiğinden kuşkulanılan diğer üç ülke ile ilgili olarak dosya hazırlama gereğine, 11 Eylül saldırıları sonrasında ortaya çıkan durumun aciliyeti nedeniyle duyulduğunu bildirdi. 
     Öncelikle 4 ülkeyle ilgili dosya hazırlanmaya başlandığını belirten Blair, ancak daha sonra kitle imha silahları konusundaki sabıkası nedeniyle Irak'ın başlı başına bir rapor konusu edilmesine karar verildiğini söyledi. 
     Danışmanı Alastair Campbell ile süreci ana hatlarıyla tartıştığını ve onun yazılan raporların sunuş biçimine katkıda bulunacağından kuşku duymadığını da belirten Blair, Irak'ın kitle imha silahlarının 45 dakika içinde devreye girebileceğine dair istihbaratın rapora girdiğini ilk olarak 9 Eylül'de gördüğünü bildirdi. Bu konuyla ilgili bir yorumda bulunduğunu hatırlamadığını belirten Blair, daha sonra 10, 16 ve 19 Eylül'de taslağı yeniden gördüğünü anlattı. 
     Blair, 45 dakika iddiasının ciddi istihbarat kaynaklarından geldiğini ve sorgulanma gereği duyulmadığını da belirtti. 
     
</TEXT>
</DOC>
