<DOC>
<DOCNO> 195256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko02.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe görüşmeleri... Kamu kurumlarına 163 yeni araç alınacak 
</HEADLINE>
<TEXT>

     TBMM Plan ve Bütçe Komisyonu'nda, 2004 Yılı Bütçe Tasarısı'nın 17 maddesi kabul edildi. Tasarı'nın görüşülmesine, bugün de devam edilecek. 
     2004 yılı gider bütçesi, önergelerle yapılan artışla 149 katrilyon 858 trilyon 129 milyar lira olarak değiştirilirken, gelir bütçesi 103 katrilyon 309 trilyon lira olarak korundu. 
     2004 Yılı Bütçesi içinde taşıtların gösterildiği T cetvelinin, bazı bakanlık ve başkanlıklara alınacak yeni 163 taşıtla yeniden düzenlenmesi sırasında CHP milletvekilleri ile birlikte bazı AK Parti'li milletvekilleri de Hükümet'i eleştirdi. 
     2004 yılı içinde Adalet Bakanlığı'na 49, Maliye Bakanlığı'na 50, Tapu ve Kadastro Genel Müdürlüğü'ne 50, Yargıtay Başkanlığı'na 13 araç ve Sayıştay Başkanlığı'na bir makam aracı alınmasına tepki gösteren CHP Ankara Milletvekili Yakup Kepenek, ''Hükümet, bir yandan makam aracı saltanatına son verdiğini söylüyor ama öbür yandan yeni araç almayı sürdürüyor. Bunu anlamak mümkün değil'' dedi. 
     CHP İstanbul Milletvekili Ali Kemal Kumkumoğlu'nun ''Sayıştay Başkanı yaptıklarından sonra makam aracını hak etti'' sözlerine Komisyon Başkanvekili Altan Karapaşaoğlu, ''ama Yargıtay'a da araç alınıyor'' derken, AK Parti Samsun Milletvekili Musa Uzunkaya ile Ağrı Milletvekili Melik Özmen, CHP'li milletvekillerinin eleştirilerine katıldı. Karapaşaoğlu, AK Parti milletvekillerine tepki göstererek, ''Siz de amma dolduruşa geliyorsunuz'' dedi. 
     
     EMNİYET'E HİBE ARAÇ 
     Emniyet Genel Müdürlüğü'nün Bakanlar Kurulu izniyle hibe araç edinmesi ve elindeki eskimiş araçları mübadele yoluyla yenilemesine de imkan tanınıyor. Bu konudaki önerge, tartışmalara neden oldu. 
     CHP'li Yakup Kepenek, önergeye karşı çıkarak, ''Bir mafya şefinin ya da köy ağasının aldığı araca binen polis, polislik yapamaz. Bu sakıncalıdır'' görüşüne AK Parti'li Musa Uzunkaya da katıldı. Uzunkaya, ''Mesela, Ankara Emniyet Müdürü'nün altında bir işadamının aracı olacak. Adam ikide bir arayıp, bizim aracımızdan memnun musunuz diye soracak. Bu çok garip. İdarecilerimizi böyle bir muameleye mahkum etmeye hakkımız yok. Takip edeceği kişinin aracı polisin altında olmamalı'' dedi. 
     Devlet Bakanı Ali Babacan'ın ''Burada kastedilen Polis Teşkilatını Güçlendirme Vakfı'dır'' sözlerine CHP'li milletvekilleri maddede buna yer verilmesini isterken, toplantıyı yöneten Başkanvekili Altan Karapaşaoğlu, İçişleri Bakanlığı'nın temsilcisinin bulunmadığını belirterek, Genel Kurul'da gerekli değişikliklerin yapılabileceğini belirterek, düzenlemenin korunmasında yarar olduğunu söyledi. Madde, aynen korundu. 
     
     VAKIF ÜNİVERSİTELERİNE DE DEVLET YARDIMI 
     Tasarı üzerinde verilen bir önerge ile vakıf üniversitelerine yapılacak devlet yardımının yüzde 10'unun bilimsel araştırmalara harcanması zorunlu kılındı. 
     Bütçe'nin ''aktarma'' başlıklı maddesinde önerge ile yapılan değişiklikle GSM Hazine payları için öngörülen gelir tahminini aşan kısımdan tarımsal desteklemelerde kullanılmak üzere Hazine'ye, öncelikli yatırımların gerçekleştirilmesinde harcanmak üzere Maliye Bakanlığı'na 100'er trilyon lira aktarılması benimsendi. 
     Komisyon Başkanvekili Altan Karapaşaoğlu, tasarının 17 maddesinin kabulünün ardından bugün saat 11.00'de görüşmelere devam edilmek üzere toplantıyı sona erdirdi. 
     
</TEXT>
</DOC>
