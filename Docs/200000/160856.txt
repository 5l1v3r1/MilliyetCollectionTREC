<DOC>
<DOCNO> 160856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur18.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka müdürünü kaçırdılar, trafik kazasında yakalandılar 
</HEADLINE>
<TEXT>

     Adana'nın Pozantı İlçesi'nde, bir banka müdürünü kaçıran 3 kişi, bindikleri aracın şarampole yuvarlanması sonucu yakalandı. 
     Emniyet Müdürlüğü yetkililerinden alınan bilgiye göre, Pozantı İlçesi'ndeki İş Bankası Şubesi'ne gelen bir kişi, görüştüğü Müdür Nusret Güleç 46 ile birlikte bir müşteriyi ziyaret amacıyla ayrıldı. 01 NZ 366 plakalı otomobile, banka müdürü Nusret Güleç ile birlikte 2i kişi daha bindi. 
     Mustafa Tuncer yönetimindeki otomobil, Pozantı-Tekir yolunun Vali Çeşmesi mevkiine geldiğinde, Nusret Güleç kurusıkı olduğu belirlenen tabancayla tehdit edildi. Nusret Güleç, kendisini tehdit edenlere direnince yaşanan boğuşma sırasında otomobil şarampole yuvarlandı. 
     Bu sırada, banka müdürü Nusret Güleç ve saldırgan oldukları belirtilen Bahattin A. 31 ile Mustafa T. 23 yaralandı. Oktay E. 21 ise yakınlardaki ormanlık alana kaçtı. 
     Olay yerine gelen ekipler, yaralıların ifadesini alınca durum ortaya çıktı ve Pozantı'daki sağlık ocağında ilk müdahalenin ardından yaralılar, Adana Numune Hastanesi'ne sevk edildi. Bu arada, düzenlenen operasyonda kaçan Oktay E. de yakalandı. 
     
     BANKA MÜDÜRÜ OLAYI ANLATIYOR 

     Banka müdürü Nusret Güleç, hastanede olayı şöyle anlattı 
     ''Sabah bankaya geldim. Yanıma tanımadığım birisi gelerek, bir müşterinin ziyaretine gitmemiz gerektiğini söyledi. Görüşme sonunda ikna oldum. Otomobile bindiğimde, iki kişi daha geldi. Bunlardan şüphelendim ve yolda giderken nereye götürdüklerini sordum. Başıma tabanca dayayarak Bir şey yapmayacağız uslu uslu otur dediler ve elimi bantla bağlamaya çalıştılar. Ben direnince boğuşmaya başladık. Şoför, direksiyon hakimiyetini kaybedince şarampole yuvarlandık. Daha sonra polisler gelip bizi hastaneye getirdiler. Amaçlarının ne olduğunu bilmiyorum. Niçin kaçırdıklarını da anlamadım. Benden herhangi bir talepte bulunmadılar ve para da istemediler.'' Yetkililer, soruşturmanın sürdürüldüğünü belirtiler. 
     
</TEXT>
</DOC>
