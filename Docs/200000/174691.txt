<DOC>
<DOCNO> 174691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo12.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, İranlı Vahdi'yi gönderdi... 
</HEADLINE>
<TEXT>

     Yeni sezon için transfer çalışmalarını sürdüren Fenerbahçe, iki antrenmanda denediği İranlı futbolcu Alireza Vahdi Nikbaht'ı almaktan vazgeçti. 
     Kulüp Transfer Komitesi Üyesi Hakan Bilal Kutlualp, geçen çarşamba günü İstanbul'a getirilerek sağlık kontrolünden geçirilen ve sarı-lacivertli takımla iki antrenmana çıkan İranlı sol kanat oyuncusundan, Teknik Direktör Christoph Daum'un raporu doğrultusunda vazgeçtiklerini bildirdi. 
     Bu arada, Luciano'nun cezasıyla ilgili işlemler ve transfer çalışmaları için yönetici Mahmut Uslu ile birlikte gittikleri Brezilya'dan dönen Kutlualp, transferlerle ilgili olarak kesin bir sonuca varmadan açıklama yapmayacaklarını söyledi. 
     
</TEXT>
</DOC>
