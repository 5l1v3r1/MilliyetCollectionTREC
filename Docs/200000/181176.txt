<DOC>
<DOCNO> 181176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/yture.html </URL>
<DATE> 2003/09/09/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Çekirge sıçramadı 
</HEADLINE>
<TEXT>

   
   Sadece yıldızları yok olmuş değil, adı bile değişmişti. Son Dünya ve Avrupa şampiyonu Yugoslavya, sadece Divac, Bodiroga, Tomasevic gibi yıldızlarını değil ismini de kaybetmiş, 2003 Avrupa Şampiyonası'na Sırbistan Karadağ olarak gelmişti. İlk raund maçlarında da C Grubu'nda Rusya'dan fark yemiş, İspanya ile başa çıkamamıştı. Bu yetmiyormuş gibi Milli Takımımız'ın karşısına 450 kilometre yoldan, Södertalje'den gelerek çıkmıştı. Tüm bunların üzerine takımı tek başına sırtlayan, ayakta tutan NBA'li yıldız Stojakovic de henüz yedinci dakikada sakatlanmış ve rakibin eline ayağına dolanmaya başlamıştı. Yani, Milli Takımımız'ın, tarihinde resmi maçlarda hiç galibiyeti bulunmayan rakibine karşı artık tüm kozlar elindeydi. 
   Ama yine olmadı, olamadı. İyi başladık, dokuz sayı öne geçtik, ama başaramadık. Çünkü hiçbir zaman sahada "özgüven taşıyan", bunu bize hissettiren bir Türk takımı izlemedik, izleyemedik. Hiçbir zaman on sayı bile öne geçtiğimizde, "tamam, galiba kazanıyoruz" diyemedik. Çünkü turnuvanın "en dengesiz" takımı bizdik. Rakiplerimiz de hep sahaya bu zaafımızın farkında, "komşuda pişer, bize de düşer" diye çıktılar. Ve sonunda Sırplar da "panzehir" olarak bizi buldu. 
   Sen maça bu kadar iyi başla, "kazanacağım" diye bas bas bağır, üçüncü çeyrekte dokuz sayı öne geç, sonra akıl almaz hatalar, yanlış şut seçimleri ve top kayıpları yap... Değil Sırbistan Karadağ, en zayıf rakip bile bunu affetmezdi. 
   Şimdi Avrupa ikincisi olarak geldiğimiz, favorilerden biri olarak gösterildiğimiz İsveç'ten eli boş dönüyoruz. Bırakın olimpiyat hedefini, ilk sekizi bile bulamadan evimizin yolunu tutuyoruz. Bu garip oyuna ve sonuca ne denir ki, yolumuz açık olsun .. 
   
      
</TEXT>
</DOC>
