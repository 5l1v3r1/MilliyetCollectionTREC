<DOC>
<DOCNO> 181391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/siyaset/siy20.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Japonya'ya KADEK uyarısı    Başbakan Erdoğan, dün Ankara'da görüştüğü Japonya üst Meclis Başkan Vekili Shoji Motooka'ya terör örgütü PKK KADEK'in Japonya'nın Saitamo kentinde büro açtığını ifade ederek, "Onlara niye büro açtırdınız Açılan büro ile onlar insan ve uyuşturucu kaçakçılığı yapacaklar. Onlar gerçek yüzlerini gizliyor" diye sitemde bulundu. "Sizin gibi sıcakkanlı Başbakan görmedim" diyen Motooka ise "Anlattıklarınızı değerlendireceğiz" dedi. 
   
   Eski bakanların maaşına haciz    Siyanürlü altına karşı mücadeleleriyle tanınan Bergamalı köylülerin açtığı dava sonucunda eski ANAP lideri Mesut Yılmaz ile eski bakanlar Cumhur Ersümer, H. İbrahim Özsoy ve Yaşar Topçu'nun davacı 68 kişiye toplam 34 milyar lira tazminat ödemesine karar verildi. Yılmaz, faiziyle 47 milyarı bulan tazminatın 37 milyarını ödedi, geri kalan kısmını ise bakanlar ödemedi. Bunun üzerine üç eski bakanın emekli maaşlarına haciz koyduruldu. 
   
   'Beyaz Enerji'de üç tahliye kararı    Enerji Bakanlığı ile TEAŞ'ın ihalelerini rüşvet karşılığı bazı firmalara verdikleri iddia edilen 24 sanığın yargılandığı Ankara 4. Ağır Ceza Mahkemesi'ndeki 'Beyaz Enerji' davasının dünkü duruşmasında, 2 yıldır tutuklu bulunan eski TEAŞ Genel Müdürü Muzaffer Selvi, yardımcısı Ünal Peker ile eski Devlet Bakanı ve eski TEAŞ yönetim kurulu üyesi Birsel Sönmez, hakkında tahliye kararı çıktı. Sönmez, Selvi ve Peker'in yurtdışına çıkışları ise yasaklandı. 
   
   İsrail'de ilk AKP'li İçişleri Bakanı Aksu    İsrail Kamu Güvenliği Bakanı Trachi Hanegbi'nin davetlisi olarak İsrail'e gelen İçişleri Bakanı Abdülkadir Aksu, bu ülkeyi ziyaret eden ilk AKP hükümeti üyesi oldu. Türk - İsrail İş Konseyi Eşbaşkanı ve "Tayyibizm" kitabının yazarı Alon Liel ile görüşen Aksu İsrail Emniyet Müdürü Shlomo Ahronishky'i de ziyaret etti. Eski Şehir, Mescidi Aksa ve Kubbetül Sahra'ya giden Aksu, Kudüs'teki ilk gününde son olarak İçişleri Bakanı Avraham Poraz'la da görüştü. 
   
   Kazanacak aday arıyor    CHP lideri Deniz Baykal, sosyal demokrat kimliklerinden taviz vermeden merkez sağdan oy almayı planladıklarını belirterek, "Varoşlardan çıkıp kentlinin partisi olmaya başladık. Seçim kazanabilecek adaylar arıyoruz" dedi. Baykal, PM üyeleri, İzmir milletvekilleri ve İzmir Büyükşehir Belediye Başkanı Ahmet Piriştina ile birlikte CHP'nin kuruluş yıldönümü için Atatürk anıtına çelenk koydu. 'Türk Yıldızları'nın hava gösterisini izleyen Baykal, "Bir parti yönetiminin seçim kazanmaktan başka ne hedefi olabilir ki Biz de bu hedefe ulaşmak için çalışıyoruz. Merkez sağdan oy alabilecek adaylar arıyoruz. Sosyal demokrat kimliğimizden kesinlikle vazgeçmedik" diye konuştu. 
   
   Şirin istifa etti Erdoğan memnun    368 olan vekil sayısıyla Anayasa'yı tek başına değiştirecek güçte olan AKP, İstanbul Milletvekili Emin Şirin'in 'Aradığımı bulamadım" diyerek istifa etmesiyle bu avantajını yitirdi. Anayasa değişikliği için yeterli olan 367 oya düşen AKP, TBMM Başkanı'nın oy hakkı bulunmadığı için 366'ya indi. Başbakan Erdoğan, Şirin'in kararını "Hayırlı olsun, gayet iyi olmuş" diye değerlendirdi. 
</TEXT>
</DOC>
