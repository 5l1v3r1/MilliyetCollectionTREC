<DOC>
<DOCNO> 180359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur42.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Fırtına geliyor... 
</HEADLINE>
<TEXT>

     Meteoroloji Bölge Müdürlüğü, bu geceden itibaren Antalya ve çevresinde şiddetli fırtına beklendiği uyarısında bulundu. 
     Meteoroloji Bölge Müdürlüğü'nce yayınlanan ''Meteorolojik İhbar''da, bölgenin Basra alçak basınç sistemiyle kuzeybatıdan gelen serin havanın etkisi altına girdiği kaydedildi. Halen güney yönlerden orta kuvvette esmekte olan rüzgarın akşam saatlerinden sonra kuzey yönüne döneceği ve gece yarısından itibaren de hızını artırarak, kuvvetli ve yer yer kısa süreli fırtına şeklinde eseceği belirtilen meteorolojik ihbarda, rüzgarın hızının saatte ortalama 36 ile 45 kilometre, yer yer de 45 ile 74 kilometre saate ulaşacağı bildirildi. 
     Açıklamada, havanın parçalı ve az bulutlu geçmesinin beklendiği, hava sıcaklığında sahil kesimlerinde bir değişiklik olmayacağı, iç kesimlerde ise 3 ile 5 derece arasında azalacağı kaydedildi. 
     
     DENİZDE DE FIRTINA 
     Meteoroloji açıklamasında, Akdeniz'de, Bodrum ile Anamur arasında fırtına beklendiğine işaret edilerek, rüzgarın akşam saatlerinden sonra yıldız ve karayele döneceği ve gece yarısından itibaren hızını artırarak, 4 ile 6, yer yer 7 ile 8 kuvvetinde ve saatte 16 ile 27 ve yer yer 33 ile 40 deniz mili hızla eseceği vurgulandı. Denizin mutedil, açıklarda kaba ve çok kaba dalgalı olacağına işaret edilen açıklamada, dalga yüksekliğinin 1,5 ile 2,5, açıklarda 3,0 ile 5,0 metre dolayında olacağı, havanın parçalı ve az bulutlu, görüş uzaklığının ise 10 kilometre dolayında olacağı uyarısında bulunuldu. 
     
</TEXT>
</DOC>
