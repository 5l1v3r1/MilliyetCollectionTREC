<DOC>
<DOCNO> 180428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/spo01.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago'nun kurbanı 
</HEADLINE>
<TEXT>

   Ankaragücü maçında Beşiktaşlı Zago'ya ikinci kartı çıkarmaması Mustafa Çulcu'ya pahalıya patladı. FIFA kokartlı hakem asgari dört maç ceza aldı 
      CEMAL ERSEN 

   
   Hakemlere uyarı 
   LİGİN üçüncü haftasında oynanan Beşiktaş - Ankaragücü maçında rakip takım oyuncusuna sert giren, ancak hakem Mustafa Çulcu ikinci sarı kartı göstermediği için "oyunda kalan" Zago, FIFA kokartlı hakemin asgari 4 hafta dinlenmesine yol açtı. MHK, ikinci sarı kartı gösterip, Zago'yu oyundan atmadığı için ağır eleştiride bulunduğu Çulcu'nun yanı sıra son haftadaki yönetimleri nedeniyle Ali Aydın, Selçuk Dereli ve İsmet Arzuman'ın da dikkatini çekti. 
   
   Yavuz öfkesi 
   MHK Başkanı Bülent Yavuz, Arzuman'ı Galatasaray - Gençlerbirliği maçında konuk ekibin golünde kaleci Mondragon'a yapılan faulü vermediği, Ali Tandoğan'ın De Boer'e yaptığı tehlikeli harekette kırmızı kart çıkarmadığı için uyardı. Aydın'ın, Diyarbakır - Fenerbahçe maçında verdiği penaltı kararında pozisyonu iyi süzememesi, konuk ekibe verilmediği iddia edilen penaltı pozisyonuna uzak kalması, Selçuk Dereli ise Denizli - Beşiktaş maçındaki penaltı nedeniyle eleştirildi. 
   
   Gözdağı verdi 
   YAVUZ, İstanbul'daki seminerin basına kapalı yapılan ikinci bölümünde hakem hataları ile ilgili ciddi uyarılarda bulunurken, özellikle sezon öncesi toplantılarda gündeme gelen, "disiplin uygulamaları ve kartlar", "hakemi aldatmaya yönelik hareketler" ve "hakemi aldatma eğilimli" futbolcular konusu üzerinde durdu. MHK Başkanı, benzeri hataları yapan hakemlerin "adı kim olursa olsun" dinlendirileceğini ve kendilerine bir süre görev verilmeyeceğini söyledi. 
   
   Luce'nin gözü bozuldu    MIRCEA Lucescu, Şampiyonlar Ligi'ndeki rakiplerinin sistemini çözmek için adeta kasetkolik oldu. Rumen hoca, Chelsea'nin ligde Liverpool, Blackburn Rovers ve Liecester City ile yaptığı maçların video kasetlerini alarak, oyuncuları ile birlikte izlemeye koyuldu. 
   SİYAH-BEYAZLI ekibin teknik patronu, Çek Sparta Prag ve İtalyan Lazio'nun da kasetlerinin temin edilmesi için talimat verdi. İşi şansa bırakmak istemeyen ve rakiplerini en ince detaylarına kadar analiz eden Lucescu, her ekibe ayrı bir taktik planı hazırlıyor. 
   
   İlhan'dan üç gol    Beşiktaş'ta teknik heyet ve futbolcular sabah idmanında yağmur engeline takılınca salonda çalıştı. Akşam PAF takımıyla maç yapan A Takım karşılaşmayı 9 - 0 kazanırken İlhan Mansız'ın üç gol atması teknik heyeti sevindirdi. Diğer goller ise Tayfur 2 , Ahmed Hassan 2 , Zago ve Serdar Topraktepe'den geldi. Bu arada Lucescu zaman zaman oyunu durdurup talimatlar verdi. 
   
   Dostluk elçisi    PAF Takımı, iki ülkenin dostluğunun gelişmesine katkıda bulunmak amacıyla Yunanistan'da maç oynayacak. Bu sabah otobüsle Yunanistan'a gidecek olan Siyah - Beyazlılar, yarın Pantrakikos ile dostluk maçı yapacak. Yöneticilerinden Levent Erdoğan, Hüseyin Mican ve U.Gökhan Sarı da kafilede yer alacak. 
   
   Fulya'da şölen    DİVAN Kurulu ile 100. Yıl Beşiktaşlılar Derneği'nin ortak organizasyonuyla 100. Yıl'da Fulya'da 100 çocuk sünnet ettirildi. Divan Kurulu Başkanı Şeref Nasır, final olarak düşündükleri eğlence etkinliklerini hava muhalefeti nedeniyle iptal etmek zorunda kaldıklarını söyledi. 
   
   Açık davet    BEŞİKTAŞ Turizm A.Ş. kulüp dışında ülkemizi UEFA'da temsil edecek olan Malatyaspor ile de anlaştı. Şirket yetkilileri, iyi kalite ve uygun fiyatla Galatasaray ile Trabzonspor başta olmak üzere Avrupa'da ter dökecek tüm kulüplere hizmet etmeye hazır olduklarını açıkladı. 
   
   Susuz yaz    NEVZAT Demir Tesisleri'nde yoğun sıcaklar nedeniyle günlük su tüketimi 400 tonu buldu. Bunun için her gün tesislere ortalama 20 tanker su getiriliyor. Kulübün suya ayda 28 milyar lira ödediği bildirildi. Beşiktaş, bu ay içinde tankerle su alımını durdurup, açılan kuyulardan ihtiyacı karşılamaya çalışacak. 
   
   
</TEXT>
</DOC>
