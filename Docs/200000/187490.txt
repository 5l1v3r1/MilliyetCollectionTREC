<DOC>
<DOCNO> 187490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun35.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'in taze Başbakanı Kurey istifa etti 
</HEADLINE>
<TEXT>

     Filistin Parlamentosu'nun Başbakan Ahmed Kurey'in kurduğu yeni hükümete güvenoylamasının yapılacağı bugünkü oturumunun ertelendiği haberinin ardından, Başbakan Kurey'in istifasını sunduğu haberi geldi. 
     Filistin lideri Yaser Arafat'a yakın kaynaklar, Kurey'in istifasını başkana sunduğunu açıkladı. 
     Yetkililer, oturumun, son dakikada çıkan görüş farklılıkları nedeniyle ertelendiğini söylemişti. Görüş farklılıklarının, yeni kabinenin şekli üzerinde ağırlık kazandığı ve güvenoylamasının Cumartesi günü yapılacağı kaydedilmişti. 
     
     Perde arkası 

     Filistin Başbakanı Ahmed Kurey'in istifasını sunmasının ardında, Filistin lideri Yaser Arafat ile İçişleri Bakanı konusundaki bir görüş ayrılığının yattığı ileri sürülüyor. 
     Kurey'in bugün parlamentoda yapılacak güvenoylamasının ertelenmesinin ardından istifasını başkana sunduğu belirtilirken, parlamento oturumu için belirlenen saatten önce El Fetih Merkez Komitesi'nde hararetli bir toplantı yapıldığı, toplantıda Arafat'ın, Nasır Yusuf'un İçişleri Bakanı olarak kabinede yer almasına muhalefet ettiği öne sürüldü. 
     Yusuf'un parlamentonun güvenoyu almasından önce kabinenin diğer üyeleriyle birlikte Arafat'ın huzurunda salı günü ant içmeyi reddettiği hatırlatılırken, Kurey'in öfkeyle toplantıdan çıktığı belirtildi. 
     Arafat'ın, milletvekillerinin acil kabineyi olduğu gibi kabul etmesini istediği, oysa Kurey'in ertelenmeseydi bugünkü oturumda ''dar kabine''den söz etmesinin beklendiği ifade edildi. 
     Arafat, Kurey'i kabineyi kurmakla görevlendirirken, aynı zamanda Filistin topraklarında olağanüstü hal ilan etmişti. Olağanüstü hal, kabineye, parlamento onayı alınmaksızın kararnamelerle 1 ay icraat yetkisi tanıyor. 
     
</TEXT>
</DOC>
