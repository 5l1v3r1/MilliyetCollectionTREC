<DOC>
<DOCNO> 176205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/guncel/gun01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
40 bin depremzenin çilesi h l bitmedi... 
</HEADLINE>
<TEXT>

   Marmara Depremi'nin üzerinden 4 yıl geçti ama kalıcı konut sorunu çözülemedi. Sakarya, Bolu ve Düzce'de 40 bin kişi mecburen hala prefabrik konutta yaşıyor 
      ÜMRAN AVCI İstanbul 

   
   İSTANBUL 1369 kişi kalıcı konutlara yerleşti. Bunlardan 810'u İkitelli'de Bayındırlık ve İskan Bakanlığı'nın yaptığı dairelerde otururken, 559'u Çerkezköy'deki Emlakbank konutlarına geçmeyi tercih etti. 
   SAKARYA 10 bin 42 prefabrik konutta barınan 38 bin 90 kişiden önemli bölümü ya kalıcı konuta ya da kiraya çıktı. Halen, 4 bin 704 prefabrik konutta, 15 bin civarında kişi yaşıyor. Yıkılan 24 bin 723 konuta karşılık, 8 bin 228 kalıcı konut yaptırıldı. 7 bin konutun hak sahibi anahtarlarını teslim aldı. 
   KOCAELİ Halen 3 bin 934 prefabrik konutta 14 bin civarında vatandaş yaşamını sürdürüyor. Yıkılan ya da ağır hasar gören 34 bin 275 konuta karşılık toplam 17 bin 778 kalıcı konut yaptırıldı. 15 bin 760'ı hak sahiplerince teslim alındı. Fazladan yaptırılan 2 bin 18 konut ise boş duruyor. 
   
   KİRACILAR PREFABRİKTE 
   YALOVA Soğucak, Altınova'nın Subaşı ve Çınarcık'ın Çalıca köylerinde, 5 bin 506 kalıcı konut inşa edildi. Bu binalarla, depremzedelerin barınma sorunun tamamen ortadan kalkması hedeflenirken, bazı eksiklikleri gerekçe gösteren hak sahipleri, kalıcı konutlara pek fazla rağbet göstermedi. 
   BOLU - DÜZCE 17 Ağustos'un ardından 12 Kasım'da da sarsılan Bolu ve Düzce'de, yaklaşık 40 bin depremzede, 17 bin prefabrik ve bin konteynırda iki yıl yaşadıktan sonra, kalıcı deprem konutları yapıldı. Düzce'de 8 bin 393 depremzedeye, Bolu'da ise bin 430 kişiye konut tahsis edildi. Evleri yıkılan kiracılar ise hak sahibi olamadıkları için halen prefabrik evlerde kalıyor. 
   
   'Üç ayda bitirmeyi planladılar ama...'    Düzce Depremzedeler Derneği Başkanı Ayşegül Şenol, kalıcı konut sorunuyla ilgili şunları söyledi "8 bin kalıcı konut yapımıyla ilgili planlama yapıldı. 2000 eylül ayında başlanıp aralık ayında sona erecekti. Yani toplam üç ayda bitecekti. Bu süre içinde bitirmeleri mümkün olmadı. İhaleyi alan bazı firmalar iflas etti ve inşaatlara ara verildi. İnşaat yapım tekniğindeki hatalar konutların kalitesini bozdu. Birçok evin duvarları çatladı ya da açıldı. 2 - 3 katlı konutlar yapmaya söz vermişlerdi ancak 4 - 5 katlı konutlar yaptılar. Üç kat toprağın üzerinde kalırken, diğer iki kat toprağın altında kaldı. 856 tane böyle daire var. Hak sahipleri bunları kullanamıyor. Zemin suyu binanın içine giriyor. Ayrıca kalıcı konut alanlarının bağlantı yolları yok." 
   
   'Erzincan da İstanbul kadar tehlikede'    Kuzey Anadolu Fayı'nın her yıl 10 cm yırtıldığını söyleyen Şengör, 'İki ucu da tehlikeli. Erzincan'da 7 büyüklüğünde deprem olabilir' diyor 
   Prof. Dr. Celal Şengör ve arkadaşları, California'daki Annual Reviews Inc. adlı şirketin 2004'te çıkaracağı, yer ve gezegen bilimlerindeki en önemli gelişmelerin yer alacağı kitapta, Kuzey Anadolu Fayı'nı KAF anlatacak. Çalışmada Prof. Dr. Naci Görür, Prof. Dr. Okan Tüysüz, Prof. Dr. Mehmet Sakınç, Prof. Dr. Haluk Eyidoğan, Dr. Caner İmren, Prof. Xavier Le Pichon gibi isimler yer alıyor. Şengör, yeni çalışmada, tahmini 13 milyon yıl önce ortaya çıkan Kuzey Anadolu Fayı'nın doğudan batıya bir fay ailesi şeklinde geliştiğini ilk kez ispatladıklarını belirterek, "Bunu belgeyebilmek için de Erzincan'dan Marmara Denizi'ne kadar olan faya bağlı gelişmiş çökel havzalarının tarihini inceledik" dedi. 
   Marmara Denizi'nde fayın tek parça mı çok parçalı mı kırılacağının gereksiz bir tartışma olduğunu anlatan Şengör, "KAF'ın, Marmara Denizi'ndeki faya benzeyen aynı boydaki Orta Anadolu'daki parçası 1943'te tek parça halinde kırılmış. Bu nedenle bize göre Marmara Denizi'ndeki fay tek parça halinde kırılacak. Tıpkı 1766 depreminde olduğu gibi" diye konuştu. 
   Marmara Denizi'ndeki büyük depremlerin 250 yılda bir olduğu şeklindeki görüşlerinden vazgeçmek zorunda kaldıklarını da söyleyen Şengör, sözlerini şöyle sürdürdü 
   
   '500 YIL BEKLEMİŞ' 
   "Çünkü fayın zaman konusunda düzensizlikleri var. Geçmişe baktığımızda fayın 500 yıl bile beklediğini görmekteyiz. 18. yüzyıldan itibaren 250 yıllık periyotlarla hareket etmiş. 
   Fakat ondan önceye gittiğimizde 1668 depreminden önce fayın büyük bir kısmında 500 yıllık bir bekleme süresi var. Ama bu, elimizde kayıt yok da ondan mı, bunu henüz bilmiyoruz. Yalnız 1668 depreminin ne kadar büyük bir alanı etkilediğini düşünürsek, ondan önce çok büyük bir birikimin olduğu anlaşılıyor." 
   
   DOĞUDAN BATIYA... 
   KAF'ın kapanmakta olan okyanusların çökel malzemesinden oluştuğunu kaydeden Şengör, "Bu çalışma bize gösterdi ki fay doğudan batıya yırtılıyor. Biz bu yırtılmanın hızını da hesap ettik. Senede aşağı yukarı ortalama 10 cm yırtılıyor" dedi. 
   20. yüzyıldaki deprem göçünün doğudan batıya olduğunu anlatan Şengör, "Kırılan fayın iki ucu da tehlikededir. Dolayısıyla İstanbul kadar Erzincan'ın doğusu Karlıova da en az 7 büyüklüğünde bir deprem beklemektedir" diye konuştu. n ÖNAY YILMAZ İstanbul 
   
</TEXT>
</DOC>
